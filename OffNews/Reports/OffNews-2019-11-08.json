{"url": "https://offnews.bg/kultura/potvardeno-kiss-se-sboguvat-s-balgarskite-si-fenove-na-18-iuli-2020-g-715081.html", "text": "KISS обявиха всички дати от последното за кариерата си турне END OF THE ROAD! По време на световната обиколка легендарната банда ще се сбогува със своите фенове след повече от четири десетилетия музикална история. Концертът в България ще е на 18 юли 2020 в зала \"Арена Армеец\".Рок фуриите обещават огромна сцена, пиротехника и невиждани светлинни ефекти. Paul Stanley, Gene Simmons, Eric Singer и Tommy Thayer планират да изстрелват ракети от инструментите си и да кръжат над феновете.Шоуто ще продължи повече от два часа, в които ще чуем рок химни като \"I Was Made For Lovin 'You\", \"Love Gun\", \"Deuce\" и \"Rock And Roll Nite“, и белязали KISS като част от Rock And Roll Hall of Fame.Турнето END OF THE ROAD започна през януари 2019 г. във Ванкувър, Канада и премина през най-големите арени в Северна Америка, Европа и най-големите музикални фестивали. KISS ще приключат своята кариера с нови 75 дати през 2020 г.Последният концерт на основаната през 1973 г. група е насрочен за 17 юли 2021 г. Тя ще излезе на сцената, където започва историята им в Ню Йорк.Със световното турне END OF THE ROAD \"Demon\", \"Starchild\", \"Spaceman\", и \"Catman\" отпразнуват 45 години музикална история, с над 100 милиона продадени копия, невероятни постижения и вдъхновявайки стотици банди.Билетите за концерта KISS ще бъдат на цени от 65 до 140 лева и могат да бъдат закупени в мрежата на Ивентим, както и онлайн на . Продажбата започва на 14 ноември в 11:00 ч.", "date": "2019.11.08", "title": "Потвърдено: KISS се сбогуват с българските си фенове на 18 юли 2020 г."}
{"url": "https://offnews.bg/futbol/svetoslav-diakov-zagubata-ot-espaniol-dojde-navreme-715082.html", "text": "Опитният халф на Лудогорец Светослав Дяков сподели пред колегите от bTV, че тежкото поражение от Еспаньол (0:6) e дошло в правилния момент и ще помогне на разградчани. \"Орлите\" доиграха мача от Група Н на Лига Европа с 9 души, след като в 11-ата минута Рафаел Форстър получи директен червен картон, а в 34-ата Яцек Горалски получи втори жълт и също бе пратен преждевременно под душовете.Кошмарната среща за \"зелените\" започна още в 4-ата минута, когато Мелендо откри резултата. В 19-ата минута Луис Лопес удвои. В 36-ата минута Матиас Варгас бе точен от дузпа. През втората част домакините логично доминираха тотално и вкараха още три попадения. Разписаха се Виктор Кампусано (52'), Адриа Педроса (73') и Факундо Ферейра (76').Емоциите от мача са доста пресни, но резултатът красноречиво говори за това, което се случи на терена. Много неприятна загуба. Трябва възможно най-бързо да забравим загубата и да си направим нужните изводи.Много неща трябва да се променят. Като сме допуснали 6 гола, значи сме сбъркали някъде. Доста време играхме с намален състав. Това също оказва влияние, но трябва да си извадим нужните поуки, тъй като такъв мач идва навреме. Има достатъчно време за реакция. По никакъв начин нищо не се променя. Загубите са част от футбола. Гледаме следващите мачове и търсим отново излизане от групата. Заявили сме го още в началото. Това е нашата цел и до последно ще се борим\", каза Дяков.Лудогорец изравни антирекорда на Локомотив Пловдив за най-много попадения в българска врата в среща от европейските клубни турнири.Антирекордът на \"смърфовете\" датира от есента на 1992 година, когато футболистите на Атанас Драмов са отнесени с 1:7 от Оксер.Головете в мрежата на Васил Василев – Дзенга са дело на Вилиам Пруние, Жералд Батикъл, Кристоф Кокар, Паскал Ваируа и Лилиан Ласланд. Българското попадение бележи Аян Садъков.Лудогорец обаче за втори път пада с 0:6 в Европа. На 19 октомври 2016 година Арсенал се подигра с \"орлите\" и им писа \"отличен\" в среща от Група А на Шампионска лига.Головете за \"артилеристите\" на \"Емиратс\" тогава забиха Алексис Санчес (12'), Тио Уолкът (42'), Алекс Окслейд-Чембърлейн (46') и хеттрик на Месут Йозил (56', 83' и 87').", "date": "2019.11.08", "title": "Светослав Дяков: Загубата от Еспаньол дойде навреме"}
{"url": "https://offnews.bg/zdrave/arhitektite-obshtestvenata-porachka-za-detskata-bolnitca-e-nezakonna-715083.html", "text": "Сградата на бъдещата Национална детска болница е незаконна, което прави незаконна и обществената поръчка. Тази теза беше защитена на кръгла маса, организирана от Камарата на архитектите в България (КАБ) с участието на водещи педиатри. Според специалистите сградата е в несъответствие с Подробния устройствен план, а за да се промени той, са нужни 2-3 години.Покана за участие във форума е била отправена и към здравното министерство, което не е уважило дебата с присъствие. На кръглата маса са били обсъдени различни варианти, включително и разрушаването на сградата в двора на Александровска болница, която според обществената поръчка трябва да бъде достроена.Според присъстващите на форума педиатри построяването на такова лечебно заведение изисква преустройство на цялостната педиатрична помощ, която към момента е представлявана от 14 структури в София. По думите на проф. Владимир Пилософ от Инициативния комитет за построяването на детската болница е твърде възможно да се получи разнобой в медицинската част, тъй като няма яснота как ще се съчетаят педиатричните екипи.Присъстващите архитекти припомнят, че строежът в Александровска болница е на 35 години и не е бил консервиран и защитен, а проектът за детската болница се опира на изпитване на бетона отпреди 12 години. Според тях в обществената поръчка липсват животоспасяващи инженерни системи, с които всяка болница трябва да бъде оборудвана.От КАБ настояват обществената поръчка да бъде прекратена и да се възложи предпроектно проучване и задание с изисквания към строителя. Архитектите декларират, че ако искането им не бъде удовлетворено ще организират протестни действия. Обмисля се вариант в понеделник участниците в дискусията да се съберат пред МЗ и да отправят въпросите си към ръководството на ведомството.От КАБ припомнят, че обжалват обществената поръчка пред Върховния административен съд (ВАС). Делото във ВАС е насрочено за 11 ноември. След като съдът се произнесе, ще бъдат обсъдени протестните действия на гилдията, като очакванията са към тях да се включат педиатрите и пациентските организации.МЗ възобнови обществената поръчка за Детската болница на 27 август, след като отпадна искането за налагане на временна мярка \"спиране на процедурата\" по търга. Определението на Комисия за защита на конкуренцията не беше обжалвано пред Върховния административен съд и към настоящия момент също е влязло в сила.Прогнозната стойност на поръчката е 95, 4 млн лв. С ДДС. Болницата трябва да бъде изградена на мястото на недовършения корпус на клиниката по педиатрия в двора на Александровска болница. Общата площ е 45 000 кв. м., в два 11-етажни корпуса, 6 триетажни и 2 сутерена и да разполага с 350-400 легла.", "date": "2019.11.08", "title": "Архитектите: Обществената поръчка за детската болница е незаконна"}
{"url": "https://offnews.bg/evropa/fronteks-nabira-granichni-sluzhiteli-715086.html", "text": "Европейската агенция за гранична и брегова охрана стартира кампания за набиране на първите наднационални европейски гранични сили, съобщиха от МВР.За първи път Фронтекс ще има собствен униформен състав/постоянен корпус/, работещ под знамето на Европейския съюз.Агенцията търси своите нови служители сред представители на националните гранични служби, полицията, военните или други правоприлагащи структури, които да се присъединят към първите наднационални европейски гранични сили.Постоянният корпус ще изпълнява различни задачи, свързани с граничния контрол и управлението на миграцията в помощ на страните-членки на ЕС. Това включва проверка на самоличност и документи, гранично наблюдение и връщане на хора, които незаконно пребивават в Европейския съюз.По този начин Фронтекс ще може да подпомага държавите-членки на ЕС при предизвикателства на техните граници със собствен състав и оборудване . Граничните служители на агенцията, заедно с националните офицери от европейските страни, ще работят главно на външните граници на ЕС.Преди граничните служители на агенцията да започнат своята работа, всеки ще трябва да завърши 6 месеца обучение и да премине тестове, за да гарантира, че притежава необходимите умения за съвместна работа на външните граници, в съответствие с приложимото законодателство на ЕС и етичните стандарти.Първите гранични служители ще бъдат готови да поемат новите си задачи през януари 2021 г.", "date": "2019.11.08", "title": "Фронтекс набира гранични служители"}
{"url": "https://offnews.bg/sviat/poslanik-hero-mustafa-progovori-na-balgarski-video-715088.html", "text": "Новата посланичка на САЩ Херо Мустафа се представи за първи път пред българската общност в емоционално видео.В клипа тя разказва за себе си, за дъщерите си Ариана и Ашли, за съпруга си. И въпреки, че е само от три седмици в страната ни, през цялото време тя говори на български език.\"За нас е чест да представляваме Америка в тази страна, известна с богатата си култура и история. Ще се радваме да се запознаем с българи от всички краища на България. Впечатлена съм от хилядолетната история на България, от магията на фолклора, от силата на българския дух\", казва Херо Мустафа.През цялата си кариера тя се е занимавала с енергийна сигурност. С какво още - вижте във видеото:", "date": "2019.11.08", "title": "Посланик Херо Мустафа проговори на български (видео)"}
{"url": "https://offnews.bg/zdrave/darvo-na-donorite-shte-zasazhdat-kraj-ndk-715087.html", "text": "На 11 ноември 2019 г. в района на НДК ще бъде засадено лирово дърво в памет на хората, след чиято смърт, благодарение на дарените органи, са спасени човешки животи. Дървото е знак на признателност и към техните близки, взели трудното решение да помогнат на нуждаещи се от трансплантация пациенти.Инициативата е част от Националната кампания в подкрепа на донорството и трансплантацията „Да! За живот!\".На събитието ще присъстват зам.-министърът на здравеопазването д-р Бойко Пенков, зам.-изпълнителният директор на ИАМН проф. д-р Петко Салчев и представители на пациентски организации.", "date": "2019.11.08", "title": "Дърво на донорите ще засаждат край НДК"}
{"url": "https://offnews.bg/leka-atletika/talantat-na-evrofutbol-hristian-stoianov-stana-svetoven-shampion-v-dub-715084.html", "text": "Спортният талант на Еврофутбол Християн Стоянов стана световен шампион по лека атлетика в бягането на 1500 метра в категория Т46 на първенството на планетата в Дубай.21-годишният ни спортист проведе перфектно тактическо бягане в основната група, като в последната обиколка българинът направи атака и успя да изпревари без проблеми своите конкуренти.Християн финишира с време 3:50.87 минути, като дори можеше да си позволи отпускане в заключителните метри. Резултатът е рекорд на Европа и върхово постижение на шампионатите.", "date": "2019.11.08", "title": "Талантът на Еврофутбол Християн Стоянов стана световен шампион в Дубай"}
{"url": "https://offnews.bg/tenis/nadal-iska-da-zavarshi-godinata-kato-1-v-ranglistata-715089.html", "text": "Рафаел Надал е оптимист, че ще бъде на 100% готов за финалите на ATP, като ще се опита да завърши за пети път в кариерата си под номер 1 в световната ранглиста.33-годишният испанец свали от върха в мъжкия тенис Новак Джокович тази седмица, но получи травма в коремната област, която го принуди да се откаже в полуфиналите на Мастърса в Париж.Въпреки че води с 640 точки на сърбина преди старта на турнира в Лондон, той вероятно ще се нуждае от силен завършек в надпреварата, която не е печелил никога досега, ако иска да предотврати нова смяна на водачеството.\"Състоянието ми ще се следи ден за ден. Щастлив съм да бъда тук, защото след миналата събота в Париж не знаех дали изобщо ще имам шанса да бъда в Лондон. Така че съм развълнуван, че след две години отново имам възможността да играя тук. Трябва да видя как ще се развият нещата ден за ден. Имам надежди, че ще съм готов на 100% за понеделник“, каза Надал, цитиран от БГНЕС. Той попадна в група Андре Агаси заедно с действащия шампион Александър Зверев и дебютантите Стефанос Циципас и Даниил Медведев.Надал си осигури участие в заключителния Мастърс в Лондон за 15-и път в своята кариера, но всъщност е играл едва осем пъти заради проблемите си с контузии през годините. Последната му поява бе през 2017, когато изигра само един от мачовете си в груповата фаза, загубвайки от Давид Гофен. Той стигна на два пъти до финала в надпреварата след преместването в Лондон – през 2010 (загуба от Федерер) и през 2013 (загуба от Джокович).\"Да, класирах се 15 пъти, но не знам колко пъти съм завършвал турнира. Но би било прекрасно, ако успея да вдигна трофея“, завърши испанецът.Дори ако Надал се оттегли или не спечели мач от груповата фаза, Джокович ще се нуждае от достигане на финала, за да завърши за рекорден шести път като номер 1 в света, изравнявайки постижението на американеца Пийт Сампрас. Сърбинът стартира кампанията си за шеста титла от заключителния Мастърс в неделя срещу италианския дебютант Матео Беретини.", "date": "2019.11.08", "title": "Надал иска да завърши годината като №1 в ранглистата"}
{"url": "https://offnews.bg/medii/bnt-svalia-2-ot-programite-si-ot-multipleksa-iska-biudzhetat-da-plash-715076.html", "text": "Двата нишови канала на БНТ - БНТ2 и БНТ3 - ще бъдат свалени от цифровия мултиплекс и вече ще се разпространяват само по кабел и сателит.Мярката ще влезе в сила скоро и е част от антикризисната финансова програма на телевизията, която се бори да не обяви фалит, обяви днес на дискусия за бъдещето на обществената медия генералният директор Емил Кошлуков.Свалянето на двата канала от мултиплекса ще спести на БНТ около 6 милиона лева годишно, а ефирно разпространяваните канали в страната ще намалеят до едва четири - БНТ1, bTV, Нова, Bulgaria ON AIR.За разпространението на тв сигнала чрез мултиплекса отива огромен дял от субсидията на БНТ - около 9 милиона лева годишно. Оттам е натрупан и основният дял от финансовия дефицит на БНТ, който към края на 2019-а е над 43 млн. лева. Прогнозата на Кошлуков е, че към края на 2020 г. дефицитът на БНТ ще е 71 млн. лева - т.е. с 1 милион над очакваната държавна субсидия. \"Тези задължения се увеличават и ни потопяват\", посочи генералният директор. Той цитира, че за разпространение БНТ плаща 16% от бюджета си, а това е десетократно повече от бюджета за цялата БНТ2.И тази година в размера на държавната субсидия за БНТ няма промяна, стана ясно от първото четене на бюджета за 2020-а в ресорната парламентарна комисия. Тя е около 70 млн. лева.Участниците в дискусията призоваха за спешни промени между двете четения на проектобюджета, за да не продължи финансовото потъване на БНТ, а освен това за старт на реформа на модела на финансиране и законовата база за обществените медии.Най-непосредствената мярка е още следващите няколко дни Министерството на финансите да даде рестарт на Фонд \"Радио и телевизия\", от който да започне да плаща за разпространението на сигнала, предложи Мартин Захариев - член на Обществения съвет на телевизията. От думите му стана ясно, че не говори за събиране на преки данъци от зрителите, а за изваждането на разхода за разпространение от субсидията на БНТ. Вместо да се плаща от телевизията, той да се покрива от МФ чрез специален фонд, обясни Захариев.В момента субсидията се изчислява на база час програма, която МФ калкулира на 1635 лева, припомни Захариев. Той предложи да се либерализира рекламната политика на БНТ, като например продуктово позициониране да е възможно и в предавания, а не само във филми. Нужен, според него, е и чисто нов устройствен закон за обществените медии, които могат да се преобразуват в търговски дружества с държавно участие в капитала.\"Методиката е грешна, размерът е грешен. Има системна грешка. Нужен е рестарт и преинсталиране на операционната система, вкл. удължаване на мандата на генералния директор на поне 4 години, добави Мартин Захариев. Той прогнозира, че вместо това проблемът с дълга към НУРТС ще бъде решен с обичайната в последните години практика: между Коледа и Нова година МС ще издаде постановление да отпусне целево няколко милиона за тези задължения.Формирана е експертна група за промени в Закона за радиото и телевизията, обяви депутатът от ГЕРБ и член на парламентарната комисия по култура и медии Диана Саватева.Не мисля, че е нужна работна група, контрира депутатът от БСП Антон КутевСпоред него въпросът за нестартиралия Фонд \"Радио и телевизия\" не е изчерпан. Той може да проработи, като размерът му се обвърже с процент от БВП, а от него частично да се финансират и частни медии в тяхната обществена функция, смята Кутев.Тома Биков, депутат от ГЕРБ и член на медийната комисия към НС, обяви, че е оптимист, защото БНТ е в много тежка криза, чието решение вече не търпи отлагане. Той отхвърли идеята обществените медии да бъдат трансформирани в търговски дружества, защото така щели да се превърнат в конкуренти на частните, а не в тяхна алтернатива. Имало опасност да развият и корпоративни зависимости. Според него големият проблем е, че няма контрол върху разходите на БНТ. \"Давам радикално предложение - да дефинираме бюджета по пера, напр. 8% са за публицистика. Грубо казано - да има валутен борд за телевизията. С колегите от другите парламентарни групи имаме консенсус по много точки. Затова вярвам, че каквото зависи от парламента, ще бъде направено\", заяви Биков.Бетина Жотева от СЕМ предложи телевизията да изпрати на Министерството на финансите няколко варианта за бюджетирането. Според нея това е пътят, по който трябва да стартира реформата, а най-чистият вариант е бюджетът на БНТ да е процент от БВП.Този вариант подкрепи и медийният експерт Маргарита Пешева, която е бивш член на СЕМ. Според нея така няма да има политическа намеса в програмата.Социологът Антоний Гълъбов акцентира върху нуждата да се дигитализира архивът на БНТ, като за целта се ползват европейски средства. ", "date": "2019.11.08", "title": "БНТ сваля 2 от програмите си от мултиплекса, иска бюджетът да плаща за разпространението"}
{"url": "https://offnews.bg/politika/vmro-predlaga-dobavka-kam-niskite-pensii-za-da-dostignat-praga-na-bed-715090.html", "text": "„Това, което сме заложили като решение в Закона за възрастните хора, е всички, които получават доходи под прага на бедност, да получават допълнително държавно плащане, което да изравни пенсията с прага на бедност. Водим разговори с нашите партньори от ГЕРБ дали би могло да се заложи в бюджета за догодина сума, с която да започне плавно и поетапно да се организират такива плащания“.Това каза пред БНР Александър Сиди, депутат от ВМРО. Той уточни, че ако се стигне до изравняване на пенсиите с прага на бедност, отпадат всички останали плащания по различни програми за подпомагане на най-бедните пенсионери като помощи за отопление или за пътуване:„За да облекчим бюджета, сме предложили това да се случи в три стъпки… Ние сме предвидили не увеличение на пенсиите през НОИ, а това да са допълнителни плащания през държавния бюджет. Така няма да има дисбаланс в системата, говорим за допълнителни плащания. Пенсията няма да се преизчисли, а ще се получава добавка... Надявам се до края на годината предложението ни да мине на първо четене в парламента“.По изчисления на ВМРО около 1 млн. пенсионери ще вземат добавка към пенсията си, за да се изравни тя с прага на бедност, която към момента е 349 лева.Финансовият министър Владислав Горанов заяви, че преизчисляване на формулата за пенсиите няма да има. Той участва в заседанието на трите ресорни комисии по финансовата рамка за догодина.Горанов допълни, че изпълнението на тазгодишния бюджет най-вероятно ще позволи изплащането на коледни добавки, но все още е рано за детайли.\"Относително далече сме от там, но както вървят числата, както върви изпълнението на приходната част, няма причина да пестим от това. По-скоро ще има коледни добавки за пенсионерите\", заяви финансовият министър.Според него в дългосрочен план обаче промени в системата не следва да се очакват. \"По-високи пенсии ще имат българските пенсионери тогава, когато работещите българи имат по-високи доходи. Никаква друга формула не е работеща. Другото е краткосрочно решение, граничещо с популизъм, защото това означава дестабилизиране на пенсионната система в краткосрочен период, формиране на огромни нови задължения за нея, респективно за държавата\", подчерта Горанов.", "date": "2019.11.08", "title": "ВМРО предлага добавка към ниските пенсии, за да достигнат прага на бедност"}
{"url": "https://offnews.bg/politika/koj-spria-siderov-i-grupata-mu-v-izbornata-nosht-vapros-v-plenarnata-715092.html", "text": "Кой и защо заповяда лидерът на Атака Волен Сидеров и придружаващата го група да не бъдат допуснати да влязат в зала \"Арена Армеец\" в изборната нощ на 27 октомври, този въпрос постави депутатът Десислав Чуколов днес по време на парламентарния контрол.Питането му бе отправено пряко към министъра на вътрешните работи Младен Маринов с уточнението, че в групата са били депутати, кандидати за общински съветници и районни кметове. Тогава представители на партия Атака поискаха да наблюдават процеса по обработването на изборните протоколи, за да бъде сведена до минимум възможността за манипулиране на резултатите, тъй като в партийната централа са постъпили редица сигнали за нарушения в изборни секции в цялата страна, припомнят от пресцентъра на партията.Те обаче бяха спрени със стена от над 20 полицаи и не бяха допуснати да се възползват от правата, които Изборният кодекс им дава, да присъстват в помещението за обработване на изборните документи, подчерта Чуколов и напомни,  че малко по-рано същия ден секционен представител на ДПС е издърпал бюлетината от ръцете на един от кандидатите за общински съветници от Атака.От отговора на вътрешния министър Маринов стана ясно, че нареждане за недопускане на Сидеров и негови колеги е било издадено от шефката на ОИК – София Полина Витанова. В Атака обаче не са наясно дали нареждането е устно специално за Сидеров, или недопускането на кандидатите и техни представители фигурира в изготвения план между ОИК и МВР.В реплика към министъра Чуколов посочи, че „Атака е партия, която защитава интереса си и този на гласоподавателите си”. Според него това, че ОИК или ЦИК решават нещо, то не е със силата на закон, какъвто се явява Правилникът на парламента, според който депутатите имат право на достъп до всички обществени институции в страната.", "date": "2019.11.08", "title": "Кой спря Сидеров и групата му в изборната нощ - въпрос в пленарната зала"}
{"url": "https://offnews.bg/ikonomika/firmi-na-tcolo-vutov-s-naj-niska-tcena-za-magistralata-v-kresnenskoto-715079.html", "text": "Само една от трите оферти за строителството на магистрала Струма в участъка Кресна - Крупник, които бяха отворени в Агенция Пътна инфраструктура днес, се побира в индикативната стойност на поръчката е 444 796 305 лв. без ДДС (533,8 млн. лева с ДДС).Въпреки че дължината на участъка е само 13,2 километра и че този бюджет е само за платното в посока Кулата - София две от трите предложения на кандидат изпълнителите надхвърлят драстично прогнозната стойност.Това са офертите на „ГБС-Инфраструктурно строителство“ АД с цена от 635 972 625.41 лв. с ДДС и на ДЗЗД „АПП ЛОТ 3.2.1“, в което са: „ГРОМА ХОЛД“ ЕООД, „ЕВРОПЕЙСКИ ПЪТИЩА“ АД, „ВОДНО СТРОИТЕЛСТВО – БЛАГОЕВГРАД“ АД, „ПЪТПРОЕКТ“ ЕООД и „ВАХОСТАВ-СК“ а.с., която е на стойност 599 999 903.90 лв. с ДДС.В рамките на бюджета е единствено предложението на Обединение „ГЕОПЪТ СТРУМА 3.2.1“, в което са: „Геострой“ АД, „Пътстрой-92“ АД, „Биас-М“ ЕООД и „Илия Бурда“ ЕООД. То е дало оферта от 504 037 616.93 лв. с ДДС. Водещите компании в консорциума „Геострой“ АД и „Пътстрой-92“ АД са от групата на \"Геотехмин\" на най-богатия българин Цоло Вутов. Любопитното при тях е, че само преди месец те спечелиха първата си голяма поръчка от години насам, въпреки че редовно участват в търговете на АПИ.Двете фирми бяха класирани на първо място в обществената поръчка за 20 км от пътя Ботевград - Мездра, който от двулентов трябва да стане четирилентов. Обединението бе класирано на първо място с оферта от близо 160 млн. лв. с ДДС. Цялата близо 24-километрова отсечка от Кресна до Крупник е разделена на два лота - 3.2.1 и 3.2.2, за да може на обекта да се работи едновременно. Днес бяха отворени само ценовите оферти за лот 3.2.1 - от км 375+860 до км 389+100, и прилежащите пътни връзки.Лот 3.2.1 е с дължина 13,2 км.В участъка ще бъдат построени 3 тунела - „Симитли“ /211 м/, „Ракитна“ /1 135 м/ и „Стара Кресна“ /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлези и подлези. Достъпът до трасето ще бъде осигурено чрез 3 пътни възела:Пътен възел „Полето“ при 379-ти км, който ще осигурява достъпа от посока Кулата до селата Брежани и Полето, както и включване в автомагистралата в посока София.Пътен възел „Мечкул“ при 384-ти км, който ще осигурява достъпа от посока Кулата до селата Мечкул и Брежани, както и включване в автомагистралата в посока София.Пътен възел „Стара Кресна“ при км 387-ми км, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София.Срокът за изпълнение на обществената поръчка е 1556 дни и включва времето за проектиране и строителство.Работата на тръжната комисия, разглеждаща техническите оферти за лот 3.2.2 продължава и предстои отварянето на ценовите оферти.", "date": "2019.11.08", "title": "Фирми на Цоло Вутов с най-ниска цена за магистралата в Кресненското дефиле"}
{"url": "https://offnews.bg/evropa/borisov-za-da-ima-stabilnost-na-balkanite-triabva-da-sprat-starite-d-715062.html", "text": "\"Помирението, регионалното сътрудничество и поддържането на добросъседски отношения са ключови фактори за европейската интеграция на Западните Балкани\", заяви премиерът Бойко Борисов в речта си пред участниците в лидерската среща „Стратегически диалог за Западните Балкани“ в Женева.Според него, за да има стабилност и икономически прогрес и за да се промени имиджът на региона в положителна посока, старите дрязги и напрежения, както и езикът на омразата и ксенофобията трябва да останат в миналото. Превъзмогването на наследството от миналото може да се случи на основата на споделените ценности като толерантност, приобщаващите действия и взаимното доверие, смята премиерът.Той акцентира върху значението на регионалното сътрудничество и посочи Берлинския процес като един от многото успешни примери в тази посока. „България доказа, че е държава-членка, която може успешно да поеме отговорност за развитието на европейския проект. Това ни дава и увереност, че със съвместни усилия ще се справим успешно и с председателството на Берлинския процес, което за нас е следващо предизвикателство“, отбеляза Борисов.Борисов напомни, че догодина на страната ни предстои да поеме тази високо отговорна задача, съвместно с Република Северна Македония. Премирът беше категоричен, че като председател на Берлинския процес България ще продължава да насърчава интеграционния процес на страните от Западните Балкани, защото той е инструмент за постигане на устойчива стабилност, сигурност, мир и просперитет в региона.Министър-председателят специално се обърна към Република Северна Македония и към Албания с призив да не се отказват от усилията си по пътя към членството в ЕС. Според премиера, без да се обезкуражават те, следва да продължат да работят с неотслабващ темп в посоката, която гарантира най-голям шанс за успешно развитие на целия регион на Западните Балкани, а именно - европейската интеграция.Премиерът заостри вниманието на участниците в срещата и върху темата за бъдещето на младите хора в Западните Балкани. „Те желаят да живеят в условията на чиста околна среда, добро образование, стабилни и отворени общества и достойни работни места. Ако тези основни елементи са осигурени, младежите могат да бъдат фактор за просперитет и надежда за региона“, заяви Борисов.Според него в противен случай разочарованието на младото поколение може да доведе не само до увеличаване на „изтичането на мозъци“ и на емиграцията, но – много по-тревожно и дори опасно – до поддаване на екстремистки и радикални влияния и настроения.", "date": "2019.11.08", "title": "Борисов: За да има стабилност на Балканите, трябва да спрат старите дрязги"}
{"url": "https://offnews.bg/ikonomika/promishlenoto-proizvodstvo-stroitelstvoto-i-targoviata-na-drebno-bele-715073.html", "text": "Последното проучване на Националния статистически институт за септември отчита подобрение на промишленото производство, строителството и търговията на дребно.По предварителни данни през септември 2019 г. сезонно изгладеният индекс на промишленото производство нараства с 0.3% в сравнение с август 2019 година. През септември 2019 г. календарно изгладеният индекс на промишленото производство намалява с 0.1% спрямо съответния месец на 2018 година.По предварителни данни през септември 2019 г. индексът на продукцията в сектор „Строителство“, изчислен въз основа на сезонно изгладени данни, е с 1.1% над равнището от предходния месец. През септември 2019 г. в сравнение със същия месец на 2018 г. календарно изгладеният индекс на строителната продукция се увеличава с 6.9%. Сградното строителство нараства с 12,4% спрямо септември 2018 г.През септември 2019 г. увеличение спрямо предходния месец е регистрирано в добивната промишленост - с 9.8%, а намаление - при производството и разпределението на електрическа и топлоенергия и газ - с 1.2%, и преработващата промишленост - с 0.1%.По предварителни сезонно изгладени данни през септември тази година оборотът в раздел \"Търговия на дребно\" (без търговията с автомобили и мотоциклети) по съпоставими цени нараства с 0.3% спрямо предходния месец.Финансовото състояние на домакинствата, оценките и очакванията на потребителите, живеещи в градовете, бележат известно подобрение, докато мнението на населението в селата е по-неблагоприятно.Потребителите продължават да считат, че през последните дванадесет месеца има покачване на потребителските цени, но с по-слабо темпо в сравнение с оценките, регистрирани три месеца по-рано.", "date": "2019.11.08", "title": "Промишленото производство, строителството и търговията на дребно бележат лек ръст през септември"}
{"url": "https://offnews.bg/sviat/osadiha-tramp-da-plati-2-mln-za-zloupotrebi-s-darenia-za-veterani-f-715052.html", "text": "Нюйоркски съдия нареди американският президент Доналд Тръмп да изплати 2 млн. долара заради злоупотреба с пари от благотворителната си организация. Вместо за благотворителност даренията отишли за политическата му кампания като кандидат-президент през 2016 г.Фондация \"Доналд Дж. Тръмп\" беше затворена през 2018 г., след като прокурори внесоха обвинение, според което тя е била като \"чекова книжка\", обслужваща Тръмп. Той отрече с думите, че всяко пени е отишло за благотворителност.Не така обаче мисли съдийката от Ню Йорк Салиан Скарпула. Предназначени за ветерани пари са били използвани в първичните избори в Айова (първи щат) през 2016 г., пише тя и коментира, че \"благотворителни организации като тази на Тръмп и три от децата му нямат право да бъдат използвани за политика\".Американският президент реагира в Twitter с думите: \"Аз съм единственият човек, може би единственият в историята, който може да даде толкова пари за благотворителност (19 милиона долара), да не начисли никакви разходи и да бъде атакуван от политиците в щата Ню Йорк\".Той обвинява главния прокурор на Ню Йорк Летиша Джеймс, прокурор по делото, че е тълкувала факти \"умишлено и неправилно\" с цел обслужване на политически цели. Но в изявление Джеймс сочи, че президентът е признал „личната злоупотреба със средства“.Съгласно решението Тръмп трябва да изплати 2 000 000 долара на 8 благотворителни организации, с които той няма отношение. Три от децата му - Доналд-младши, Иванка и Ерик, които са били директори на фондацията му, са задължени да преминат през обучение „за задълженията на директорите на благотворителни организации“.", "date": "2019.11.08", "title": "Осъдиха Тръмп да плати $2 млн. за злоупотреби: с дарения за ветерани финансирал кампанията си през 2016 г."}
{"url": "https://offnews.bg/kultura/poreditcata-familiite-na-obshtina-gabrovo-prodalzhava-s-familia-sol-715064.html", "text": "„Солакови“ - изложба с произведения на Митьо, Недко и Димитър Солакови и „Пестеливи драсканици“ на Недко Солаков са част от поредицата „ФамилииТЕ“ на Община Габрово и ще продължат до 19 януари 2020 г. Изложбата „Солакови“ говори за художници, свързани, макар и по различен начин, с едно конкретно място – Габрово и със съвремието ни в неговото безспирно течение и промяна. В пространствата на Художествена галерия „Христо Цокев“ тя се покрива с представата за активно енергийно, подобно на радиовълните, излъчване на творчески възможности с изходна точка този град.Ако Митьо Солаков с точните си портрети и изразителни монументални композиции се намира близо до самия източник поради почти постоянното си присъствие в града, то „вълните“ от изложби и колекции при сина му Недко и внука му Димитър са в постоянното разширение на това хипотетично излъчване, обикалят света от Ню Орлиънс до Сидни.Династиите в изкуството са изключително органична традиция. Освен познания в занаята те съумяват да предадат целеустремеността, енергията и страстта, вярата в смисъла на изкуството и убедеността в свободата на изразяването. Изложбата „Солакови“ се базира върху такава връзка, често неочевидна за външния поглед, но вградена в съзнанието, моженето и стремежите на участниците ѝ.Творбите на Митьо Солаков, напуснал ни през 2010 г., представят изкуството на страната от трудния период на изолация от света през втората половина на 20 в. Тръгвайки от изобразителния реализъм в ателието на проф. Иван Фунев в Художествената академия в София, по-късно чрез обобщени форми и лаконични монументални композиции, той се стреми да отрази обречената утопия на онова, което днес неуважително наричаме „соц“. Портретите му от габровските колекции на сякаш обикновени, но винаги любими хора, или на публични личности с точно уловените им характеристики, остават едновременно особени и разпознаваеми. Паметниците и паметните знаци в града и около него, реализирани от скулптора, вече живеят извън времето си – онзи период в изкуството, чиято естетика постепенно, с отдалечаването на историческата травма, се асоциира с монументалност на пластиката, формите и посланията.Увлекателно е да се проследява еволюцията при художника Митьо Солаков – изчистването на езика, стремежът към типизация, освобождаването от подробности при изграждане на формата по пътя към знаковостта от една страна, а от друга – експерименталните стъпки в посока не-идеалност, контактност, комуникативност.Недко Солаков е българският художник на света. Достатъчно е да се надникне в неговата биография, за да се прозре географията и мащаба на представянията му из цяла Европа и на почти всички континенти. Участник е в множество световни изложби – 2 пъти на Документа в Касел, 6 пъти на Венецианското биенале, 3 пъти на Биеналето в Истанбул, 2 пъти на Биеналето в Гуангджу, както и в Лион, Тирана, Москва, Сидни, Катманду, Рига... без да се споменават около 150 самостоятелни изложби. За откриването в Габрово той идва седмица след вернисажа си във Виена, където в един от най-важните й музеи – Албертина, е изпълнил рисунки и коментари по стените в изложбата „Страст за рисуване. Дарение на Колекция Флоранс и Даниел Герлен за Центъра Помпиду“. В момента експозиция от нови негови работи може да бъде видяна в Пловдив в Галерия Сариев, а следващият му проект е в Париж – в „Космополис #2“ на Центъра Помпиду, където ще се представи и най-младият Солаков – Димитър.Много от историите на Недко, а той е всепризнат майстор на визуални разкази и коментари с рисунки и текст, имат за отправна точка ако не точно родния му град, то топоса България, за чиято история и култура Габрово има изключителен принос. В много от авторските си повествования – лекции, публикации, интервюта, художникът нееднократно подчертава връзката със страната чрез любовта си към природата и най-вече към пейзажа около Габрово, към самия град, към онова, което с леко неудобство от сантименталността обобщаваме като „роден край“.Галериите в Габрово са имали шанса да придобият навреме ранни живописни произведения на художника и днес, в контекста на широкото му представяне в изложби, музейни и частни колекции по света, е изключително интересно да се анализира началото на мащабния му път. Тогава, през 1980-те, той е и успешен характерен портретист, и майстор на алегории, и последовател на класиците в областта на жанровите и дори батални композиции, и създател на необичайни за времето си метафорични, почти абстрактни платна. В тази обширна, макар и далеч не изчерпателна експозиция на някогашния Недко Солаков, се вижда смелостта му да премине от почти прозрачното вальорно изграждане на повърхности към наситени с цвят и пастьозни мазки слоеве, от обобщенията към множеството детайли. Изглежда, че именно вниманието както към композиционните, така и към смисловите подробности, е онази част от ранния му период, позволила на автора да се развие до блестящ и обстоятелен, пълен с нюанси разказвач, какъвто го виждаме днес.Верността към живописното изкуство, към изразителността на цвета и „ръчното пипане“ през зрелите си години, Недко Солаков подчертава чрез „Историята на жълтото петно“ (от 1997 до днес) – прясно оцветена повърхност на стена и текст върху нея, иронизиращ тегобите на успешния творец, поставил задачи на асистентите си, но забравил точно с каква цел... При Недко четенето едновременно с гледането е характерният метод, който уникално „работи“ и в подробните му инсталации, и в представителни музейни експозиции, и в празните зали. Как става това може да се види в „Пестеливи драсканици“ в Дома на хумора и сатирата едновременно с изложбата в Художествената галерия „Христо Цокев“. Творбата е направена специално за мястото и авторът обещава съвсем локални и лични коментари, като габровските зрители ще се окажат в ситуацията, в която вече са били посетителите на такива музеи като Музея за модерно изкуство, Франкфурт; Haus Konstruktive, Цюрих; Музея Франс Халс, Харлем; Кунстмузеум, Сент Гален; P.S. 1 MoMA, Ню Йорк; Фондация Сералвеш, Порто; Центъра за съвременно изкуство De Appel, Амстердам; Музея Кралица София, Мадрид...Голямата инсталация „История на изкуството – кратка версия“ (2014) на третия участник – Димитър Солаков, метафорично обхваща цялата изложба. В нея младият автор за кратко нахлузва обувките на предците си и стъпва в академичната им подготовка. Запазвайки дистанция и с голяма доза ирония спрямо каноните, той на практика сякаш се обучава от образците на миналото – пробва се в пещерната живопис, проучва византийската мозайка, копира романска миниатюра, поема роли от религиозната иконография, изучава революционната архитектура на Ренесанса, отдава дължимото на културното, формалното и тематично многообразие на генезиса на изкуството днес – от „античността до наши дни“, както често бива обозначен огромният компендиум от творчески постижения. Фотографското му образование в Нов български университет, както и семейната традиция на умело композиране на разнообразни арт и нон-арт средства, са му дали бърз и точен поглед, позволяващ да извади от „учебника“ (в този случай „История на изкуството“ на Ернст Гомбрих) подходящи визуални фрагменти и да ги превърне в поучителна и увлекателна „жива“ инсталация.Представител на поколение, за което границите са условни, а светът е синтез на множество множества от наглед разнообразни елементи, Димитър Солаков се интересува от „неописаното“, в това число и от историята на изкуството – от праисторическото минало, вселената, съвместното съществуване на животи на планетата, от всичко, което не отблизо и индиректно, но постоянно влияе върху човечеството, въображението му, изкуството, което то създава.Един от библейските завети „Обичай ближния като себе си“ е визуализиран като пряка връзка между него, човека, и галактиката Андромеда. Димитър е известен със сериозната си загриженост за състоянието на околната среда. Седмица преди експозицията в Габрово в галерията Heerz Tooya във Велико Търново се откри изложбата му „Знаци“, в която, работейки с неон, той създава остра метафора за лицемерието нa обществото по отношение на обхваналата ни екологична криза. Става дума не само за актуалния протест срещу политическото отношение към проблема – искането на художника е да прогледнем. В Габрово той показва „Връщане във форма“ (2017) – днешните т. нар. изкопаеми горива във вида, от който са се преобразували в такива – oт планктона, скулптиран от 3D принтер по проект на автора.Изложбата „Солакови“ представя в края, където са израснали, местни художници, един вид „нашенци“, чието творчество търси отговори на все същите вечни за изкуството въпроси, зададени още от Пол Гоген в края на 19 в. – откъде сме? кои сме? накъде отиваме? Митьо – вкоренен в мястото и времето си, Недко – в международния си водовъртеж, и Димитър – преодоляващ и историческата конкретика, и топоса с неговия реален пространствен контекст.", "date": "2019.11.08", "title": "Поредицата 'ФамилииТЕ' на Община Габрово  продължава с фамилия Солакови"}
{"url": "https://offnews.bg/politika/db-bkp-e-v-rakovodstvoto-na-gerb-plevneliev-shtaten-komsomolski-se-715085.html", "text": "Демократична България отговори подобаващо на вчерашните нападки на премиера Борисов, президента Плевнелиев и други водещи политици от партия ГЕРБ, които сравниха демократичното обединение с някогашните комунисти.ДСБ, Зелено Движение и Да, България припомнят, че именно листите на ГЕРБ са изобилствали с доносници на тоталитарната Държавна сигурност и в ръководството на партията присъстват бивши членове на БКП.От обединението подчертават, че ясно са заявили след първия тур на изборите в София, че не подкрепят нито Фандъкова, нито Манолова, тъй като смятат, че те не предлагат необходимите промени в общината, от които столицата се нуждае.Ето и цялата позиция на Демократична България:Инсинуациите за свързаност на политици от Демократична България с бившата комунистическа номенклатура, дошли от представители на партия, която за пореден път включи в своите кандидатски листи значителен брой агенти и доносници на комунистическата Държавна сигурност и която има във висшия си ръководен орган членове на бившата БКП, като самия Борисов, Нунев, Стоянова и дори новоизбрания кмет на София, са обикновен и примитивен политически цинизъм. Поради това ги отминаваме с погнусата и пренебрежението, които единствено заслужават. С недоумение приемаме опитите за внушения, че сме леви и „деца на бивши комунисти” и от президента на ГЕРБ – Плевнелиев, чийто баща е бил секретар на ОК на БКП в Благоевград, а самият Плевнелиев е бил щатен комсомолски секретар.Демократична България заяви ясно на пресконференция след първия тур, позицията си да не подкрепи на балотажа за избор на кмет на Столична община никого от достигналите до балотажа кандидати, поради това че те не предлагат онези необходими промени в управлението на общината, от които и тя, и гражданите на София се нуждаят.Демократична България не гледа на своите избиратели и привърженици като на хора, на които някой може да нареди как и за кого да гласуват. Техният избор е тяхно суверенно право. Тяхно суверенно право, гарантирано от Конституцията, е и запазването на тайната на вота им. Изказванията на политици от ГЕРБ, в които се твърди, че те са гласували по определен начин, е или груба клевета, ако не се базира на обективни факти, или престъпление, ако тази партия действително разполага с обективни данни за това, как са гласували гражданите на София на балотажа на 3 ноември. Смятаме, че Прокуратурата би трябвало да разследва тези изказвания, за да установи има ли данни за извършено престъпление от страна на политици от управляващата партия, или се касае единствено за клеветническа кампания, насочена срещу Демократична България и нашите привърженици и избиратели.", "date": "2019.11.08", "title": "ДБ: БКП е в ръководството на ГЕРБ, Плевнелиев - щатен комсомолски секретар"}
{"url": "https://offnews.bg/zdrave/vtori-natcionalen-kongres-po-speshna-meditcina-v-stolitcata-715063.html", "text": "Българското дружество по спешна медицина организира Втори национален конгрес по спешна медицина.Във форума ще се включат изявени лекари от цялата страна. Ще бъдат представени 140 доклада в 14 сесии. Специалният акцент в тазгодишния форум е върху дигиталната спешна медицина, педиатричната спешност, спешните състояния в онкологията, спешната терапия и гериатрия, травмите, термичните травми и урологията.Светила в областта на детското здравеопазване ще представят ценен опит в областта на спешните педиатрични състояния като корозивни изгаряния, гръдна, черепно-мозъчна и гръбначна травма. Утвърдени специалисти в областта на спешната медицина, травмата и онкологията ще обсъждат съвременните подходи в лечението на пациентите.Официалното откриване на Втори национален конгрес по спешна медицина ще се състои на 15 ноември.", "date": "2019.11.08", "title": "Втори национален конгрес по спешна медицина в столицата"}
{"url": "https://offnews.bg/zdrave/zapochva-razdavaneto-na-donorski-karti-v-kampaniata-da-za-zhivot-715055.html", "text": "От днес доброволци на БЧК започват раздаването на донорски карти в цялата страна. Инициативата е в рамките на кампанията \"Да! За живот!\" в подкрепа на донорството и трансплантацията. Ето и първите населени места, в които хората, които желаят да бъдат донори, могат да получат донорска карта.Добрич- на 8 ноември донорски карти ще бъдат раздавани от 12 до 13:00 ч. пред сградата на БЧК;- на 27 ноември от 11:30 до 13.30 ч. карти ще бъдат раздавани на пл. Свобода;- до 5 декември всеки желаещ от област Добрич, който не е успял да се сдобие с донорска карта, може да получи такава в сградата на БЧК в гр. Добрич (ул. „Отец Паисий“ №19) от 09.00 ч. до 17.30 ч.Търговище- на 8 ноември от 15:00 до 16:30 ч. ще може да вземете своя донорска карта на площад \"Ст. Мавродиев\";- доброволци на БЧК ще раздават карти и пред медицински центрове и аптеки в града.Горна Оряховица- на 8 ноември донорски карти ще бъдат раздавани от 17 ч. на централния площад.Кюстендил- на 8 ноември карти ще бъдат раздавани в: гр. Сапарева баня от 10.30 ч.; гр. Дупница от 12.00 ч. (пред община Дупница);- на 11 ноември – в гр. Кочериново от 12.00 ч.; гр. Рила от 14.00 ч. и в гр. Кюстендил - 15.00 ч.Плевен- На 8 и 11 ноември от 16:00 ч. донорска карта ще може да вземете в пред сградата на БЧК в центъра на гр. Плевен;- На 9 ноември от 13 ч. карти ще бъдат раздавани в Медицински университет-Плевен.", "date": "2019.11.08", "title": "Започва раздаването на донорски карти в кампанията 'Да! За живот!'"}
{"url": "https://offnews.bg/zdrave/fondatcia-nashite-nedonoseni-detca-s-blagotvoritelna-kampania-715069.html", "text": "По повод Световния ден на недоносените деца, на 14 ноември в Софийска градска художествена галерия, от 19 ч. ще се проведе благотворителна “Вечер на чудесата”. Тази година патрон на събитието ще бъде доц. Михаил Околийски от Офиса на Световната здравна организация в България. Приветствено слово към участниците ще произнесе н.пр. Сьорен Якобсен посланик на Дания у нас.Всеки присъстващ ще има възможност да подкрепи каузата като закупи благотворителния календар или фотография от изложбата под надслов „Родени герои – животът, който предстои\", посветена на правото на пълноценен живот на всички недоносени деца и новородени бебета с влошено здравословно състояние.Дарителската кампания цели набиране на финансови средства за закупуване на животоспасяваща апаратура за недоносените бебета, изграждане на семейни стаи в болниците и осигуряване на подкрепа на ранното детско развитие в Център “Малки чудеса”.Тази година сърдечна и безвъзмездна подкрепа ще предоставят участниците от Hell’s Kitchen - сезон 2, Етнотикс, Димо от P.I.F., Анна-Мария Вартовска, Иво Аръков, Jamбуре, Славин Славчев, Вокализирай това и Антон Христов (DJ Tony), които ще създадат приятната атмосфера и положителните емоции на специалната „Вечер на чудесата“.Всеки съпричастен може да се включи в кампанията „Големи чудеса за малките герои”, като направи своето дарение на специалната платформа www.donate.premature-bg.com или със DMS BEBE на номер 17 777 за абонати на Telenor, Vivacom и A1.", "date": "2019.11.08", "title": "Фондация 'Нашите недоносени деца' с благотворителна кампания"}
{"url": "https://offnews.bg/politika/iskame-ot-venetcianskata-komisia-stanovishte-za-mehanizam-za-razsledva-715091.html", "text": "Делегация от Европейската комисия за демокрация чрез право /Венeцианската комисия/ посети днес Народното събрание и се срещна с правосъдния министър Данаил Кирилов.Повод за работната среща бяха поисканите от българската страна в края на септември т.г. становище и препоръки във връзка със законопроекта за въвеждане на ефективен механизъм за разследване срещу главния прокурор и председателите на върховните съдилища, съобщиха от пресцентъра на ведомството.Експертите от комисията изразиха удовлетворение, че в рамките на вчерашния и днешния ден са осъществили дискусии със заинтересованите страни по този толкова важен законопроект. В съобщението обаче не е посочено дали експертите са удовлетворили искането ни и какви са становището и препоръките им.На днешната заключителна среща министър Кирилов благодари на експертите за вниманието и колегиалното отношение и ги увери в решимостта на българското правителство да се съобрази със съветите и насоките на Венецианската комисия по темата, уточняват от пресцентъра.Министърът на правосъдието е получил покана за участие в следващото заседание на Венецианската комисия, което още се състои на 7 и 8 декември 2019 г., за да защити законопроекта за изменение и допълнение на Наказателно-процесуалния кодекс.", "date": "2019.11.08", "title": "Искаме от Венецианската комисия становище за механизъм за разследване срещу главния прокурор"}
{"url": "https://offnews.bg/futbol/ot-levski-se-pohvaliha-s-tcial-otbor-natcionali-715072.html", "text": "Точно един отбор - 11 футболисти на Левски получиха повиквателни за срещите на националните отбори през този месец.Левият бранител Иван Горанов и вратарят Николай Михайлов са извикани в състава на представителния тим на България за приятелската среща с Парагвай на 14 ноември и европейската квалификация с Чехия в София на 17 ноември.Вратарят Милан Миятович пък е сред избраниците на Фарук Хаджибегич в националния отбор на Черна гора за европейската квалификация с Англия на 14 ноември на \"Уембли\" в Лондон и приятелската среща с Беларус на 19 ноември в Подгорица.Нападателите Станислав Иванов и Здравко Димитров, полузащитниците Илия Юруков и Асен Чандъров и защитникът Ивайло Найденов са в разширения състав на националния отбор на България до 21 г. за европейската квалификация с Полша на 15 ноември в София.Нападателят Мартин Петков и защитниците Ивайло Иванов и Александър Макрис получиха повиквателни за юношеския национален отбор до 19 г. за европейската квалификация в Анталия, Турция. България ще играе с Черна гора на 13 ноември, Армения на 16 ноември и с Турция на 19 ноември.", "date": "2019.11.08", "title": "От Левски се похвалиха с цял отбор национали"}
{"url": "https://offnews.bg/ikonomika/goranov-mestnite-danatci-sa-izkliuchitelno-niski-ako-kmetovete-gi-za-715059.html", "text": "\"Градоначалниците трябва да преценят каква политика да водят и да поемат своята отговорност. Ако решат да задържат ниски данъците и таксите, да бъдат така любезни да не се обръщат към правителството\", каза министъра на финансите Владислав Горанов пред Нова телевизия.По думите му местните данъци и данъчните оценки на имотите в България били изключително ниски и това била причината приходите от тях да не са достатъчни да се поддържа и развива местната инфраструктура.Според Горанов  му за догодина били неоснователни. \"Ако погледнете приходите за 2020 г., като дял от брутния вътрешен продукт, ще видите, че те нарастват, т.е. хипотезата, че залагаме по-ниски приходи, за да разчитаме евентуално на някакво преизпълнение, е несъстоятелна”, коментира Горанов. И допълни, че през следващата година ще бъдат събрани с около 3,5 млрд. лева повече.Той подчерта, че нито лев от преизпълнение на бюджета не може да бъде изхарчен от правителството. Ако има такива средства, те автоматично отиват за подобряване на бюджетното салдо - заяви той.Той защити проектобюджета и в друга му част: старите пенсии да не бъдат преизчислени, а осъвременени само по швейцарското правило, с 6,7%. Ако искаме по-високи пенсии, трябва да има по-високи заплати - е логиката му.По темата \"Гешев\" Горанов смята, че не е редно изпълнителната власт да издига нова кандидатура за главен прокурор след връщането на кандидатурата на Иван Гешев от президента Румен Радев. Подобно нещо - според него - би било намеса в независимостта ѝ.", "date": "2019.11.08", "title": "Горанов: Местните данъци са изключително ниски! Ако кметовете ги задържат така, да не се обръщат към правителството"}
{"url": "https://offnews.bg/sviat/makron-uspia-da-obidi-i-bosna-bila-bomba-sas-zakasnitel-koiato-tcaka-715061.html", "text": "След като обиди България и Украйна, френският президент стори същото и по отношение на Босна и Херцеговина.\"Босна е бомба със закъснител, която цъка до Хърватия\", заявява Еманюел Макрон в интервю за сп. \"Икономист\", цитирано от БГНЕС.В отговор кабинетът на председателя на страната Желко Комшич обяви, че ще привика френския посланик Джион Русин, за да разясни възгледите на президента си.В интервюто Макрон заявява, че що се отнася до региона на Западните Балкани, нито Македония, нито Албания, не са изправени пред проблема за завръщането на джихадистите, за разлика от Босна, която може да се сблъска с това.\"Ако сте загрижени за този регион (Западните Балкани), първият въпрос не е нито в Македония, нито в Албания, а в Босна и Херцеговина. Босна и Херцеговина е бомба със закъснител, която цъка до Хърватия и е изправена пред проблема за завръщането на джихадистите“, заявява Макрон.По-рано той предизвика дипломатически скандал с коментара си за френско крайнодясно списание, че предпочита законни имигранти от Африка пред незаконни украински или български мрежи.", "date": "2019.11.08", "title": "Макрон успя да обиди и Босна: била бомба със закъснител, която цъкала до Хърватия"}
{"url": "https://offnews.bg/zdrave/bezplatni-pregledi-za-hepatit-s-v-aleksandrovska-715049.html", "text": "От 11 ноември университетска болница \"Александровска\" организира безплатни изследвания за инфекция с вируса на хепатит С при мъже и жени на възраст 18 – 65 г. Скринингът ще продължи до изчерпване на лабораторните реактиви. Резултатите се получават на място в деня на вземането на кръвната проба. Желаещите могат да се изследват всеки делничен ден в Лабораторно-диагностичния блок на УМБАЛ „Александровска“ от 10.30 ч. до 14.00 ч. без предварително записване. Тестването се извършва с капилярна кръв (от пръста на ръката). За провеждането на изследванията не съществуват ограничения за консумация на храни и напитки.Хората, чието изследване е отчело положителен резултат, ще бъдат консултирани от гастроентеролог (с направление по НЗОК №3) за уточняване на състоянието им и на терапевтичния подход. Прегледите ще се извършват всеки петък от 9.00 до 13.00 ч. в к-т №11 А на партера на ДКБ \"Александровска\". По време на консултативния преглед на пациентите ще им бъде правена безплатна еластография (метод за неинвазивна оценка на чернодробна фиброза при пациенти с дифузни чернодробни заболявания).Апаратът за измерване на чернодробна плътност, с който разполага лечебното заведение е от най-висок клас и позволява в рамките на едно изследване да се оцени състоянието на паренхимните коремни органи, като едновременно с това се оценява тежестта на чернодробното увреждане. Записването за прегледи е на тел. 02/9230 750 и 02/9230 592.Според български проучвания над 1.5% от населението на страната е инфектирано с вируса на хепатит С. Въпреки провежданата имунопрофилактика у нас и постигнатото понижаване на заболеваемостта, хроничната инфекция с вируса на хепатит С остава сериозен социален и икономически проблем за обществото. В по-голям процент от случаите, инфекцията с този вирус протича безсимптомно, поради което се установява късно и във фаза на напреднало чернодробно увреждане, когато лечението е недостатъчно ефективно или не може да бъде проведено.Ранната диагностика на инфекцията с вируса на хепатит С гарантира ефективно лечение и предотвратява риска от прогресиране на болестта в чернодробна цироза и чернодробен рак. Хепатит С вече се лекува, като ефектът от терапията е почти 100%, а терапиите са безплатни за всички здравноосигурени пациенти.Рискът от инфектиране с хепатит С е увеличен при следните групи хора:• над 40-годишна възраст;• получилите кръв/кръвен продукт преди 1992 г.;• тези на хемодиализа или с чести медицински интервенции (зъболечение, оперативни процедури);• медицинските специалисти;• имащите татуировка, пиърсинг;• употребяващите интравенозно наркотични вещества, дори и за кратък период от време в миналото;• тези, които са били в местата за лишаване от свобода;• пациенти с чести необезопасени полови контакти.", "date": "2019.11.08", "title": "Безплатни прегледи за хепатит С в \"Александровска\""}
{"url": "https://offnews.bg/kultura/pero-defformero-i-melmac-riders-v-sofia-na-28-dekemvri-715067.html", "text": "BGTSC представя: Живата легенда на балканската турбо-фолк-метъл сцена Pero Defformero и специалните им гости Melmac Riders. Събитието ще се състои на 28 декември тази година в столичния клуб „MIXTAPE 5“ от 19:00 часа.Не пропускайте две от най-щурите балкански банди!Билети се продават онлайн и в мрежата на Евентим, а някои от местата, на които можете да ги намерите са Бензиностанции OMV , Technopolis, Български пощи, Orange, Usit Colour, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.До 15 ноември цената им ще е 20 лева, а от 16 ноември 25. Ако останат места, на 28 декември цената на пропуските ще е 30 лева.Побързайте – местата са ограничени!*Клубът не работи с резервации**Политика за достъп на непълнолетни:  ***Гардероб - упътване за употреба:  Предстои обявяването на допълнителна информация.", "date": "2019.11.08", "title": "Pero Defformero и Melmac Riders в София на 28 декември"}
{"url": "https://offnews.bg/offtopic/kvebek-otkaza-imigrantski-statut-na-frantcuzojka-ne-znaela-dobre-fren-715065.html", "text": "Канадската провинция Квебек отказа имигрантски статут на французойка, тъй като тя не успяла да демонстрира адекватни знания по френски език, предаде Би Би Си.Властите са отхвърлили молбата на Емили Дюбоа явно поради факта, че част от доктората ѝ е на английски.Дюбоа е дошла в Квебек от Франция през 2012 г. и е завършила докторантура във френскоезичен университет в специалност „Биология“. Тя заяви, че била изумена, когато получила писмото с отказа.Квебек е предимно френскоговоряща провинция и Дюбоа (31 г.) подала молба за статут според местната програма за чуждестранни студенти, която изисква сериозни познания по френски език.„Когато някой е французин, роден е във Франция, посещавал е френскоезичен университет и е учил на френски, е пълна безсмислица да му откажеш статут\", каза Дюбоа.Въпреки че е минала тест по френски по-рано тази година, тя получила писмо с отказ, в което се казва, че образованието ѝ не е било изцяло на френски, включително докторатът ѝ.", "date": "2019.11.08", "title": "Квебек отказа имигрантски статут на французойка, не знаела добре френски"}
{"url": "https://offnews.bg/futbol/kmetat-na-plovdiv-za-stroezha-na-kolezha-iskam-gradat-da-ima-naj-huba-715075.html", "text": "Кметът на Пловдив Здравко Димитров бе поканен от феновете на Ботев на среща за съдбата на стадиона на \"канарчетата\".Припомняме, че в края на август той присъства на тържественото подновяване на строежа на съоръжението заедно с премиера Бойко Борисов и финансовия министър Владислав Горанов.Тогава собственикът на Ботев - Георги Самуилов обеща да построи комплекса, а няколко пъти след това подчертаваше, че сам ще намери финансиране и няма да разчита за това на общината и държавата.\"Аз нямам проблем да се срещна с феновете на Ботев, но въпросът е до какво би довела една такава среща в предложения от тях формат.С удоволствие ще се видя с всеки един привърженик, ще чуя всяко едно мнение и предложение. Моето желание като кмет, като бивш активен спортист и като любител на футбола е Пловдив да има най-хубавите стадиони.Ще предам предложенията на юридическия екип и всяко едно от тях ще бъде разгледано внимателно. Преди да съм запознат, няма как да коментирам\", каза пред \"Марица\" Здравко Димитров.", "date": "2019.11.08", "title": "Кметът на Пловдив за строежа на Колежа: Искам градът да има най-хубавите стадиони"}
{"url": "https://offnews.bg/politika/kandidatite-za-voenna-sluzhba-stanali-poveche-ot-napusnalite-715093.html", "text": "Засилен интерес към Българската армия отчита министерството на отбраната, броят на кандидатите за служба през тази година е по-голям от този на напусналите.„Отчитаме по-висок интерес към Българската армия. В сравнение с миналата година през 2019 г. имаме повече кандидати за служба, отколкото напуснали“, каза заместник-началникът на отбраната генерал-лейтенант Димитър Илиев пред журналисти в Сливен, цитиран от пресцентъра си.„Виждаме желанието на обществото да контактува с армията и това, заедно със стабилния социален пакет и повишените разходи за отбрана ще допринесат за преодоляване на некомплекта“, допълни генерал-лейтенант Димитър Илиев. Като други предимства на службата във Въоръжените сили той посочи сигурността, равния старт и възможностите за кариерно развитие.При изключителен интерес премина кампанията „Бъди войник“ в Сливен днес. Стотици млади хора от града и съседните общини дойдоха, за да разгледат образците на въоръжение и военна техника, и да се запознаят с възможностите за служба в Българската армия, информират още от пресцентъра на военното ни ведомство.За първи път по време на статичния показ в рамките на кампанията „Бъди войник“ военнослужещи от Сухопътните войски запознали посетителите с възможностите на танк Т-72. Аплодисменти в Сливен събрал и динамичният показ на служещи от регионалната служба „Военна полиция“, които демонстрирали действия по охрана на ВИП лице и защита при нападение от терористи.„Едно от най-важните нематериални предимства на службата в Българската армия е чувството, че изпълняваш дълга си към Родината, че принадлежиш към здрав, сплотен колектив и отговаряш за сигурността на страната си, че я защитаваш“, заяви командирът на Сухопътните войски генерал-майор Михаил Попов. ", "date": "2019.11.08", "title": "Кандидатите за военна служба станали повече от напусналите"}
{"url": "https://offnews.bg/ikonomika/otmeniha-poletite-ot-i-do-sofia-na-lufthanza-715036.html", "text": "И днес всички полети до и от София към и от Мюнхен и Франкфурт на германската авиокомпания „Луфтханза“ са отменени заради започналата двудневна стачка на кабинния персонал. „Луфтханза\" не изпълнява 1300 полета от вчера. Засегнати са близо 180 000 пътници.За днес са отменени общо 600 от планираните полета, вчера не излетяха 700 самолета.Стачката е организирана от синдиката на кабинния персонал и е част от спор за заплатите и правния статут на синдиката, посочва \"Асошиейтед прес\".\"Луфтханза\" изготви алтернативно разписание и пътниците ще могат да намерят информация за полета си на сайта на превозвача. Предлагат се и опции за безплатно резервиране за друг полет, допълва ДПА, цитирана от БНР.Преди два дни франкфурктският съд отхвърли опита на компанията да блокира стачката. \"Луфтханза\" обяви, че ще обжалва. Повечето от полетите на \"Луфтханза\", потеглящи от Германия, са анулирани, включително много междуконтинентални връзки от Франкфурт и Мюнхен.Компаниите \"Суис\", \"Остриън\", \"Бръселс\", \"Ероен\" и \"Еделвайс\" няма да бъдат засегнати, въпреки че са притежавани от \"Луфтханза\".Може да бъде засегнат нискотарифният превозвач \"Юроуингс\", който е филиал на \"Луфтханза\".", "date": "2019.11.08", "title": "Отмениха полетите от и до София на Луфтханза"}
{"url": "https://offnews.bg/sviat/miliarderat-blumbarg-obmislia-da-se-kandidatira-za-prezident-na-sasht-715066.html", "text": "Бизнесменът милиардер Майкъл Блумбърг обмисля да влезе в надпреварата за президент чрез номинация от Демократическата партия на САЩ през 2020 година, съобщи Би Би Си.Бившият кмет на Ню Йорк е обезпокоен от факта, че сред сегашните кандидати на демократите няма достатъчно силна фигура, която би могла да конкурира президента Тръмп. 17 кандидати се борят за президентския пост. Водещи са бившият вицепрезидент Джо Байдън, сенаторът от Масачузетс Елизабет Уорън и сенаторът от Вермонт Бърни Сандърс.Очаква се 77-годишният бизнесмен да подаде заявление тази седмица за първичните избори в щата Алабама.Блумбърг обмисляше възможността да се кандидатира по-рано тази година, но се отказа заради силните позиции на Джо Байдън.\"Въз основа на своите постижения, лидерство и способността му да обединява хората и да стимулира промяната, Майкъл ще може да поеме битката с Тръмп и да спечели\", заяви Хауърд Волфсън, съветник на Блумбърг, който беше и част от екипа на Хилъри Клинтън и ръководеше комуникациите с медиите.", "date": "2019.11.08", "title": "Милиардерът Блумбърг обмисля да се кандидатира за президент на САЩ"}
{"url": "https://offnews.bg/zdrave/osnovnoto-kolichestvo-protivogripni-vaksini-pristiga-kam-20-noemvri-715037.html", "text": "Най-голям брой безплатни противогрипни ваксини за хората над 65 години са поставени в София. Ваксинациите са 20 хиляди и са осигурени по програма на Министерство на здравеопазването, съобщи по БНР д-р Ангел Кунчев главен държавен здравен инспектор. Ако в някои райони на страната все още няма от противогрипната ваксина, причината е, че се чака голяма доставка към 20 ноември.\"Към момента това, което получаваме като информация от фирмата, с която се е договорила Здравната каса, е че основното количество ваксини се очаква да пристигне на 19 ноември, така че в седмицата 18 - 22-ри наистина се надявам ваксината да е в България и в рамките на два-три дена, чрез дистрибутори, тя да достигне до всички, които са подали заявки. Имаше едно количество, доставено малко по-рано, около 20 хиляди дози, но те са употребени основно в София, тъй като основният контингент от тези хора се намират в София\", каза д-р Кунчев.Според д-р Николай Брънзалов, заместник-председателят на Българския лекарски съюз, с ресор извънболнична помощ, може да се стигне до конфликти между лекари и пациенти, ако ваксините не са достатъчни.Той смята, че личните лекари са буфер в тази ситуация. Д-р Брънзалов допълни, че от Националното сдружение на общопрактикуващите лекари са предупредили, че може да има такъв проблем. Той припомни, че първоначално е било обещано ваксините да бъдат доставени от първи октомври, но това не се е случило.Джипитата са заявили някаква бройка, но е било невъзможно да прогнозират с точност за колко време и какви ваксини ще са необходими. По думите на д-р Брънзалов най-голям е интересът към четиривалентната ваксина, която създава имунитет срещу 4 от най-популярните щамове на грипа.", "date": "2019.11.08", "title": "Основното количество противогрипни ваксини пристига към 20 ноември"}
{"url": "https://offnews.bg/kultura/pravo-na-az-parva-kontceptualna-izlozhba-na-aktrisata-dia-mantova-v-d-715070.html", "text": "„Право на Аз” е първата самостоятелна изложба на актрисата Диа Мантова, която ще се проведе между датите 15 ноември – 10 декември във фоайе на Дом на киното, София.Темата на изложбата е вдъхновена от начина по който авторката възприема живота в България и носи силно осезаем социален характер, като представя творбите си с иронично намигване и откровено хумор, но не и с критика.Изложбата повдига въпроса за това как възприемаме животът у нас, какво се случва в ежедневието и трябва ли обезателно да бъдем въоръжени с чувство за хумор, за да храносмиламе действителността по-лесно. Авторката прави опит за изследване на отношенията между индивида и пространството, където той живее, за какво му се налага да мечтае и как да понесе с необходимата лекота ежедневния банален поток.Сред десетте авторски произведения на Диа Мантова ще видим многоизмерна практика, като фотографии, живопис – масло и акрил, реди-мейд арт . Интересен е подходът към озаглавяване на отделните творби, сред които ще видим „ ПРАЗНИК”, „Българска работа 1 и 2”, „Любов”, „След ремонта”, „Виза към оня свят”, „Стоик“ и други.Диа Мантова е родена през 1985 година, в град София. Актриса по професия, тя изследва с любопитство различни начини за изразяване, границите, в които свършва света на артиста и въображаемото и там където започва битието. Освен с опит в сферата на изпълнителските и изобразителните изкуства, тя е популярна и с разностранните й занимания и интереси свързани с наука, философия и спорт. Отскоро води школа по актьорско майсторство.Откриване: 15 ноември, петък, 19 часа, Дом на киното", "date": "2019.11.08", "title": "Право на Аз: Първа концептуална изложба на актрисата Диа Мантова в Дом на киното"}
{"url": "https://offnews.bg/politika/prezidentat-otgovornostta-za-izbora-na-ivan-geshev-e-na-vss-715068.html", "text": "\"В България всеки трябва да започне да носи своята отговорност\", каза президентът Румен Радев в родното си село Славяново в отговор на въпрос за върнатото на Висшия съдебен съвет решение за избор на Иван Гешев за главен прокурор.Радев заяви, че действията и мотивите му са изцяло в правомощията на институцията. „Оценката за професионалните и етични качества на кандидатите и техния избор са изцяло правомощие на ВСС. Негова е и отговорността пред обществото“, подчерта той.Държавният глава посочи, че не иска да влияе с прогнози какво ще се случи от тук нататък с избора на нов главен прокурор. По думите му отговорността е на ВСС, а след това и обществото ще даде своята оценка. „България според мен ще просперира, когато започнем да уважаваме и спазваме законите“, подчерта Радев.Президентът коментира и последните местни избори. Той отбеляза, че големия брой недействителни бюлетини, множеството сгрешени протоколи от СИК, сигналите за корпоративен и купен вот, изчезналите преференции не могат да бъдат оценка за нормално провеждане на изборния процес. Всичко това ерозира доверието в изборите и отблъсква гражданите от урните.\"От това страдаме всички, страда най-вече демокрацията\", подчерта Румен Радев. И допълни, че след анализ на изборните процеси ще свика среща с представителите на парламентарно представените партии, ръководството на ЦИК и органите на реда, за да се намери решение на проблема. \"Очевидно така не трябва да се правят избори, в 21-ви век сме все пак\", допълни президентът.Демократична България обявиха, че няма да се явят на .            По отношение на технологичния процес на изборите държавният глава отбеляза, че при машинното гласуване има защитни механизми – докато избирателят не попълни всички необходими полета, машината няма да допусне да приключи гласуването. „Защо не го правим това е друг въпрос“, коментира той. ", "date": "2019.11.08", "title": "Президентът: Отговорността за избора на Иван Гешев е на ВСС"}
{"url": "https://offnews.bg/politika/iavor-bozhankov-koe-e-vrashtane-kam-normalnostta-falshivi-novini-oc-715039.html", "text": "Депутатът и кандидат за кмет от БСП в Горна Оряховица Явор Божанков разказа пред бТВ за начина, по който са протекли изборите в града, за очернянето му и купуването на гласове.\"Поканиха ме в полицията по сигнал, който в последствие се оказа фалшив. Още на входа ме посрещна жена с камера и микрофон, която ме попита какво мисля за купуването на гласове. Показаха ми сигнала, който гласеше, че човек е принуждаван с шамари да гласува за мен. По-късно стана ясно, че сигналът е изпратен от имейл на човек с открадната самоличност и такъв сигнал никога не е имало. Викането ми в полицията и тази камера и микрофон в районното бяха постановка\", съобщи Божанков. Той разказа как са се появили статии, че е предизвикал катастрофа, оставил детето си и е организирал гей парад.\"Всичко това целеше един човек с чиста биография да бъде вкаран в калта, за да може избирателят да бъде отвратен и избирателната активност да падне. Ниската избирателна активност е горивото на тази машина\", обясни социалистът.Той допълни, че големият компромат срещу него е пуснат 2-3 дни преди изборите: \"Същата журналистка направи видео с поставени лица в селска кръчма, с трима души, които говорят за купуване на гласове и споменават моето име. По-късно това стана основание тези лица да бъдат задържани. Всичко това беше отразено публично и то повлия на моя резултат. Когато изборите минаха, в съда се оказа, че трите лица са заснети от човек със скрита камера, който е работил по граждански инициативи с моя конкурент от ГЕРБ Добромир Добрев\", разказа Божанков.Въпросният човек е многократно осъждан, последната му условна присъда е от миналата седмица и се оказа, че конкурентният кандидат за кмет го е изпратил да снима, отбеляза Явор Божанков. Той подчерта, че вече е късно хората да разберат истината, защото щетите са налице, а и същите тези камери ги е нямало в съдебната зала, за да отразят какво реално се е случило.\"Завършвам с протичането на един изборен ден в България. Според мен Алеко Константинов и в най-смелите си предположения в \"Бай Ганьо прави избори\" не е предполагал, че това може да се случи в модерна България\", коментира депутатът.В деня на изборите кандидатът от ГЕРБ е измервал резултатите с две социологически агенции. \"Виждайки, че губи града, в този момент се случи нещо, което съм чувал, че се е случвало през 90-те години, но не съм очаквал да се случи в модерна България. Една частна охранителна фирма, която работи по договор с община Горна Оряховица беше активирана в горнооряховските села и започнаха да обикалят селата с два черни буса, с два мерцедеса и вадеха хората да гласуват. Така се печелят избори през 2019 г. в България\", заяви Божанков.За това деяние е подаден сигнал в прокуратурата, подкрепен с множество снимки. \"Въпреки че имахме множество сигнали, подадени към полицията, не бяха взети никакви мерки.Това е една скована от страх структура, която по-скоро охранява изборния резултат на управляващите, отколкото да се грижи за провеждането на честни избори\", отбеляза Божанков.Той беше категоричен, че тези действия отвращават хората и изкривяват изборния процес. \"Това е удар по демокрацията. Ще търся своите права в съда, но исках да обърна внимание как протича целият този процес, защото премиерът Борисов каза, че това е връщане към нормалността. Кое е връщане към нормалността - силова структура, частна охранителна фирма, месеща се в изборите, МВР, което стои безучастно, фалшиви статии и фалшиви новини. Това не е връщане към нормалността, а отчуждаване на българските граждани от изборния процес\", добави Явор Божанков.", "date": "2019.11.08", "title": "Явор Божанков: Кое е връщане към нормалността? Фалшиви новини, очерняне и купуване на гласове!"}
{"url": "https://offnews.bg/politika/kornelia-ninova-do-poslanitcite-na-mesta-izborite-biaha-otkroveno-fal-715041.html", "text": "\"Отново бяхме свидетели на кампания и гласуване в разрез с основните стандарти за честни и свободни избори. Отново трябваше да се борим с купен вот, корпоративен натиск и гласуване от страх\".Това се казва в писмо на лидера на БСП Корнелия Нинова до посланиците на европейските държави, ОССЕ и Съвета на Европа за проведените местни избори. Тя подчертава, че въпреки усилията на правителството да постави БСП в ъгъла чрез намаляване на държавното финансиране за партиите и упражняване на натиск върху кандидатите, БСП отбеляза значителен ръст в подкрепата за кандидатите си.Нинова отбелязва, че на места резултатите са били откровено фалшифицирани, имало е изкривяване на вота и посочва за пример София, където по нейните думи манипулациите на гласуването и резултатите са били безпрецедентни.\"Нещо повече, след като изборите минаха, репресиите срещу поддръжниците на БСП не спряха. Кандидатът за кмет на Ловеч Радина Банкова е със запорирани от НАП сметки. Изпълнителното производство се основава на неправилни данни, подадени от НАП. Един от нашите поддръжници, детска учителка, беше незабавно уволнена дисциплинарно\", продължава Корнелия Нинова. Със запахи от уволнение са се сблъскали и други симпатизанти на партията, заети в общински дружества и администрация.В писмото Нинова ясно заявява готовността на партията да защити всеки неин поддръжник с всички политически и законови средства. \"Моля Ви за подкрепа в мисията ни да превърнем България в свободна и демократична държава, където основните принципи като свобода на волята, честните избори и върховенството на закона са норма\", завършва тя.Ето и пълния текст на писмото: Ваше превъзходителство, Както вече знаете, в България се проведоха редовни избори за местна власт и бяха избрани членовете на общински изборни органи. Въпреки усилията на правителството да постави БСП в ъгъла чрез намаляване на държавното финансиране за партиите и упражняване на натиск върху кандидатите, БСП отбеляза значителен ръст в подкрепата за кандидатите си. Бих искала да използвам случая да Ви информирам за нашата оценка за проведените избори. Отново бяхме свидетели на кампания и гласуване в разрез с основните стандарти за честни и свободни избори. Отново трябваше да се борим с купен вот, корпоративен натиск и гласуване от страх.  Не само тези практики изкривиха резултата от гласуването, на места резултатите бяха откровено фалшифицирани. Един очевиден пример бяха резултатите в София, където манипулациите на гласуването и резултатите бяха безпрецедентни. Нещо повече, след като изборите минаха, репресиите срещу поддръжниците на БСП не спряха. Кандидатът за кмет на Ловеч Радина Банкова е със запорирани от НАП сметки. Изпълнителното производство се основава на неправилни данни, подадени от НАП. Един от нашите поддръжници, детска учителка, беше незабавно уволнена дисциплинарно. Подобно е положението със свекървата на кандидат за общински съветник. Други наши симпатизанти, заети в общински дружества и администрация, също са били заплашвани с уволнение. Имаме случаи, когато започва данъчна проверка срещу наши кандидати.  БСП е твърдо решена да защити всеки наш поддръжник с всички политически и законови средства. Но това не може да продължава повече. Още веднъж Ви моля за подкрепа в мисията ни да превърнем България в свободна и демократична държава, където основните принципи като свобода на волята, честните избори и върховенството на закона са норма. С уважение,Корнелия НиноваПредседател на НС на Българска социалистическа партия", "date": "2019.11.08", "title": "Корнелия Нинова до посланиците: На места изборите бяха откровено фалшифицирани"}
{"url": "https://offnews.bg/bojni/derek-liuis-mislel-che-e-zagubil-ot-bagata-715030.html", "text": "Дерек Люис чистосърдечно си призна, че смятал, че е загубил мача срещу Благой Иванов-Багата от голямата гала в “Медисън Скуеър Гардън” на най-авторитетната ММА верига UFC. Това американецът, известен с прякора Черния звяр, направи в интервю във видео шоуто на известния репортер Ариел Хелуани.В прочутата зала в Ню Йорк пред погледа на президента на САЩ Доналд Тръмп двама от тримата съдии взеха изключително спорното решение да отнемат победата на българската звезда от световен ранг в смесените бойни изкуства и да я дадат на представителя на домакините.“Мислех, че съм загубил битката. Смятах, че ще присъдят победата на Благой”, казва американецът пред Хелуани, цитиран от \"24 часа\".Преди да бъде обявено решението, Черния звяр очаквал, че българинът ще спечели с 2:1 рунда. В интервюто той признава, че ако бил съдия, щял да даде победата на Багата.Черния звяр призна, че щял да даде победата на Багата, ако е съдия“Смятах, че губя, заради събарянията ми на земята”, казва Люис. В трите рунда по 5 мин Багата успя да завърши 3 от 6-те си опита за сваляне на земята на съперника.При единия от тях бе много близо до това да го приключи чрез гилотина. Според Люис тези действия на Иванов щели да донесат разликата в полза на българина.Съдиите обаче не смятаха така и с 2:1 гласа присъдиха победа за Черния звяр, изненадвайки го приятно.Общата статистика в ударите от мача бе 61:32 в полза на Багата. Заради загубата той се смъкна с 2 места в ранглистата при най-тежките на UFC и е 10-и. Въпреки победата Луис продължава да е 5-и.", "date": "2019.11.08", "title": "Дерек Люис мислел, че е загубил от Багата"}
{"url": "https://offnews.bg/evropa/ep-podkrepi-otpadaneto-na-monitoringa-za-balgaria-i-rumania-715040.html", "text": "Евродепутатите в комисията по гражданските свободи, правосъдие и вътрешни работи на Европейския парламент се обявиха за отпадане на мониторинга за България и Румъния. Точките на заседанието, които включваха представяне на комисията за напредъка на двете страни по механизма за сътрудничество и проверка, бяха председателствани от българския евродепутат Емил Радев, зам.-шеф на ресорната комисия.Представителите на всички политически групи направиха изявления след презентацията на ЕК и се обединиха около тезата, че този механизъм вече не е ефективен.„Многократно сме призовавали да се сложи край на двойния стандарт спрямо България и Румъния. Докладите отдавна изчерпаха положителния си ефект и през последните години се използват единствено като инструмент за политически атаки срещу двете страни\", коментира Емил Радев.Той отбеляза, че напредъкът на България е достатъчен за изпълнение на ангажиментите, които страната е поела с присъединяването си в Европейския съюз за реформа на съдебната система и засилването на борбата срещу корупцията и организираната престъпност.„Свидетели сме, че проблеми с корупцията и върховенството на закона има в целия Европейски съюз, а и борбата с порочните практики далеч не е по-ефективна в другите страни-членки\", посочи Емил Радев, като призова за решителни стъпки от страна на ЕК за окончателното приключване на процедурата.Мониторингът над България и Румъния продължава вече 12 години. По време на присъединяването на двете държави към ЕС през 2007 г. беше създаден като преходна мярка за улесняване на двете страни за реформа на съдебната система, засилване на борбата срещу корупцията и организираната престъпност.", "date": "2019.11.08", "title": "ЕП подкрепи отпадането на мониторинга за България и Румъния"}
{"url": "https://offnews.bg/stil/predstoi-parvoto-svatbenoto-izlozhenie-na-the-big-bang-vol-1-wedding-715044.html", "text": "Представяте си безупречна сватба, но различна, с иновативен и свеж облик, деликатни и нежни детайли?! Тhe Big Bang vol. 1 Wedding day знаят как да ви я подсигурят. Затова ви канят на Сватбеното им изложение на 9 ноември, събота, от 11:00 до 18:00 ч., в Holiday Inn Sofia. Вход: свободен.По случай откриването си, Сватбена агенция The Big Bang, чийто основен акцент е иновацията и креативността в декорациите при организиране на вашия специален ден, ще ви покаже личния си стил и вариации на различни декори, цветови гами и мотиви. А за да е още по-празнично, една от вас, дами и бъдещи булки, ще спечели специален комплимент от тях – ваучер, на стойност 500 лв., който можете да използвате за всички услуги на агенцията!В допълнение, с вас ще се срещнат фотограф, видеооператор, гримьор, дизайнер на сватбени рокли, сладкар и DJ. Ще можете да зададете всичките си въпроси, да разгледате едни от най-привлекателните рокли, да пробвате желан от вас грим, да поговорите с фотограф, относно идеите ви за фотосесия, да видите нашите предложения за изящни и вкусни торти, както и да си направите снимки на изключително интересно „Фото огледало“. Медийните партньори на изложението – списание „9 месеца“, са подготвили подаръци за всеки посетител.Елате на 9 ноември, в Holiday Inn Sofia, споделете вижданията си, доразвийте ги с хората от сватбения бранш, научете повече за организацията на най-прекрасния ден, независимо дали той предстои скоро или го планирате напред във времето, насладете се на вниманието на домакините и оставете техническото изпълнение на Тhe Big Bang vol. 1 Wedding day.За повече информация: /", "date": "2019.11.08", "title": "Предстои първото сватбеното изложение на Тhe Big Bang vol. 1 Wedding day"}
{"url": "https://offnews.bg/futbol/ibrahimovich-pred-zavrashtane-v-milan-715034.html", "text": "Шведският нападател Златан Ибрахимович е пред завръщане в италианския гранд Милан. Това беше разкрито от шефа на американската Мейджър лийг сокър (MLS) Дон Гарбър.В момента Ибрахимович защитава цветовете на ЛА Галакси, но договорът му изтича в края на 2019 година. Така през зимата той ще може да се присъедини към Милан като свободен агент.\"За тези 2 години в MLS Златан подобри на практика всички рекорди. Разбира се, аз бих искал да остане в САЩ, но всичко зависи от клуба му ЛА Галакси. Харесвам всичко в него, включително и това, че говори за себе си в трето лице. Но сега той е привлечен от Милан, един от най-големите клубове в света\", казва Гарбър.Ибрахимович направи фурор през последния сезон в САЩ, като в 58 мача отбеляза 53 гола и даде 15 асистенции.В Италия Златан е играл още за Ювентус и Интер.От услугите на 38-годишния ветеран се интересува и Болоня, като от “Ренато Дал’Ара” дори потвърдиха за преговори със Златан.Офертата на Болоня е за годишна заплата от 8 млн. евро, но е по-вероятно Ибра да избере предизвикателството да помогне на Милан да се върне към славните си дни.", "date": "2019.11.08", "title": "Ибрахимович пред завръщане в Милан"}
{"url": "https://offnews.bg/zdrave/krio-sejv-tvardi-che-stvolovite-kletki-sa-na-sigurno-miasto-715038.html", "text": "\"Стволовите клетки се намират на сигурно място и се съхраняват по възможно най-добрия начин. Не става въпрос за преместване на отделни проби, а за всички над 330 000 биологични материала на 260 000 семейства от целия свят в Полша.\" Това каза пред bTV директорът на българския клон на фалиралата тъканна банка д-р Асен Пачеджиев. Той заяви, че всички родители са били уведомени на 18 юни чрез имейл, защото не е било възможно да се свържат с тях по телефона или по друг начин. Пачеджиев поясни, че много имейли не са достигнали до клиентите \"по една или друга причина\" и не всеки ги четял.Разследване на OFFNews показа, че пробите със стволови клетки от пъпна връв са били преместени месеци, преди клиентите да бъдат уведомени. Освен това пробите, които са дадени за съхранение през 2018 и 2019 г. не са открити в полската тъканна банка Фамикорд. Родителите установяват това, когато правят запитване за наличността на генетичния материал. На практика в продължение на две години \"Крио център България\" е вземал проби и е получавал плащания за услуга, която не е бил в състояние да извърши. По този повод родителите сезираха прокуратурата и НАП и в момента тече проверка.Клиентите от България искат да знаят и какво ще се случи след 5 години, когато изтече срокът на споразумението между полската тъканна банка и \"Крио сейв\". Чии клиенти ще бъдат?Всяка тъканна банка е длъжна да има договор за резервно съхранение с друга такава в случай, че нещо се случи с нея. Това е причината „Крио Сейв” да сключи договор с полската банка и да прехвърли материалите там, виждайки, че изпада във финансова криза, поясни д-р Пачеджиев.Той допълни, че твърдението, че повечето проби са под карантина, защото не са извършени необходимите изследвания, ще бъде оспорено в съда. „Ние извършваме дейността съвместно с партньорска тъканна банка в Швейцария и изследването на пробите е ангажимент на тази банка. Ние нямаме разрешение в България да вършим тази дейност”, обясни директорът на тъканната банка.Друг проблем е, че от \"Фамикорд\" не поемат отговорност за качеството на пробите, те се ангажират само да потвърдят налични ли са при тях. Процедурата за проверка на виталността на замразените стволови клетки е сложна, тъй като изисква част от пробата да бъде размразена. Това би намалило количеството на съхранения материал, което и без това не е голямо, казаха специалисти пред OFFNews.Излиза, че в полската банка се съхранява материал, за чието качество никой не може да гарантира, но същевременно клиентите на банката са плащали по 5000 - 6000 лв. за съхранение през следващите 20 години.Междувременно от ИА \"Медицински надзор\" потвърдиха, че направената от тях проверка е установила нарушения в дейността на Крио център България. Подробности ще бъдат изнесени след приключването й.", "date": "2019.11.08", "title": "Крио сейв твърди, че стволовите клетки са на сигурно място"}
{"url": "https://offnews.bg/ikonomika/koj-shte-vzeme-444-8-miliona-leva-za-oshte-13-km-ot-magistrala-struma-715012.html", "text": "Днес отварят ценовите оферти на допуснатите кандидати в обществената поръчка за избор на изпълнител за проектиране и строителство на 13,2 км от автомагистрала „Струма“, в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе.Цялата близо 24-километрова отсечка от Кресна до Крупник е разделена на два лота - 3.2.1 и 3.2.2, за да може на обекта да се работи едновременно. Днес се отварят ценовите оферти за лот 3.2.1 - от км 375+860 до км 389+100, и прилежащите пътни връзки. Индикативната стойност на поръчката е 444 796 305 лв. без ДДС.Лот 3.2.1 е с дължина 13,2 км. В участъка ще бъдат построени 3 тунела - „Симитли“ /211 м/, „Ракитна“ /1 135 м/ и „Стара Кресна“ /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлези и подлези.Достъпът до трасето ще бъде осигурено чрез 3 пътни възела:Пътен възел „Полето“ при 379-ти км, който ще осигурява достъпа от посока Кулата до селата Брежани и Полето, както и включване в автомагистралата в посока София.Пътен възел „Мечкул“ при 384-ти км, който ще осигурява достъпа от посока Кулата до селата Мечкул и Брежани, както и включване в автомагистралата в посока София.Пътен възел „Стара Кресна“ при км 387-ми км, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София.Срокът за изпълнение на обществената поръчка е 1556 дни и включва времето за проектиране и строителство.Работата на тръжната комисия, разглеждаща техническите оферти за лот 3.2.2 продължава и предстои отварянето на ценовите оферти.Проектът за изграждане на участъка от АМ „Струма“ през Кресненското дефиле се планира да се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“.", "date": "2019.11.08", "title": "Кой ще вземе 444,8 милиона лева за още 13 км от магистрала Струма"}
{"url": "https://offnews.bg/112/dnes-e-profesionalniat-praznik-na-balgarskite-politcai-715016.html", "text": "8 ноември е официалният празник на българската полиция. Тържественото отбелязване на датата ще е в двора на ГД „Национална полиция“ от 11 часа. Ще присъства ръководството на МВР, директори на дирекции и структури в министерството.Преди това ще бъдат положени венци пред паметника в градинката на храма „Св. Седмочисленици\".", "date": "2019.11.08", "title": "Днес е професионалният празник на българските полицаи"}
{"url": "https://offnews.bg/obshtestvo/i-dnes-i-prez-uikenda-temperaturite-ostavat-visoki-715033.html", "text": "И днес времето ще се задържи топло за сезона. Над по-голямата част от страната облачността ще е разкъсана, често намаляваща до слънчево, показва прогнозата на НИМХ. Предимно облачно ще е над крайните северозападни райони, където ще има превалявания от дъжд. В Източна България ще духа умерен, на места на север от планините - временно силен и поривист южен вятър.Минималните температури ще са предимно между 7° и 16°,в София – около 8°, максималните - между 15° и 25°.В планините облачността ще е значителна, с превалявания от дъжд главно в Рило-Родопския масив. На отделни места там е възможно и да прегърми. Над Странджа-Сакар и Източна Стара планина ще има временни разкъсвания на облачността и повече слънце. Ще духа умерен до силен юг-югоизточен вятър. Максимална температура на височина 1200 м – около 15°, на 2000 м – около 7°.През почивните дни ще има променлива облачност, отново по-топло и с повече слънце на изток, където вятърът ще се задържи от юг, а в западните и южните райони на места ще превали дъжд, с по-голяма вероятност в неделя.Дневните температури ще са с градус-два по-ниски. ", "date": "2019.11.08", "title": "И днес, и през уикенда температурите остават високи"}
{"url": "https://offnews.bg/tehnologii/revoliutciata-5g-pet-vaprosa-pet-otgovora-714987.html", "text": "Какво е 5G?Накратко 5G технологията е по-интелигентна, по-бърза и по-ефективна от 4G. Това е следващото (пето) поколение мобилна технологии и обещава значително да повиши скоростта, покритието и отзивчивостта на безжичните мрежи.От 10 до 100 пъти по-бърза отколкото 4G технологиятa, 5G ще е способен да предостави потребителско изживяване непознато досега.Въпреки, че 5G вече се ползва на много места в света, се очаква двете технологии 4G и 5G да съществуват няколко години съвместно вероятно до 2030 г. За навлизането на 5G ще е необходимо построяването нова инфраструктура, която заради спецификите на технологията, трябва да бъде близо до този, който ще я ползва. 5G изисква не само огромна инвестиция от страна на мобилните оператори, но и синхронизиране и промени в редица регулации и секторни политики. В България на първо място е необходимо да се освободи необходимия радиочестотен спектър, да се намали цената за ползването на радиочестотния спектър, както и да бъдат направени някои промени в Закона за устройство на територията (ЗУТ), така че да могат по-бързо и по-лесно да ъпгрейдват съществуващите базови станции.В последните години осигуряването на 5G лидерство се превъръща в национален приоритет за редица държави, заради очакването технологията да осигури повече от десетилетие конкурентно предимство и заради всеобхватните икономически и социални ползи, които носи.5G вече е реалност. След САЩ и Южна Корея, които започнаха въвеждането на 5G технологията още в края на 2018 г., 16 други страни ще имат 5G мрежи до края на 2019 г. Като част от дългосрочната си стратегия Европейската комисия планира във всяка страна членка да има поне една градска зона, предлагаща 5G услуги през 2020 г., а покритието трябва да обхване всички градски зони и основни пътни артерии до 2025 г.Ще замени ли 5G по-ранните технологии за мобилна мрежа?Тъй като потребителите очакват да могат да използват мобилните си устройства практически навсякъде, първоначално 5G технологията ще бъде внедрявана паралелно със съществуващите мобилни технологии. Вероятно 5G мрежите ще бъдат първоначално на места, където е необходимо да се допълни капацитетът на настоящите мрежи. Експертите твърдят, че 5G технологията няма да е широко разпространена през 2020 г.У нас и трите мобилни оператора Теленор, Виваком и А1 проведоха тестове на част от възможностите на 5G мрежите и заявиха интерес да инвестират в изграждането на мрежите от пето поколение мобилни комуникации.5G означава ли антена на всеки ъгъл и във всички сгради? Какво ще означава това за визуалната среда?Целите за покритие и капацитет на 5G, комбинирани с модерни антенни технологии, означава, че някъде вероятно ще са необходими нови антени. Където е възможно за операторите, те ще поставят тези антени на съществуваща локация, а в останалите случаи ще се изисква нова инфраструктура. Днес мобилните мрежи се състоят от микс от макроелементи - локации за осигуряване на широко покритие и малки клетки за подобряване на локализираното покритие и увеличаване на капацитета. „Малки клетки“ е общ термин за управлявано от оператора радио с ниско захранване комуникационно оборудване (базови станции), които предоставят мобилни и интернет услуги в локализирани зони. Малките клетки обикновено имат слабо визуално въздействие и имат обхват от десет метра до няколкостотин метра. Макроклетките на мобилната мрежа обикновено обслужват по-големи площи.Само скоростта ли е промяната?Не! Едно от ключовите предимства е нещо, наречено ниско „времезакъснение“ (latency). Ще чувате този термин все повече. Времезакъснението е времето за реакция между когато кликнете върху връзка или започнете да стриймвате видео на телефона си, което изпраща заявката до мрежата, и когато мрежата реагира, доставяйки ви уебсайта или възпроизвеждане на вашето видео.Това времезакъснение може да продължи около 20 милисекунди при настоящите мрежи. Не изглежда много, но с 5G, латентността намалява до едва 1 милисекунда, или за времето, необходимо за светкавица при нормална камера.Времезакъснението е критично за неща като видео игрите във виртуална реалност или за хирург в Ню Йорк, който контролира двойка роботизирани ръце, извършващи процедура в Сан Франциско. На практика връзката без забавяне означава, че самоуправляващите се автомобили ще имат начин да общуват помежду си в реално време - ако приемем, че има достатъчно 5G покритие, за да свържете тези превозни средства.Има ли други предимства?5G мрежата е проектирана да свързва далеч по-голям брой устройства, отколкото традиционната клетъчна мрежа. 5G може да захранва множество устройства около вас, независимо дали това е нашийник за куче или хладилник.Мрежата 5G също е специално изградена за работа с оборудване, използвано от предприятия, като селскостопанско оборудване или банкомати. Освен скоростта, 5G е проектирана да работи по различен начин върху свързани продукти, които не се нуждаят от постоянна връзка, като сензор за тор, например.Умните домове и умните градове няма да само възможни в научно-фантастичните филми, нито пък само за подбрана група от хора - интернет на нещата (IoT) ще се възползва най-много от скоростта и увеличения трафик. 5G например ще направи възможно по-високо ниво от умни светлини и термостати в дома, следенето и управлението в реално време на замърсяване, трафик, пешеходен поток. потреблението на енергия, а резултатът ще е ефективно разходване на ресурси, намаляване на разходите, градската среда може да стане по-чиста и по-зелена.", "date": "2019.11.08", "title": "Революцията 5G: Пет въпроса, пет отговора"}
{"url": "https://offnews.bg/futbol/treniorat-na-ludogoretc-sled-0-6-shte-si-izvadim-pouki-715032.html", "text": "Треньорът на Лудогорец Станислав Генчев даде мнението си за тежката загуба с 0:6 от Еспаньол. Въпреки катастрофалния резултат Лудогорец остава на второ място в групата след нулевото равенство на Ференцварош и ЦСКА Москва в Будапеща и има шансове да излезе от групата.\"Изключително лош развой на мача. С първата ситуация получихме гол, в края на полувремето останахме с 9 души.През второто полувреме за нас бе важно да не допускаме повече голове. Няма какво да кажа. Неприятна загуба. Никой не очакваше да се случи нещо подобно.Ранният гол стана след корнер. Не се подредихме добре. Грешката за червения картон бе индивидуална. Случва се на най-добрите.С 10 човека не са един или два случаите, в които отбор обръща мача. Рафа правилно извърши нарушението. Щом съдията е дал втори жълт картон, значи го има. Планирахме да го сменим на полувремето.Няма да е само този треньор, който да ме е надиграл. От загубите трябва да се изваждат поуки\", заяви Генчев.", "date": "2019.11.08", "title": "Треньорът на Лудогорец след 0:6: Ще си извадим поуки"}
{"url": "https://offnews.bg/futbol/izpadasht-v-ispania-razpilia-ludogoretc-715028.html", "text": "Лудогорец претърпя ужасяваща загуба с 0:6 от Еспаньол в четвъртия си мач от Група Н на Лига Европа, игран на стадион \"Корнеля-Ел Прат\" в Барселона.В тази среща разградчани доиграха мача с 9 души, след като в 11-ата минута Рафаел Форстър получи директен червен картон, а в 34-ата Яцек Горалски получи втори жълт и също бе пратен преждевременно под душовете.Кошмарната среща за \"зелените\" започна още в 4-ата минута, когато Мелендо откри резултата. В 19-ата минута Луис Лопес удвои. В 36-ата минута Матиас Варгас бе точен от дузпа.През втората част домакините логично доминираха тотално и вкараха още три попадения. Разписаха се Виктор Кампусано (52'), Адриа Педроса (73') и Факундо Ферейра (76').Това е изравнен антирекорд за загуба на Лудогорец в Европа, след като през 2016 година тимът бе победен със същия резултат от Арсенал в Шампионска лига.След този унищожителен успех испанците се класират за директните елиминации на Лига Европа, а разградчани са втори в групата с актив от 6 точки след нулевото равенство на Ференцварош и ЦСКА Москва. Унгарците са трети с 5 пункта, докато московчани са на дъното с 1.Еспаньол: Диего Лопес, Лопес, Мелендо (72 - Ву Лей), Вила, Корчиа, Еспиноза, Варгас, Гранеро, Кайеро, Лозано, Кампусано (64 - Перейра)Треньор: Пабло МачинЛудогорец: Илиев, Недялков, Сисиньо, Терзиев, Баджи, Кешеру (39 - Анисе), Горалски, Марселиньо (21 - Икоко), Вандерсон, Форстър, ЛукокиТреньор: Станислав Генчев", "date": "2019.11.08", "title": "Изпадащ в Испания разпиля Лудогорец"}
{"url": "https://offnews.bg/turizam/angelkova-kazva-pred-parlamenta-kakvi-sa-zagubite-ot-falita-na-tomas-k-715035.html", "text": "Парламентът ще посвети днешното заседание предимно на парламентарния контрол, като на депутатски въпроси ще отговарят 12 министри.Заместник-министър председателят Марияна Николова ще отговаря на въпроси за политиките на правителството за създаване на условия за достоен живот на възрастните хора.Вицепремиерът и министър на отбраната Красимир Каракачанов ще отвори на въпрос на БСП за политиката на кабинета по противодействие на дейността на чужди разузнавателни централи от страни от ЕС и НАТО срещу националната сигурност на Република България.Актуална информация за загубите на българската икономика от фалита на туроператора \"Томас Кук\" ще представи министърът на туризма Николина Ангелкова.В парламентарния контрол ще участват и министрите на финансите и на вътрешните работи Владислав Горанов и Младен Маринов.", "date": "2019.11.08", "title": "Ангелкова казва пред парламента какви са загубите от фалита на Томас Кук"}
{"url": "https://offnews.bg/obshtestvo/hiliadi-cherpiat-za-imeto-si-na-arhangelovden-715006.html", "text": "Църквата чества днес Събор на св. архангел Михаил, народът ни нарича празникът Архангеловден. Имен ден имат Ангел, Гаврил, Михаил, Огнян, Пламен, Радослав, Рангел, Серафим и производните им. Денят на Св. Архангел Михаил - военачалник на цялото небесно войнство от ангели и архангели, е вторият по значимост след Димитровден есенен празник на Българската православна църква.Светецът символизира тържеството на доброто, светлината и справедливостта. В църковната иконография е изобразен с копие в ръка, тъпчещ с краката си дявола.В българската народна традиция Архангеловден се свързва с почитта към мъртвите и душата на човека.По традиция на Архангеловден българите правят курбан. Жените приготвят и раздават помежду си специални обредни хлябове, наричани \"Рангелов\" или \"Господьов хляб\", \"Боговица\", \"Света Петка\", \"Рангелово блюдо\".Във всички епархии на Българската православна църква на днешния ден се отслужват празнични Свети Литургии и водосвети в чест на водача на небесното войнство.След Архангеловден - или след деня на св. Мина на 11 ноември, започват \"Вълчите празници\".", "date": "2019.11.08", "title": "Хиляди черпят за името си на Архангеловден"}
{"url": "https://offnews.bg/zdrave/stremitelen-rastezh-na-raka-na-belia-drob-u-nas-4200-zaboliavat-vsiak-715045.html", "text": "Ракът на белия дроб започва стремителен растеж в последните години – не само заради подобрените възможности за диагностика, но и като абсолютен брой на новите случаи. У нас всяка година заболяват около 4200 души, от които около 3200 са мъже. Това съобщи проф. д-р Асен Дудов, дмн, началник на Клиниката по медицинска онкология в „Аджибадем Сити клиник УМБАЛ „Младост“, на семинар на тема: „Поеми си дъх - за по-бърза диагноза и по-добра прогноза за рака на белия дроб“.Форумът се проведе в рамките на Месеца за борба с рака на белия дроб, който се отбелязва през ноември и има за цел да повиши информираността сред обществото за симптомите, възможностите за ранна диагностика и съвременно лечение при едно от най-разпространените злокачествени заболявания. Събитието акцентира върху напредъка в диагностиката и иновациите в лечението на рака на белия дроб за постигане на по-висока преживяемост на пациентите.Белодробният рак е начело по брой случаи и по смъртност вследствие на онкозаболявания у нас и по света, каза още проф. Дудов. Той разгледа и причините за развитието на този вид рак, като уточни, че пушенето е доказан фактор, но не е коректно да се абсолютизира. Има и други причини, сред които са азбестът, газът радон, генетичната предразположеност, замърсеният въздух и др.„Не е вярно, че само пушачи заболяват от рак на белия дроб. Диагностицираме и пациенти, които никога не са пушили и редовно са ходили по планините. Другият мит е, че повече жени умират от рак на млечната жлеза – напротив, повече жени умират от белодробен рак, докато преживяемостта при рака на млечната жлеза се увеличи много в последните години“, обясни проф. Дудов.Той отправи послание към личните лекари и цялата здравна мрежа – няма възраст, пощадена от рака на белия дроб и тази диагноза винаги следва да се има предвид. Най-младият пациент на проф. Дудов е 21-годишен мъж, и то с напреднало заболяване.Кои са специализираните методи за диагностика на белодробния рак обясни проф. д-р Димитър Костадинов, дм, началник на Бронхологичното отделение към МБАЛББ \"Света София\". Той посочи характерен проблем за България – пациентите да се изпращат директно за хирургия, като се прескачат определени диагностични процедури.„Най-новото в нашата област, с приложение от 2018 г., е конусно-лъчевата компютърна томография с увеличена флуороскопия, която съчетава диагностиката с възможности за лечение“, обясни проф. Костадинов. В експериментален период е методът \"роботизирана бронхоскопия\", чиито проучвания трябва да приключат до 2022 г.Какви са иновациите в лечението и за приноса на персонализираните терапии обясни д-р Красимир Койнов, началник на Клиниката по медицинска онкология в МБАЛ \"Сердика\". „Колкото по-ранен е стадият на тумора, толкова повече се прилагат локалните методи за лечение – хирургия. При тумор над 4 см се препоръчва и адювантна химиотерапия – един вид, помощна химиотерапия, за да се гарантира, че няма да останат туморни клетки след хирургията“, обясни той.През последните 10-15 г. и в най-напредналия 4-и стадий навлезе много хирургия, но водещото лечение е лекарственото. Изборът на терапия се прави задължително от мултидисциплинарен екип. Най-иновативните подходи като таргетната терапия са създадени на база генетичните изследвания и удължават живота на болните. „Преди 20 г. нищо не знаехме за генетичните аномалии, а днес изследваме 5-6 биомаркера, които са решаващи за лечението“, каза д-р Койнов. Той даде 3 примера за успешно лечение с ново таргетно лекарство, разрешено в САЩ през 2018 г., с което туморите намаляват и настъпва пълна ремисия.Успехи бележат и имунотерапевтичните лекарства. Механизмът на действие на имунотерапията е, че отблокира собствения имунитет да се бори с тумора, обясни д-р Койнов. Той цитира данни от ново проучване, според което с такъв медикамент, който се реимбурсира и у нас от 2 г., се постига 5-годишна преживяемост при близо 30% от пациентите с рак на белия дроб. За сравнение, със стандартна химиотерапия постигаме 5-годишна преживяемост само при 3-4% от болните, уточни д-р Койнов.„В Европа има над 3,7 млн. нови случая на онкозаболявания годишно, а 40-50% от раковите заболявания са предотвратими чрез превенция“, каза Красимира Зайкова от Медицински университет-Варна, младежки посланик на Европейския кодекс за борба с рака (ECAC) за България. Това е инициатива на Европейската комисия, която разпространява 12 препоръки за намаляване на риска от рак, основани на научни доказателства. Те са стартирали като 10 заповеди за рискови групи през 1987 г., а последното им издание е от 2014 г. и включва 12 препоръки за цялото население.", "date": "2019.11.08", "title": "Стремителен растеж на рака на белия дроб у нас: 4200 заболяват всяка година"}
{"url": "https://offnews.bg/futbol/rezerva-v-tcska-shte-spira-kristiano-ronaldo-715029.html", "text": "Доскорошният непоклатим титуляр на вратата на ЦСКА Витаутас Черниаускас ще има честта да се изправи срещу Кристиано Роналдо в евроквалификациите. Въпреки че не изживява най-добрите си дни на клубно ниво, литовецът не е загубил доверието на селекционера на националния отбор Валдас Урбонас, който го направи първи избор за вратата на Литва.Той попадна в състава за мача с Португалия и контролата с Нова Зеландия. На 14 ноември прибалтийската страна ще гостува на Роналдо и компания в Алгарве.Мачът е единствено за престиж за Черниаускас и колегите му, тъй като Литва е твърдо на последно място и може да се намеси единствено като арбитър между борещите се за второто място Португалия и Сърбия, тъй като Украйна е далеч напред. Черни бе титуляр в последните две квалификации за отбора си, в които Литва загуби с 0:2 от Украйна като гост и с 1:2 от Сърбия у дома.На 10 септември Литва катастрофира с 1:5 от Португалия у дома, като тогава Ернестас Шеткус бе на вратата на домакините. Интересно е, че Шеткус е бивш вратар на Ботев (Пловдив) от сезон 2012/13, а в онзи мач Кристиано Роналдо вкара цели 4 гола.Сега обаче Черниаускас ще има възможност да “заключи” вратата си за мегзвездата на световния футбол и да покаже, че несправедливо бе оставен като втори избор в ЦСКА от треньора Милош Крушчич за сметка на бразилеца Густаво Бусато, пише още “Меридиан Мач”.", "date": "2019.11.08", "title": "Резерва в ЦСКА ще спира Кристиано Роналдо"}
{"url": "https://offnews.bg/zdrave/sofiamed-s-bezplaten-skrining-za-diabet-pri-bremenni-715048.html", "text": "Безплатен скрининг за ранна диагностика на захарния диабет при бременни жени ще проведат на 14 ноември университетска болница \"Софиямед\" и Клиниката по ендокринология и болести на обмяната. На тази дата отбелязваме Световния ден за борба с диабета.Инициативата е част от дългосрочната стратегия на Клиниката по ендокринология за ранно откриване на ендокринни нарушения при бременни жени и особено тези, които са в риск от диабет или заболявания на щитовидната жлеза. Изследването на бременните жени ще се извършва чрез обременяване с глюкоза на гладно. Ще бъде направено и безплатно изследване на хормони на щитовидната жлеза и ехография, както и на нивото на витамин Д. Изследванията ще се проведат на 14 ти ноември от 8:00 ч. в Блок 2 на УМБАЛ „Софиямед“, ул.“Димитър Моллов“ 10, IV етаж. Необходимо е предварително записване на тел. 0888 49 28 66.", "date": "2019.11.08", "title": "'Софиямед' с безплатен скрининг за диабет при бременни"}
{"url": "https://offnews.bg/futbol/solskiaer-zalia-s-pohvali-mladite-ostrieta-na-iunajted-715057.html", "text": "Мениджърът на Манчестър Юнайтед Оле Гунар Солскяер похвали младите нападатели на \"червените дяволи\" след победата над Партизан (3:0) в среща от Група L на Лига Европа.Мейсън Грийнууд (21'), Антони Марсиал (33') и Маркъс Рашфорд (49') бяха точни за британците, като последният пропусна още няколко добри положения.\"Много съм доволен от начина, по който вкараха головете. И трите попадения бяха от много висока класа. Разбира се трябваше да отбележим още няколко, но след като поведохме се успокоихме.Мейсън показа страхотен усет, за да открие. Голът на Антони вероятно бе най-добрият от всички заради техниката, която показа. Много съм радостен, че Маркъс вкара с левия крак.Той трябва да вкарва повече по този начин, тъй като често излиза на подобна позиция. Независимо, че пропусна още ситуации, той игра много силно и това попадение ще му донесе още увереност.Показахме до някаква степен как искаме да играем. Естествено съперникът ни улесни и без до показвам неуважение, Партизан просто ни остави пространства.Направихме доста пропуски, но все пак стигнахме до 3 гола, а и момчетата продължават да се учат. Важното е, че спазихме основни принципи\", каза Солскяер.Юнайтед вече има 10 точки в своята група, като не може да бъде изместен от едно от първите 2 места в оставащите два кръга от турнира.", "date": "2019.11.08", "title": "Солскяер заля с похвали младите остриета на Юнайтед"}
{"url": "https://offnews.bg/112/vaorazhen-i-maskiran-obra-bankov-klon-v-sofia-715056.html", "text": "Банков клон в София е обран тази сутрин от въоръжен мъж, съобщи главният секретар на МВР Ивайло Иванов след официалната церемония по отбелязване на празника на полицията в ГД \"Национална полиция\".Към 10:40 ч. мъжът с пистолет и черна маска на лицето нахлул в клона в „Сухата река“, насочил оръжието към касиерката с „Давайте парите!“ Получил наличните около 1000 лева, допълни БНР.В този момент вътре имало около 10-ина човека, чакащи на опашка. Не се съобщава за пострадал.Полицията започна издирвателни действия за залавянето на извършителя.", "date": "2019.11.08", "title": "Въоръжен и маскиран обра банков клон в София"}
{"url": "https://offnews.bg/obshtestvo/ot-1-ianuari-2020-g-poveche-pari-za-rabota-s-detca-i-uchenitci-v-ris-715017.html", "text": "Екипите, които работят на терен с деца и ученици, които са застрашени от отпадане или вече са напуснали образователната система, ще получават по-голямо допълнително възнаграждение от 1 януари 2020 г., предвиждат промени в Наредбата за финансирането на институциите в системата на предучилищното и училищното образование. Проектът е внесен от министъра на образованието Красимир Вълчев за обществено обсъждане преди гласуването му от Министерския съвет.Предложените нови размери на размера на финансирането за едно дете в детска градина или за ученик са:Размерите сега са следните:Проектът предвижда още една промяна. Тя касае реда за формиране на целодневните групи в училищата. Разрешава се при недостатъчен брой ученици за формиране на две групи за целодневно обучение в прогимназиалния етап минималният брой деца в група да е 13 ученици в група - за паралелките в началния етап (от I до IV клас), и 15 ученици - за прогимназиалния.Сега наредбата предвижда при недостатъчно ученици от I до VII за сформиране на две паралелки, в неспециализирано или в специализирано училище те да се формират при 13 ученици - за началния етап, и при 15 ученици – за прогимназиалния. Друг текст указва образуване на групи за целодневна организация в неспециализираните училища да се прави при минимум 16 ученици във всяка.\"Разликата в изискването за минимален брой ученици при формирането на паралелките в училище и на групите за целодневна организация на учебния ден създава трудности от организационен характер в случаите, когато паралелките всъответния клас са две и броят им съвпада с броя на групите за целодневна организация на учебния ден. С предложената промяна се създават условия за синхронизиране на разпоредбите на чл. 63, ал. 1, т. 2 за реда за формиране на паралелките при недостатъчен брой ученици в тях и чл. 71, ал. 4 от Наредбата за финансиране на институциите и за преодоляване на идентифицирания проблем\", разяснява министър Вълчев в мотивите си към законопроекта.", "date": "2019.11.08", "title": "От 1 януари 2020 г.: Повече пари за работа с деца и ученици в риск от отпадане"}
{"url": "https://offnews.bg/politika/gerb-prehvarliha-vina-na-demokratichna-balgaria-i-za-izbora-na-g-715050.html", "text": "Добре е да напомним, че тази реформа се случи с промените в Конституцията и Закона за съдебната власт и именно тези, които протестират срещу избора на нов главен прокурор бяха в основата на тези предложения - визирам представители на „Демократична България“. Това каза депутатът от ГЕРБ Красимир Ципов в коментар на решението на президента Румен Радев  за главен прокурор и да го върне решението за преразглеждане на Висшия съдебен съвет.Концепцията за съдебна реформа беше внесена от Христо Иванов, който беше министър на правосъдието в предишния кабинет на Бойко Борисов. Тя изискваше промени в Конституцията и предвиждаше да бъде отслабена силата на главния прокурор и по-голям баланс в избирането на висшите съдии. При гласуването ѝ преди 4 г. ГЕРБ гласува \"против\". След това Христо Иванов подаде оставка, а тогавашният лидерът на ДСБ Радан Кънев заяви, че партията му минава в опозиция на ГЕРБ.„Оттук насетне процедурата трябва да продължи. Всичко е в ръцете на ВСС. Оттук насетне трябва да изчакаме какво ще бъде решението на ВСС“, каза Ципов. Той каза още, че правителството има законова възможност да предложи главен прокурор, но не и задължение и ангажимент.“Всички представители на правителството: министърът на правосъдието и премиерът казаха, че ако бяхме упражнили такова правомощия, щяха да възникнат много въпроси. Колкото по-малко политиците приказват по тази процедура, толкова по-добре”, каза Ципов.Главният прокурор Сотир Цацаров, който е в парламента за среща с Венецианската комисия каза, че ВСС ще прегласува бързо решението си за главен прокурор да бъде избран Иван Гешев. “Тежките зависимости на премиера Борисов не му позволиха тази смелост да номинира втори човек за поста на главен прокурор, за нас той е част от договорката за издигане на един-единствен кандидат, БСП не участва в такива договорки и законът не ни дава право нито да предлагаме, нито по някакъв начин да въздействаме на този процес”, коментира лидерът на БСП Корнелия Нинова действията на президента. Според нея той е изпълни конституционната възможност, която му е дадена. Нинова припомни позицията на БСП от 1 юли, “че състезание само с един участник не е истинско състезание, че единственият човек, който можеше да осигури истинско състезание, е премиерът Борисов, защото по закон предложения се правят или от прокурорите, или от правителството. била съм доста остра в това изказване”.Хамид Хамид от ДПС каза, че политиците не трябва да коментират избора на главен прокурор, защото това е в ръцете на независимата съдебна система.", "date": "2019.11.08", "title": "ГЕРБ прехвърлиха вина на “Демократична България” и за избора на Гешев"}
{"url": "https://offnews.bg/temida/prebiha-sadeben-sluzhitel-zaradi-vrachena-prizovka-obnovena-715043.html", "text": "В писмо до Висшия съдебен съвет председателят на Софийския районен съд Александър Ангелов поиска промяна в Наказателния кодекс, с която да се налагат по-тежки наказания за саморазправа над призовкарите. Повод за искането е пореден побой над съдебен служител при връчването на книжа на 27 октомври. Човекът е получил травми в областта на главата и тила. Тогава е нападнат отчовека, който отказал да приеме книжата, и от поне още двама души.\"Категорично осъждам съдебни служители да стават обект на брутална физическа разправа поради това, че изпълняват служебните си задължения\", е написал Ангелов в писмото до ВСС.По случая е сезирана Софийската районна прокуратура и МВР и се води разследване.В СРС работят около 100 призовкари, които всеки ден обикалят адреси в столицата и околностите, за да връчват съдебни документи. Тези служители попадат постоянно в абсолютно незащитена среда, пише председателят на съдаЗаради това председателят на СРС настоява за завишена наказателно-правна защита на живота и здравето на призовкарите, аналогична с тази на други категории лица.Досега призовкарите не бяха изрично включени в категорията на лицата, за нападение на които се предвиждат сурови наказания. С измененията в НК те се причисляват към съдиите, прокурорите, частните съдебни изпълнители, митничари, лекари и пр. За убийсто са предвидени от 20 до 30 г. затвор, а за причиняване на телесна повреда наказанието е от 3 до 15 г. зад решетките.Според Ангелов призовкарите са важна част от правораздаването, защото без тяхната работа съдиите не могат да осъществяват вменените им от конституцията задължения.", "date": "2019.11.08", "title": "Пребиха съдебен служител заради връчена призовка (обновена)"}
{"url": "https://offnews.bg/politika/sad-razporedi-povtorno-broene-na-biuletinite-ot-izborite-v-sliven-715080.html", "text": "Повторно преброяване на бюлетините за избор на общински съветници ще има в Сливен, постанови днес Административният съд в града.До 10 часа на 11 ноември партиите и коалициите трябва да представят пред съда списък с вещи лица, които ще извършат повторното преброяване на бюлетините. Единственото условие е те да не са били членове на СИК на изборите на 27 октомври. Свои представители при преброяването ще има и Общинската избирателна комисия в Сливен.Административният съд в Сливен даде ход на делото по жалба на двайсет и седем представители на местни партии и коалиции в града, които обжалват изборите за общински съветници.Част от тях обжалват протоколите само от определени секции, а местните коалиции \"НФСБ БЗНС\", Християндемократическата партия и сдружение \"Свети Георги Победоносец\" и БАСТА - цялостните резултати от изборите за общински съветници.", "date": "2019.11.08", "title": "Съд разпореди повторно броене на бюлетините от изборите в Сливен"}
{"url": "https://offnews.bg/tenis/grigor-dimitrov-shte-bada-kapitan-na-balgaria-za-atp-cup-video-715047.html", "text": "Най-добрият ни тенисист Григор Димитров обяви, че бъде капитан на България в новия турнир АТР Cup, който започва през януари в Австралия. Това заяви самият той на пресконференция в София.Гришо направи обзор на представянето си през сезона в Тура и коментира и ситуацията с треньора си. Българинът разкри и че към момента не планира да участва на Олимпийските игри в Токио през 2020 година.\"С голямо нетърпение чакам да играя ATP Cup. Ще бъда играещ капитан, което ме прави много радостен и с нетърпение очаквам да започна тази подготовка. Надявам се, че всички в отбора и младите момчета биха дошли с мен. Но тепърва ще говорим, за да нагласим графика си\", започна той пресконференцията.Българинът споделя, че в началото на годината е бил здрав, но след това, заради проблемите с рамото, е трябвало да мине през много перипетии - \"почти всеки ден бях по болници\", каза той. Признава, че през годината не е бил пълноценен и дори е мислил, че няма как да продължи.След добрия му завършек на годината в Париж, който го върна отново в Топ 20 новата цел е връщане в Топ 10.\"Ноември и декември ще направя режим. Дано да запазя постоянството. Това е доста по-важно от място в Топ 10\", каза Григор.На въпрос за евентуалното му участие в турнира в София през февруари Григор отговори уклончиво:\"Турнирът в София е много далеч. Винаги съм имал желание да играя в тази надпревара. И тази година имах желание, но заради контузия се отказах от четири или пет турнира. В момента нито имам треньор, нито имам правилната програма и работя върху доста други неща. Надявам се следващите седмици да имаме пълна картина не само за сега, но и за следващата година\".На въпрос за работата му с тенис легендата Андре Агаси и с Радек Щепанек той каза: \"С Андре Агаси винаги поддържаме контакт. Той винаги ще е там, когато ми трябва, да си говорим. С Радек реално не сме били заедно. Беше междинен вариант, в който опитвахме дали можем да работим заедно, но просто не можехме да намерим правилната форма. Оставаме си приятели\".\"Аз винаги съм режисьора на живата си. Продължавам да бъда същия човек, нищо в мен не се е променило. Никога не съм искал примерно ранглиста или турнири. Искал съм да съм човека, който съм и мисля, че през годините съм запазил себе си. Продължавам да работя в моята сфера и моите цели. Колко време ще отнеме? Не знам! Дали ще успея също не знам. Мога само да продължа да опитвам.\"На въпроса за треньора му той каза, че не е в паника да намери треньор и няма да бърза.\"Толкова време ще прекарваме заедно, трябва да имаме добра химия един към друг. На това ниво всеки около нас може да играе тенис и би ще ми трябва човек, който да ме насочва към ключовите моменти. Агаси ми помогна много. Израснах много на корта с него\", каза Григор.За него едно от най-трудните неща в тениса е да остави загубите и разочарованието в миналото, за да бъде пълноценен в следващите двубои. \"Доста по-благодарен съм за загубите, които имах тази година. Пет пъти губих от Вавринка, не ми беше много приятно. Но ако продължиш да мислиш за загубата, след това е доста по-трудно.\"За почивката с родителите си в Исландия след края на сезона той каза: \"Аз съм си обикновен човек. Винаги съм искал да споделям с хората, какво правя извън тениса. Решихме да отидем на място, където никога не сме били. Исландия е специално място\".По-късно днес Гришо ще даде открит урок на млади таланти в тениса в Хасково. Тренировката на кортовете в парк \"Кенана\" ще започне в 15:00 часа.", "date": "2019.11.08", "title": "Григор Димитров: Ще бъда капитан на България за ATP Cup (видео)"}
{"url": "https://offnews.bg/zdrave/zapochva-natcionalniat-uchenicheski-konkurs-poslanitci-na-zdraveto-715078.html", "text": "Министерството на здравеопазването обявява XII-то издание на Националния ученически конкурс „Посланици на здравето\" за учебната 2019/2020 година.Той се провежда в рамките на Националната програма за превенция на хроничните незаразни болести 2014-2020 г. и е в подкрепа на здравословния начин на живот на младите хора. Целта му е превенцията на поведенческите и рискови за здравето фактори, свързани с нeздравословното хранене, ниската физическа активност, злоупотребата с алкохол и тютюнопушенето.Инициативата е на Министерството на здравеопазването (МЗ), в партньорство с Министерството на образованието и науката (МОН), Министерството на културата (МК), Министерството на младежта и спорта (ММС), Министерството на околната среда и водите (МОСВ), Световната здравна организация (СЗО) за България, Българския младежки Червен кръст (БМЧК) и Представителството на Европейската комисия в България (ПЕКБ).Конкурсът започва от 8 ноември 2018 г. и продължава до 10 май 2020 г. Ще се проведе в три възрастови категории: 1-4 клас; 5-7 клас и 8-12 клас. Право на участие имат паралелки или випуски от ученици от 1 до 12 клас от цялата страна.В проектите могат да участват учители на една или повече паралелки, независимо дали са от един и същи випуск.Конкурсът ще протече в две фази. В рамките на първата фаза (8 ноември – 20 декември 2019 г.) участниците трябва да изготвят и да изпратят до Министерството на здравеопазването своите проекти в областите: Ограничаване на тютюнопушенето и злоупотребата с алкохол и Здравословно хранене и физическа активност. През втората фаза на конкурса, 27 декември 2019 г. – 10 май 2020 г., ще се осъществи реализацията на проектите и тяхното отчитане.Всеки кандидат задължително трябва да участва и в двете фази на конкурса!Експертна комисия с участието на представители на МЗ и всички партньори ще извърши класирането на участниците до 25 май 2020 г., след което резултатите ще бъдат публикувани на интернет-страниците на министерствата, Световната здравна организация (СЗО) за България, БМЧК и ПЕКБ. Официалното награждаване на победителите ще се проведе през месец юни 2020 г.Предвидени са награди по 12 проекта: 9 проекта, класирани за първо, второ и трето място, по 3 проекта във всяка от възрастова категория (1-4 клас, 5-7 клас и 8-12 клас); 3 проекта, класирани за поощрителни награди, по една за всяка възрастова категория. Министерството на здравеопазването, Световната здравна организация за България, Българския младежки Червен кръст и Представителството на Европейската комисия в България осигуряват по една предметна награда в категорията „Специални постижения в областта на опазване на здравето\".Пълна информация за регламента на конкурса - изисквания за кандидатстване и участие, изисквания към съдържанието на проектите, критерии за оценка, етапи на оценяване и награди за победителите - може да намерите на интернет-страниците на МОН, МК, ММС, МОСВ, СЗО за Българя, БМЧК и ПЕКБ. Регионалните здравни инспекции и регионалните инспекторати по образование в страната, както и регионалните инспекции по околна среда и водите, са в готовност, както всяка година, да оказват необходимата помощ на участниците.", "date": "2019.11.08", "title": "Започва националният ученически конкурс 'Посланици на здравето'"}
{"url": "https://offnews.bg/bojni/kubrat-pulev-i-rajdal-bukar-litce-v-litce-video-715060.html", "text": "Звездата ни в профибокса Кубрат Пулев и Райдъл Букър застанаха лице в лице на последната прескоференция преди предстоящия им двубой.Двамата ще се изправят един срещу друг около 05:00 часа сутринта българско време на 10 ноември в зала \"Чукчанси Парк\" във Фресно, Калифорния в подгряващата програма на двубоя между Джамал Хериг и Ламонт Роуч.\"В бокса нищо не е сигурно, но аз съм тук, за да спечеля. Добре съм подготвен и вярвам във възможностите си. Аз съм сред най-добрите в тежка категория в света.Да, опонентът ми е много сериозен, но аз знам, че съм много, много по-добър. За мен това е пореден мач, в който да натрупам още опит.За мен няма значение кой спечели измежду Джошуа и Руис. Концентриран съм само върху Букър, защото той е сериозен опонен\", каза Пулев.Залогът за Кубрат е голям. Победа ще го изстреля в сблъсък за шампионския пояс на IBF, а загуба означава, че ще загуби статута си на официален претендент.", "date": "2019.11.08", "title": "Кубрат Пулев и Райдъл Букър лице в лице (видео)"}
{"url": "https://offnews.bg/temida/geshev-blagodari-na-prezidenta-i-ne-vidia-problem-che-samo-toj-e-kand-715071.html", "text": "“Президентът изпълни конституцията. Благодаря му, че я изпълни в обозрим срок, както каза. Благодаря и на колегите от цялата общност - прокурори и следователи, които застанаха зад мен. Както стана ясно на всички, това е професионален избор, а не политически. Благодаря и на Висшия съдебен съвет, който на предишното изслушване в голямата си част застана зад мене. Благодаря и на колегите, които гласуваха срещу мен и благодаря за това, че процедурата беше максимално открита, прозрачна и публична по начин, който не е в нито една европейска страна.\" Това заяви отхвърления от президента Румен Радев кандидат за главен прокурор Иван Гешев, който бе избран от Висшия съдебен съвет.Вчера вечерта Радев върна указа за назначаването му. \"Издигането на един единствен кандидат отнема от престижа и легитимността на бъдещия главен прокурор, така необходими за неговата нелека и отговорна мисия\", .“Аз не се притеснявам дали са един, двама, трима или петнайсет кандидата. Мисля, че това са го отчели по време на десетчасовото изслушване. Решението колко да са кандидатите се взима от прокурорската колегия. Тя се е обединила около една кандидатура има такава законова възможност, така че аз не виждам проблем”, коментира Гешев и отказа да отговаря на повече въпроси, защото бързал за църковна служба за деня на Архангел Михаил, който е празник на полицията.След отказа на Радев да подпише указа предстои ново гласуване във ВСС на кандидатурата, при което са необходими най-малко 17 гласа - разясни главният прокурор Сотир Цацаров. Оттам нататък следва назначаването на Гешев с указ на президента. Държавният глава няма право да откаже отново, но не е обвързан със срок, в който да утвърди избора на ВСС. Ако няма 17 гласа в подкрепа на Гешев, започва нова процедура.На заседанието на прокурорската колегия, което предшества това на ВСС, не може да се предложи друга кандидатура, уточни Цацаров.“Въпросът не е дали г-н Гешев е заменим или не. Въпросът е дали се спазва закона. Има решение на Конституционния съд, което казва, че президентът действа в условията на обвързана компетентност”, каза Цацаров.Днес той и Гешев бяха на среща с представители на Венецианската комисия. Експертите на комисията са поканени да дадат оценка на поредните опити на българското правителство да изпълни ангажимента си за въвеждане на гаранции, че в България може да бъде проведено ефективно и независимо разследване на главния прокурор при наличие на данни, че той е извършил престъпление. В момента такава възможност не съществува и дори обвинителят да извърши тежко умишлено престъпление, може сам да спре разследването срещу себе си. Вчера премиерът Бойко Борисов обеща проблемът да бъде решен.", "date": "2019.11.08", "title": "Гешев благодари на президента и не видя проблем, че само той е кандидат"}
{"url": "https://offnews.bg/dw/balkanskoto-chudo-zamisliat-mini-es-715096.html", "text": "Балканските държави често са били изпокарани и обзети от старанието да се избутват една друга от пътя към ЕС. Толкова по-странно е, че сега те явно са решени за нещо наистина голямо - нещо, което граничи с чудото.Трима силни мъже от региона на Балканите напоследък замислят нещо наистина мащабно. Да припомним, че френското вето блокира по-нататъшните присъединителни преговори на страните от Западните Балкани с Европейския съюз. И точно след като зачестиха предупрежденията за ново напрежение в региона, Сърбия, Албания и Северна Македония с гигантски стъпки изглежда крачат към едно невероятно обединение.Години наред Брюксел настояваше за по-тясно сътрудничество между балканските страни – за последен път преди две години на Балканската среща в Триест. Точно сега, когато Брюксел вече почти не вдъхва на страните от Западните Балкани надежди за присъединяване към ЕС, сътрудничеството като че ли ще проработи. В Охрид, Северна Македония, ще се проведе вече втора регионална среща на върха (10 и 11 ноември) в рамките на един и същи месец. Трите страни се разбират блестящо и дори канят за участие и другите три изолирани от ЕС държави да се присъединят – за огромна изненада, сред тях е дори Косово. Как е възможно това?100% митоСътрудничеството и създаването на връзки между държавите в региона на Балканите наистина е крайно наложително. Товарните автомобили, пренасящи стока от една в друга страна, често чакат с дни по границите. Митата и административните пречки ревностно защитават прекалено малките пазари срещу конкуренцията на съседните държави.Митото от сто процента, което Косово налага върху сръбските стоки, е уникално – няма го никъде другаде в света. И за частни лица пътуванията, особено в летните месеци, се превръщат в изтощително бягане с препятствия. Върху икономиките в региона всичко това се отразява фатално, а за инвеститорите малките страни с ниска покупателна способност не представляват интерес.В надпреварата си към ЕС балканските страни досега неизменно се избутваха една друга от пистата. Сега обаче, явно искат да тръгнат сплотено напред. През октомври сръбският президент Александър Вучич и правителствените ръководители на Албания и Северна Македония Еди Рама и Зоран Заев заедно формулираха целта: да въведат на Балканите четирите свободи, съществуващи в ЕС: свободното придвижване на хора, капитали, стоки и услуги. Този „мини-Шенген\", както го нарича Вучич, ще позволи безвизови пътувания в региона, само с лична карта. Идеите щели да бъдат конкретизирани още тази неделя, а реализирани на практика – още през 2021 година.Балкански „мини-ЕС\"?Балканите обаче са си Балкани. Спънките пред сътрудничеството винаги се крият в конкретните детайли. Границите на трите страни, които изведнъж се оказаха приятелски, почти изцяло обграждат една четвърта: Косово. Безпрепятствените пътувания от Сърбия до Албания, каквито обещава Вучич, няма да са възможни, или поне би трябвало да преминават по дълги обиколни маршрути, ако в инициативата не бъде включено и Косово, което обаче Сърбия не признава за независима държава.В трудния диалог, воден между Белград и Прищина, много от проблемите, които следва да бъдат решени, според прокламациите на трите водещи държави в балканския „Мини ЕС\", са остро оспорвани или решими само на теория, но не и на практика. Например взаимното признаване на дипломи. Как шест страни ще успеят да постигнат това, което и само две от тях все още не могат, не е ясно.Строго погледнато, желаният митнически съюз също е изправен пред трудно преодолими спънки. Още преди Косово да въведе астрономическите си мита върху сръбски стоки, там се страхуваха, че с превъзхождащата си икономическа сила Сърбия може да задуши едва-едва процъфтяващото стопанство на Косово. А по-заможната Черна гора се опасява от евтината сръбска конкуренция.Напълно неразрешим е освен това въпросът как ще се връзва бъдещият митнически съюз с Договора за свободна търговия, който Сърбия неотдавна сключи с Евразийския икономически съюз на Путин. Всички балкански държави ли ще търгуват занапред свободно с Русия, Киргизстан или Армения? И как ще се съвместява Евразийската зона за свободна търговия със Споразумението за стабилизиране и асоцииране, което балканските държави подписаха с ЕС?Нерешеният проблем КосовоЯдрото на желания „Балкански ЕС\" е новата ос Белград - Тирана. С инсценировката на „историческо помирение между сърби и албанци\" преди три години сърбинът Вучич, както и албанският му колега Рама си осигуриха предимства. Двете страни почти нямат проблеми помежду си и всъщност изобщо нямаха нужда от някакво си помирение. Съюзят ли се обаче сърбите и албанците, нерешеният проблем с Косово може да се окаже по-лесен за преодоляване. С приятелски настроената Тирана може да се преговаря много по-лесно, отколкото с опърничавата Прищина.Рама, който се смята за „президент на всички албанци\", на свой ред приема на драго сърце предлаганата му лидерска роля. Така интересите на Косово ще бъдат загърбени. Премиерът на Северна Македония Зоран Заев знае защо участва в играта: от една страна, той има нужда от осезаем успех след шамара, който ЕС удари на страната му. От друга, той е длъжен да гарантира, че Белград и Тирана няма да се обединят за негова сметка, а на всичкото отгоре да си присвоят и влиянието над албанската част от населението в неговата страна.Чудеса рядко се случват, както е известно. И то не само на Балканите. Ако все пак се появи някакво чудо, зад него най-често се крие ловък трик.", "date": "2019.11.08", "title": "Балканското чудо: замислят мини-ЕС"}
{"url": "https://offnews.bg/sviat/moldova-protesti-i-pravitelstvena-kriza-zaradi-izbora-na-glaven-proku-715098.html", "text": "Въпросът за назначаването на главен прокурор се оказа толкова остър, че е на път да промени политическия ландшафт в Молдова – социалистите внесоха вот на недоверие към правителството, пред парламента се състоя протест, а на хоризонта просветнаха предсрочни избори.Ноември ще се запомни в Молдова не само с ненормално топлото време, но и с растящия политически градус – вътре в управляващата коалиция нарастват противоречията. И това вече надхвърля рамките на обмяната на реплики във Фейсбук, пише молдовската редакция на агенция „Sputnik“.Процедурата с конкурсите, които по принцип трябва да гарантират прозрачност за назначенията на чиновниците, изведнъж се превърна в истинска бъркотия – конкурсът за поста на главния прокурор бе обявен и дори се проведе, а после отмениха резултатите.Днешният петък вече бе наречен „горещ“ в социалните мрежи – в парламента се нададоха викове за вот на недоверие към правителството, а на хоризонта реално взеха да проблясват предсрочни избори.В 9 ч. започнаха консултации между представители на групата на партията на социалистите с премиера Майя Санду. Главна тема на дискусиите – процедурата за назначаване на главния прокурор.Минути след 10 ч. последва изявление на депутата Василий Бол, който припомни, че преди месец е било подписано политическо споразумение между социалистите и депутатите от блока ACUM за коалиционното управление на страната.Половин час по-късно копие от споразумението за формирането на управляващото мнозинство бе скъсано. „Ние искаме да помогнем в правосъдната реформа, но нас ни изолираха от този процес. Единствен изход от тази сложна ситуация е законопроектът, за който отговорност пое Санду, да бъде оттеглен“, посочи Бол.Към 14,20 ч. сградата на парламента вече бе под обсадата на протестиращи в подкрепа на кабинета на Майя Санду. Организаторите заявиха, че подкрепят действията на правителството за правосъдната реформа и процеса на назначаването на главния прокурор. Както и проевропейския курс на страната.В 15 ч. в пленарната зала премиерката Санду изложи позицията си. „Законът предполага, че премиерът номинира най-малко двама кандидати за поста главен прокурор и предава списъка на Висшия прокурорски съвет. Т.е. премиерът предлага на ВПС шорт-листа на кандидати, а после ВПС избира един от тях и го предлага на президента“, заяви тя от трибуната на парламента.След 35 минути Санду отиде при протестиращите и запитана дали се очакват предсрочни избори, каза: „Струва ми се, че да“.„Ние не можем да постъпим по друг начин и да компрометираме избора на главен прокурор“, заяви тя.Неочаквано в Кишинев пристигна Михаил Саакашвили /бивш президент на Грузия и екс-съветник на украинския президент Петро Порошенко, бел.ред./. По-късно стана ясно, че заради лошото време самолетът му не е можал да кацне в Одеса, а полетът му от Варшава е бил пренасочен в молдовската столица.На заседанието си в сряда правителството обяви, че поема пред парламента отговорността за новите поправки в Закона за прокуратурата.По този начин министерският съвет промени процедурата за избора на главния прокурор – с предварителния подбор на претендентите за поста ще се занимава премиерът. В проекта е посочено, че правителственият ръководител предлага на ВПС кандидатите за поста, а ВПС определя победителя в конкурса и го предоставя на президента за подпис.Вотът на недоверие вече бе регистриран и предаден в секретариата на президента, по-нататък въпросът ще бъде обсъден в правната комисия. Документите с изводите на комисията ще се отправят в бюрото на парламента. После въпросът ще се включи в дневния ред на заседание на парламента. Ако всичко бъде изпълнено в съответствие със законодателните норми, въпросът за вота на недоверие ще бъде поставен на гласуване. И последният етап зависи от гласовете на 51 от депутатите.С други думи – и следващата седмица обещава да бъде гореща.", "date": "2019.11.08", "title": "Молдова: протести и правителствена криза заради избора на главен прокурор"}
{"url": "https://offnews.bg/sviat/pompeo-v-berlin-zaplahata-za-svobodnite-obshtestva-idva-ot-rusia-i-ki-715095.html", "text": "Три десетилетия след падането на Берлинската стена САЩ смятат, че Вашингтон и съюзниците му все още са принудени да се противопоставят на сериозни противници, в това число и на комунистическия режим.Свободният свят трябва да продължи да се защитава от опасностите, произлизащи от Русия и Китай. За това говори в петък държавният секретар на САЩ Майк Помпео в словото си пред Бранденбургската врата в Берлин, цитиран от VoA /Voice of America/.Да се избягват зависимостите от руската енергетикаСпоред Помпео, двете демократични държави САЩ и Германия притежават значителен политически и икономически капитал и сила, но въпреки това не им е лесно да спират заплахата, която произлиза от несвободните страни към свободния свят.„Именно заради това ние сериозно настояваме Германия да не се окаже зависима от руската енергетика“, подчерта Майк Помпео.Държавният секретар заяви, че Русия „нахлува в съседните страни и убива политическите си противници“. Според него руските власти „използват полицейски набези и изтезания спрямо кримските татари и украинците, които се противопоставят на руската агресия“.Той подчерта, че Русия погазва независимостта и на Православната църква в Украйна.Китайската заплахаДържавният секретар отправи нападки и срещу Пекин.„В Китай комунистическата партия създава нов модел на авторитаризма“, посочи Помпео пред участниците в срещата във фондация Körber-Stiftung, като обвини Китайската комунистическа партия /КПП/ в прилагането на тактиката на натиск върху народа, забранявайки на критиците на режима да пътуват зад граница и преследвайки близките на мюсюлманите от Синцзян, които искат убежища в други държави.Външното министерство на Китай разкритикува Помпео заради думите му по адрес на КПП. „Помпео атакува китайската политическа система, като разправя за някакви китайски заплахи, с идеологическо предубеждение и мислене в стила на студената война. Китайското правителство изразява дълбоко възмущение“, заяви говорител на дипломатическото ведомство.Помощ за УкрайнаВ отговор на въпрос за ангажимента на САЩ по въпроса за установяването на мира в Украйна, Помпео подкрепи доставките на отбранителни въоръжения за Киев. Той допълни, че САЩ са предоставили на Украйна инструменти, необходими за защита на страната от агресията на Русия.„Ние трябва да признаем, че ценностите на свободните страни противоречат на ценностите на несвободните“, подчерта Помпео.", "date": "2019.11.08", "title": "Помпео в Берлин: Заплахата за свободните общества идва от Русия и Китай"}
{"url": "https://offnews.bg/politika/istorichesko-premierat-borisov-otiva-pri-donald-tramp-v-belia-dom-715094.html", "text": "Президентът Доналд Тръмп ще приеме министър-председателя на Република България Бойко Борисов в Белия дом на 25 ноември 2019 г. като знак за силните и трайни отношения, които съществуват между нашите два народа.Това се посочва в изявление на говорител на Белия дом, разпространено до медиите от посолството на САЩ в София.В него се подчертава, че Съединените щати и България са съюзници в НАТО и президентът очаква да бъдат обсъдени начини за засилване на общите за двете страни интереси в областта на сигурността, особено за гарантиране на стабилността на Черноморския регион, улесняване на енергийната диверсификация и противодействието на зловредните влияния, застрашаващи суверенитета на България.Президентът Тръмп очаква посещението на министър-председателя Борисов и утвърждаването на връзките, които са в основата на двустранните ни отношения, завършва съобщението.", "date": "2019.11.08", "title": "Историческо: премиерът Борисов отива при Доналд Тръмп в Белия дом"}
{"url": "https://offnews.bg/futbol/tcska-si-varna-pritezhanieto-na-emblemata-715031.html", "text": "Проточилата се с години сага около активите на фалиралото дружество ПФК ЦСКА АД приключи. Най-ценният от тях беше емблемата, като за всичко беше платена сума от 8 милиона лева от контролираното от ръководството на ЦСКА дружество \"Ред Енимълс\".Според информация на \"Тема Спорт\" клубът вече е получил на практика всички активи от съда. Сметката за разпределение на парите към 142 физически и юридически кредитори вече е в сила.Синдикът Дора Милева очаква разрешение от съда да стартира разплащането с тях. Най-много задължения фалиралото дружество имаше към НАП, като някои от тях са още от 2005 година.Освен емблемата, клубът ще получи и няколко имота край столицата. ЦСКА ще бъде ощетен с няколкостотин хиляди лева за земи край морето, които ще отидат във фирма \"Камеко\", макар да са били платени.Междувременно продължават процесите около реконструкцията на \"Българска армия\". От ЦСКА са се насочили към датска фирма със силни позиции в Германия, която да поеме контрола като оператор над съоръжението.\"Собствениците са разговаряли с най-добрите фирми в Европа, но не съм сигурен, че вече е подписан договор. Когато са готови с решение, ще излязат с подробности\", казва адвокатът на ЦСКА Станислав Трендафилов пред \"Тема Спорт\".", "date": "2019.11.08", "title": "ЦСКА си върна притежанието на емблемата"}
{"url": "https://offnews.bg/kultura/pochina-modniat-dizajner-patrik-lui-viuiton-715074.html", "text": "Модният дизайнер Патрик-Луи Вюитон, правнук на основателя на модната къща Louis Vuitton, почина във Франция на 68-годишна възраст на 6 ноември, съобщи модната къща.Патрик-Луи продължава семейната традиция с присъединяването си към Louis Vuitton през 1973 г.Модната къща е основана от Луи Вютон през 1854 г. във Франция. Тя е специализирана в производството на куфари и чанти, модни дрехи, парфюми и луксозни аксесоари.", "date": "2019.11.08", "title": "Почина модният дизайнер Патрик-Луи Вюитон"}
