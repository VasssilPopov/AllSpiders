{"url": "https://offnews.bg/sviat/naj-malko-55-dushi-zaginaha-pri-avtobusna-katastrofa-v-india-687881.html", "text": "Препълнен автобус падна в дефиле в Индия, при което загинаха най-малко 55 души, а 33 бяха ранени, заявиха властите, цитирани от БТА.Това е една от най-тежките подобни злополуки тази година. Автобусът превозвал поклонници и се връщал от разположен на възвишение хиндуистки храм в южния щат Телангана.Шофьорът, който е сред жертвите, загубил контрол и превозното средство паднало в крайпътен дол. Повечето пътници са получили сериозни наранявания. Пострадалите са откарани в болници в района.Според медийни информации до катастрофата се стигнало, след като спирачките на автобуса са отказали. Представител на местните власти обаче каза, че това трябва да се разследва, и посочи, че в превозното средство са пътували 94 души, включително шофьорът и кондукторът, при разрешени 52.Минувачи се втурнали да помагат, като се провирали през счупените прозорци на автобуса и изнасяли загинали и ранени хора.\"Автобусната катастрофа в окръг Джагтиал в Телангана е толкова потресаваща, че не може да се опише с думи\", заяви министър-председателят Нарендра Моди. Той изрази съболезнования на семействата на загиналите и каза, че се моли за възстановяването на ранените.Смъртоносните автобусни катастрофи са често явление в Индия, която е на първо място в света по брой жертви при пътни злополуки. По пътищата в страната годишно умират около 150 000 души.", "date": "2018.09.11", "title": "Най-малко 55 души загинаха при автобусна катастрофа в Индия"}
{"url": "https://offnews.bg/tenis/karikaturata-na-serina-predizvika-skandal-687872.html", "text": "Най-големият австралийски вестник \"Хералд Сън\" се оказа в центъра на голям скандал заради публикуването на карикатура на американската тенисистка Серина Уилямс.Авторът на рисунката Майк Найт е обвинен в расизъм и сексизъм от влиятелни обществени фигури като писателка Джоан Роулинг, изпод чието перо е излязла поредицата за \"Хари Потър\".На въпросната карикатура Серина е изобразена като ядосана лелка, докато съперничката й във финала на Откритото на САЩ Наоми Осака е молена от съдията на стола да отстъпи победата на американката, за да миряса.\"Отлична работа по превръщането на една от най-великите спортистки на съвремието в обект на расистки и сексистки скандал и обезличаването на опонентката й\", написа Роулинг в Туитър.Авторът се защити, че не е сексист, а просто е искал да акцентира върху недостойното поведение на Серина. Той посочи, че е рисувал и карикатури на Ник Кирьос, но подобна чувствителност не е била проявявана. Със сигурност нещата вече излизат извън рамките на спорта, а дебатът, който предстои ще е интересен.", "date": "2018.09.11", "title": "Карикатурата на Серина предизвика скандал"}
{"url": "https://offnews.bg/kultura/amerikanskiat-proekt-sky-white-tiger-pristiga-za-parvi-pat-v-balgaria-687866.html", "text": "Известният бруклински продуцент Луис Шуадрън, известен още с артистичният си солов проект Sky white tiger ще изненада феновете си у нас за първи път на 20 септември в столичния клуб “Терминал 1”.Изключителен мулти-инструменталист, който впечатлява с изпълненията си и на валдхорна - Луис Шуадрън с лекота размива границите между фантазия и реалност в музиката си. С впечатляваща автобиография - с магистърска степен от най-престижното училище по изкуства в света - Julliard School, в момента той е щатен композитор в Nylon Studios NYC, чийто изпълнителен директор го нарича \"единственият музикант с толкова енергия и тонове опит, работещ с гениите на музиката\".Той е сред малцината забелязани и свирили на цели турове, а и в записите на албуми на световни звезди като Дейвид Боуи, Елтън Джон, Radiohead, Sufjan Stevens, Grizzly Bear, The Polyphonic Spree и много други. За гостуването си у нас Louis Schwadron е подготвил уникален електронен сет, с който ще представи последния си албум “Invisible City”. Преди Sky white tiger вечерта ще открие една от най-чаровните и нежни наши изпълнителки – DESY (от Phuture Shock и Sеntimental Swingers). Тя ще представи авторска музика в навечерието на илизането на новият й първи авторски албум. ", "date": "2018.09.11", "title": "Aмериканският проект Sky white tiger пристига за първи път в България"}
{"url": "https://offnews.bg/temida/nadzirateliat-blasnal-16-godishno-momche-ostava-v-aresta-687869.html", "text": "Надзирателят Георги Доков, който блъсна и уби 16-годишно момче след употреба на алкохол, остава в ареста, съобщи .Това реши Пловдивският апелативен съд, който отмени определението на Окръжен съд - Пазарджик, с което на Доков беше наложена мярка за неотклонение \"парична гаранция\" от 10 000 лева.Доков е обвинен в това, че на 30 август е блъснал с автомобила си 16-годишния Станислав Стоянов от с. Ивайло. Инцидентът стана на пътя между селата Ивайло и Сарая. Надзирателят от пазарджишкия затвор удари последното момче от група деца с колела на пътя.Тестът с дрегер е показал 1.56 промила алкохол в кръвта. Според съда има достатъчно доказателства за това, че Георги Доков е извършил деянието, в което е обвинен, а при по-лека мярка за неотклонение има опасност той да извърши престъпление, защото отново може да употреби алкохол и да кара автомобил.Обвиняемият беше задържан в съдебната зала веднага след произнасяне на определението на Апелативния съд, което е окончателно и влиза в сила веднага.При разглеждането на мярката в Пазарджик по думите на прокурора се разбра, че преди удара колата на Доков криволичела по пътя, а сблъсъкът е станал в тревната площ до шосето, на метър от други две момчета с велосипеди.Два дни след определяне на гаранцията от 10 хил. лв. над 200 души, повечето от които деца, изразиха пред Съдебната палата в Пазарджик желанието си Георги Доков да бъде задържан в ареста до процеса.", "date": "2018.09.11", "title": "Надзирателят, блъснал 16-годишно момче, остава в ареста"}
{"url": "https://offnews.bg/sviat/s-minuta-malchanie-i-kambanen-zvan-v-sasht-pochetoha-pametta-na-zhertv-687870.html", "text": "Американците отбелязаха годишнината от атентатите от 11 септември 2001 г. Нюйоркчани се стекоха на мястото, на което се намираха двете кули на Световния търговски център, сринати от похитени от терористи самолети преди 17 години, предаде Асошиейтед прес, цитирана от БТА.Възпоменателната церемония започна с минута мълчание и звън на камбани в 8,46 ч. местно време, когато първият похитен самолет се вряза в Северната кула на Световния търговски център. Ритуалът се повтори в 9,03 ч. местно време, когато вторият похитен самолет се вряза в Южната кула на центъра.По традиция на церемонията бяха прочетени имената на близо 3000-те жертви на атентатите, извършени преди 17 години. На нея присъстваха кметът на Ню Йорк Бил де Блазио, губернаторът на щата Ню Йорк Андрю Куомо, постоянната представителка на САЩ в ООН Ники Хейли, Руди Джулиани, който бе кмет по времето на атентатите, а днес е адвокат на Доналд Тръмп, Майкъл Блумбърг, кмет на Ню Йорк след Джулиани. Политически речи не бяха произнесени, предаде Франс прес.На 11 септември 2001 г. терористи похитиха общо четири самолета. Освен двете машини, с които бяха ударени двете кули на Световния търговски център, терористите врязаха самолет и в сградата на Пентагона във Вашингтон. Четвърти похитен самолет се разби в щата Пенсилвания. Предположенията бяха, че терористите може би са планирали да ударят с него Белия дом или Конгреса.На мястото на кулите близнаци на в Ню Йорк днес има няколко нови небостъргача и мемориален комплекс за жертвите на атентатите.Възпоменателни церемонии днес имаше и в Шанксвил в Пенсилвания на мястото, на което се разби четвъртият похитен самолет, както и в Пентагона. Президентът Доналд Тръмп присъства на церемонията в Шанксвил. Той бе придружаван там от първата дама Мелания. Церемонията беше пред мемориала на жертвите на похитения самолет, предаде Франс прес. Пред участниците в нея Тръмп отдаде почит на героите от полет 93, които са променили хода на историята, предаде Франс прес. Пътниците в похитения самолет се разбунтуваха срещу похитителите и така се стигна до катастрофата му в полето в Пенсилвания. На мястото на катастрофата бе издигнат мемориален комплекс. А в него бе открит монумент, наречен \"Кула на гласовете\". Той е висок близо 30 метра. Предстои там да бъдат поставени 40 камбани, чийто звук ще се променя в зависимост от силата и посоката на вятъра. \"Този мемориал е послание към света. Америка няма да отстъпи никога пред тиранията\", каза Тръмп и подчерта, че е решен да направи всичко необходимо, за да гарантира сигурността на страната си.Вицепрезидентът Майк Пенс присъства на церемония в Пентагона. Там бяха и близките на 184-те жертви, загинали при врязването на третия похитен самолет в сградата. Пенс заяви пред тях, че американската нация продължава да жалее заради жертвите на атентатите. Той подчерта, че е важно всяко ново поколение да знае какво се е случило на 11 септември 2001 г. Пенс изтъкна героизма на хората, които са работили в Пентагона в деня на атентата, като припомни, че те са влизали на няколко пъти в сградата, за да изваждат оцелели оттам. \"Терористите се надяваха да сломят духа ни и се провалиха\", каза той.Жертвите на четирите атентата с 2753. От тях 1642 са идентифицирани, припомня Ройтерс.", "date": "2018.09.11", "title": "С минута мълчание и камбанен звън в САЩ почетоха паметта на жертвите на атентатите от 11 септември"}
{"url": "https://offnews.bg/politika/zabavianeto-na-belodrobni-transplantatcii-e-po-vina-na-zdravnoto-minis-687847.html", "text": "Заповед от здравното министерство е довела до неподновяването на договора за трансплантиране на български пациенти в болница във Виена, което е довело до забавянето на белодробни трансплантации. Това стана ясно от думите на подалата оставка шефка на Изпълнителната агенция по трансплантация Марияна Симеонова. Тя обясни отново, че проблемът за забавянето на трансплантациите, за което пациенти протестираха пред МЗ, не е в изтичане на договора с \"Евротрансплант\", а в изтичането на допълнителния договор за трансплантации с клиника във Виена. Договорът с \"Евротрансплант\" е безсрочен, но на практика всяка година се прави одит на болниците във включените държави. От одитите се вижда, че България е дала повече органи, отколкото има трансплантирани български пациенти, така че няма прекъсване. Нямаме и орган, подаден от България, който да не е трансплантиран, което говори добре за организацията и за поддържането на органите, обясни тя.Договорът с клиниката във Виена обаче е изтекъл през май 2017 г., но от клиниката ни дават още два месеца гратисен период заради добрата обща работа, като през това време също се приемат пациенти. След изтичането им обаче Симеонова иска разрешение да поднови договора. Още през май тя пише до здравното министерство, че договорът изтича, и иска реакция, защото не може да подпише нов договор без разрешение от ведомството.\"Повече от седем месеца чаках отговор, за да мога да подпиша такъв договор, но не получих\", каза тя. Вместо това от министерството пристига писмо, според което Симеонова трябва да търси договор с други клиники, макар да предупредила многократно, че това ще доведе до 8-9 месеца забавяне.\"След като една система работи добре, работим добре с болницата във Виена, новата процедура ще забави нещата, но от мен се поиска да търсим други държави\", обясни тя.Разговорите за договор с нова клиника започват официално чак през януари тази година.  Съгласно правилата на \"Евротрансплант\", Марияна Симеонова подава заявление, че българска болница търси европейска клиника, в която да се извършват белодробни трансплантации на български пациенти. Заявлението се пуска до всички болници в осемте държави, които работят с \"Евротрансплант\", като за отговор се чака 1 месец. Получават се отговори от две германски клиники. Избрана е по-голямата - в град Есен, и започва процедурата за сключване на договор, която обаче продължава с месеци, като причината е в германското законодателство.Българските болници, които са подали такова заявление, са болниците \"Лозенец\" и \"Св. Екатерина\".Разговорите с траснплантационния център са вече на финален етап, но за момента не могат да се дадат точни срокове за сключването на договора, каза бившата шефка на ИАТ. Изпратени са и писма до германската болница с молба да бъдат приети български пациенти, докато текат процедурите, но от германската клиника отказват, тъй като законодателството не го позволява.Макар че разговорите в клиниката в Есен са на финален етап, българската страна все още няма отговор на въпроса и колко ще струва трансплантацията там, въпреки изпратените 5 писма по въпроса, като опасенията са, че ще е по-скъпа от клиниката във Виена. Цената на трансплантацията в клиниката във Виена е било до 120 000 евро, като това е ниска цена в сравнение с исканите в други държави. Във Франция цените били над 300 000 евро, а в Германия - над 200 000 евро. Симеонова е категорична, че е трябвало да подпише нов договор с клиниката във Виена, макар че не е имала право на това.\"За мен беше грешка, че не се продължи договорът с Виена, нямам обяснение защо имаше съпротива, съжалявам, че не го продължих. Ако знаех, че толкова ще се чака, щях да го направя и после да чакам да ме уволнят\", коментира тя. На журналистически въпрос за това кой е поискал да се търсят други клиники Симеонова отговори, че е дошъл официален отговор от министерството, подписан от здравния министър по това време. Тя обаче не успя да каже точно от кой здравен министър. По това време проф. Николай Петров беше сменен от настоящия здравен министър Кирил Ананиев, който пое поста през ноември миналата година. Симеонова обясни, че в крайна сметка е получила подкрепата на настоящия здравен министър Кирил Ананиев и той е дал \"зелена светлина\" за разговорите, но не знае на какво се дължи забавянето преди това. По повод подадената от нея оставка Симеонова посочи, че иска да продължи да се развива като лекар, но е обещала на ръководството на здравното министерство да помага за работата на Изпълнителната агенция по трансплантация. Симеонова подаде оставка и през юни, но тогава тя не беше приета.\"Преди два месеца имах мотиви – че работата в администрацията за мен като лекар трябва да се промени, институциите трябва да говорят помежду си, да осигуряват условия за лекарите и за пациентите. Администрацията трябва да се промени. И никой няма право повече от пациента\", коментира Симеонова.Тя направи обобщение на работата на ИАТ и обясни, че Агенцията е отправила предложения за промени в МЗ, по  които обаче не е направено нищо вече 4 години. Сред предложенията за законодателни промени е и поправка, която би разрешила т.нар. кръстосано донорство. ", "date": "2018.09.11", "title": "Забавянето на белодробни трансплантации е по вина на здравното министерство"}
{"url": "https://offnews.bg/temida/apelativniat-spetcsad-varna-v-aresta-valcho-arabadzhiev-687873.html", "text": "Апелативният специализиран наказателен съд върна в ареста Вълчо Арабаджиев, Елена Караянева и Ромелия Кирилова. Решението беше взето след 5-часово заседание, съобщи БНР. Така се отменя наложената преди това мярка за неотклонение \"парична гаранция\" от 20 000 лева за сина на Ветко и Маринела Арабаджиеви след обжалване на Специализираната прокуратура. Вълчо Арабаджиев, Елена Караянева и Ромелия Кирилова са обвинени за участие в организирана престъпна група за извършване на данъчни престъпления.Вълчо Арабаджиев беше задържан заедно с двете счетоводителки на родителите си по време на полицейска акция в два от хотелите им.Ветко и Маринела Арабаджиеви се издирват с европейска заповед за арест, като по-рано днес адвокатът на сина им обяви, че до два дни двамата ще се върнат доброволно в България.", "date": "2018.09.11", "title": "Апелативният спецсъд върна в ареста Вълчо Арабаджиев"}
{"url": "https://offnews.bg/turizam/prekratiavat-dogovori-za-kontcesia-i-naem-na-plazhove-zaradi-narusheni-687875.html", "text": "Процедура по прекратяване на договори за концесии и наем на плажове стартира от 1 октомври заради установени системни нарушения. Това заяви министърът на туризма Николина Ангелкова в Бургас, след като проведе работна среща с контролните органи, туристическия бранш и местната власт преди края на летния сезон.Сред плажовете с нарушения са „Бяла-централен-3“, „Равда-НДК“, „Слънчев бряг–централен“, „Елените-1“, „Шкорпиловци-централен“, „Градина-централен-1“ и „Обзор-юг“, уточни министърът и добави, че има още потенциални кандидати за прекратяване на договорите за концесии или наем, но ще се изчака краят на септември, за да се види дали нарушенията, които са установени, са отстранени. В противен случай и те ще бъдат предложени за прекратяване.Причините са основно липса на спасители, нарушения е имало и за надвишаване на търговската площ, одобрена от схемите за разполагане на преместваеми обекти – обща или допълнителна. Установяваме това след специализирано измерване и ако има повторяемост на нарушението, предлагаме за прекратяване, каза министър Ангелкова.Общо наложените неустойки и глоби по договори с наематели и концесионери на плажове за тази година възлизат на около 450 хил. лева. При две поредни нарушения стартираме прекратяване на договора, това ще направим от 1 октомври, каза министърът. Някои от договорите за прекратяване имат комбинирани нарушения. Един от плажовете е с нарушение за липса на указателни табели, но подобни случаи са доста по-малко.По думите на Ангелкова в промените в Закона за устройството на Черноморското крайбрежие (ЗУЧК) се предвиждат допълнителни санкции по отношение на неохраняемите плажове. Едно от честите нарушения, които това лято експертите са откривали, е че именно на неохраняеми плажове се разполагат нерегламентирани търговски обекти и се правят опити да се извършва незаконна търговска дейност. Надяваме се, че с промените и чрез по-строгите санкции това ще бъде спряно, каза министър Ангелкова.Тя обаче подчерта, че като цяло нарушенията през летния сезон намаляват.„Хубавото е, че с всяка година представителите на туристическия бранш стават по-отговорни. На срещата с контролните институции, местната власт и бранша обсъдихме и въпроси, които трябва да бъдат решени за следващото лято. Например, да бъдат уеднаквени терминологиите в Закона за туризма и Закона за устройство на територията, когато говорим за местата за настаняване“, добави министър Ангелкова. Според нея извършените проверки съвместно с НАП и РЗИ са дали добри резултати.Директорът на областната дирекция на МВР-Бургас ст. комисар Калоян Калоянов изтъкна, че с около 50% са намалели грабежите по Черноморието. Само за Община Несебър, в чиято част е и Слънчев бряг, понижението на престъпленията е с над 30 на сто в сравнение с миналата година, уточни той.Има спад на сигналите за замърсяване на Южното Черноморие, каза инж. Тонка Атанасова, директора на РИОСВ-Бургас. Кметът на Приморско Димитър Германов заяви, че нивото на работа между общински и държави служби е изключително добро. „Надявам се с промените в законодателството нещата да станат още по-добри“, заключи той.", "date": "2018.09.11", "title": "Прекратяват договори за концесия и наем на плажове заради нарушения"}
{"url": "https://offnews.bg/futbol/baloteli-udaril-100-kila-687874.html", "text": "Нападателят на френския Ница и италианския национален отбор Марио Балотели е тежал 100 кг в началото на подготовката на клубния си тим за новия сезон, пише \"L’Équipe\", цитиран от Гонг.След срещата с Полша в турнира Лига на нациите легендата на Милан и полския футбол Збигнев Бониек, който е и настоящ президент на полската футболна федерация разкритикува нападателя на \"адзурите\", че в момента \"има поне 15 килограма наднормено тегло\".Сега френското издание разкрива, че Балотели е започнал подготовка с Ница в средата на лятото, като кантарът е показвал повече от 100 кг. Това са 12 кг повече от официално записаните във визитката на играча за този сезон - 88 кг.Също така в информацията се казва, че СуперМарио е бил с 6 кг над нормата в първия си мач за Ница през сезона - срещу Лион.Балотели игра 62 минути при равенството с Полша, след което бе заменен заради травма. Той не взе участие при загубата с 0:1 от Португалия във втората среща на Италия от надпреварата.", "date": "2018.09.11", "title": "Балотели ударил 100 кила"}
{"url": "https://offnews.bg/politika/pravnata-komisia-othvarli-prezidentskoto-veto-varhu-protivorechivite-p-687829.html", "text": "След четири часа дебати депутатите от правната комисия отхвърлиха ветото на президента Румен Радев върху приетите на второ четене противоречивите промени в Административно-процесуалния кодекс, които предизвикаха остра реакция от опозицията и юридическите среди. Сред поправките е и драстичното увеличението на таксите за касационните жалби.В комисията подкрепиха отново промените в АПК 12 гласа “за” проекта и 7 “против”. Само социалистите бяха срещу приемането на законопроекта. ГЕРБ, ОП и ДПС бяха \"за\" измененията.Промените в АПК въвеждаха и закрити за гражданите заседания на Върховния административен съд (ВАС), както и премахването на последната инстанция в редица специални закони.Текстовете на промените в закона предизвикаха остра размяна на реплики между неправителствени организации, които са срещу текстовете, и управляващите, които защитаваха измененията.Tази седмица ветото да влезе и в пленарната зала, където се очаква също да бъде отхвърлено от мнозинството в Народното събрание. Още по време на дебатите социалистите заявиха, че ако ветото падне и в пленарната зала, те ще дадат промените на Конституционния съд.Държавният глава върна за ново обсъждане измененията няколко дни след началото на лятната ваканция на народните представители. Той оспори 16 разпоредби в приетия законопроект. Промените в АПК бяха окончателно приети в Народното събрание на 25 юли. Те предвиждат увеличение на таксите в касационното производство. Касационният жалбоподател ще внася такса в размер на 70 лева, а когато жалбоподател е фирма или организация - 370 лева. Досега физическите лица плащаха 14 лв., а за фирмите - 25 лв.В приетия законопроект има и възможност за освобождаване от такса за граждани, които нямат достатъчно средства да платят таксата - това е възможно за граждани, за които е признато от съда, че са такива.След измененията таксите за първа инстанция останаха същите - 10 лв. за граждани и 25 лв. за организации и фирми. За производство по отмяна на влезли в сила съдебни актове се събира такса в размер на 30 лева за граждани и 150 лева за организации и фирми.Разпоредбите предвиждат и увеличение на таксата има и за касационно обжалване при определяем материален интерес. Ако той е под 10 млн. лева -таксата ще бъде 0.8% , но няма да може да бъде повече от 1700 лева. Ако интересът е над 10 млн. лева, таксата ще бъде до 4500 лв., а досега е била 5 лв.По време на заседанието се разбра, че едно от основните притеснения на екологичните организации е, че с новите правила съдебните такси за екологичните дела ще станат непосилни, а причината е, че те ще се определят от материалния интерес на инвестиционното намерение.Председателят на комисията Данаил Кирилов от ГЕРБ репликира, че в Унгария таксата е 6% от материалните интереси и то без таван. В Германия и Исландия ситуацията също била подобна.Според “За земята” с тези промени се създава риск от местен феодализъм. “Срещал съм се с хора, засегнати от екологични влияния. Хора, които не мигат да спят вечер заради нискочестотен шум, с хора, които не могат да продадат ягодите си, защото кариерите ги развалят”, коментира адвокат Александър Коджабашев от сдружението.От БСП подчертаха, че подкрепят ветото на президента и че според граждански организации част от текстовете са удар по правата на хората. “В това становище се обединяват неправителствени организации, президента, опозицията, юристи. А кой е на обратната позиция? Само управляващите”, посочи социалистът Александър Божанков. Той заяви, че дори днес са се чули мотивите на управляващите за ограничаването на жалбите - че се спират големи инвестиционни проекти. “Това обаче е демокрацията. Какво като се спират?”, каза той.Не може защото се злоупотребява с право, то да бъде отнето, добави депутатът от БСП Крум Зарков. По думите му има и една изключително сериозна последица от приетите промени - много по-лесно ще се обжалва за градинка, отколкото за плаж или ядрена централа.Председателят на комисията Данаил Кирилов обаче не се съгласи с мотивите на президент, неправителствени организации и опозиция. “Притеснява ме, че има един уклон с полуистини да се създава обществено настроение и предубеждение за правни норми”, каза той. Според него въвеждането на такси и за държавните структури ще ги въздържи да обжалват “само на инат”. Той призова неправитвлсвените организации да изразяват резервите си “навреме”.По думите на Кирилов делата, които стават едноиндтитуционални след поправките, не са много. Той обаче призна, че в това число попадат и делата за отказан достъп до обществена информация. С преходните и заключителните разпоредби на АПК без възможност за обжалване останат делата по десетки закони, сред които и този за опазване на околната среда.По време на дебатите Председателят на Върховния административен съд (ВАС) Георги Чолаков коментира, че никъде не е записано, че производството не може да бъде едноинстанционно. Той обаче е против възможността за закрити производства на ВАС.", "date": "2018.09.11", "title": "Правната комисия отхвърли президентското вето върху противоречивите поправки на АПК"}
{"url": "https://offnews.bg/koloezdene/jejts-uvelichi-avansa-si-na-vueltata-687876.html", "text": "Австралиецът Роан Денис от тима на \"БМС Рейсинг\" спечели бягането по часовник от 16-ия етап на колоездачната обиколка на Испания.Денис измина 32-километровото разстояние от Сантияна дел Мар до Торелавега за 37:57 минути, като изпревари с 50 секунди завършилите на второ и трето място с равно време Джоузеф Роскопф (САЩ) и Хонатан Кастровиехо (Испания).Днешният етап се оказа изключително успешен за водача във временното генералното класиране Саймън Йейтс от \"Мичелтън-Скот\".Британецът запази фланелката на лидер, след като завърши на 13-о място на 1:28 секунди зад Денис, но изпревари основните си конкуренти.Вторият в общото подреждане Алехандро Валверде (Испания) загуби още седем секунди спрямо Йейтс и вече изостава с 1:33 минути, а колумбиецът Наиро Кинтана се свлече от трето на четвърто място, след като завърши на 26-о място на 2:10 зад победителя. От това се възползва холандецът Стивън Кройсвайк, който завърши четвърти днес на 51 секунди от Денис и вече изостава само с 52 секунди от лидера Йейтс.В сряда предстои 17-ият етап във Вуелтата, в който ще бъдат изминати 157 километра от Гечо до Балкон де Биская.", "date": "2018.09.11", "title": "Йейтс увеличи аванса си на Вуелтата"}
{"url": "https://offnews.bg/sviat/putin-i-si-tczinpin-napraviha-zaedno-blini-i-piha-vodka-vav-vladivosto-687877.html", "text": "Президентите на Русия и на Китай Владимир Путин и Си Цзинпин, които присъстват на икономическия форум във Владивосток, приготвиха блини и пийнаха глътка водка пред камерите на световните медии, предадоха световните агенции, цитирани от БТА.На кадрите се вижда как по време на изложба в кулоарите на икономическия форум Путин и Си си слагат готварски престилки и сипват сместа за блините в тигани. После те гарнират с хайвер готовите блини, след което се чукват с чашка водка и отпийват от нея.Не за първи път двамата лидери се занимават с кулинарни задачи.През юни по време на визита в Китай руският президент пак приготви блини пред камерите, а после Си ги дегустира.", "date": "2018.09.11", "title": "Путин и Си Цзинпин направиха заедно блини и пиха водка във Владивосток"}
{"url": "https://offnews.bg/sviat/vlastite-na-hanoj-prizovaha-zhitelite-da-ne-iadat-kucheshko-za-da-ne-687879.html", "text": "Властите на виетнамската столица Ханой призоваха жителите да престанат да ядат блюда с кучешко месо, защото това вреди на имиджа на града.Същевременно неподходящото отглеждане и клане на тези животни може да доведе до разпространението на бяс, предупредиха също властите на Ханой, предаде Асошиейтед прес и БТА.За много виетнамци кучешкото месо е деликатес и се смята, че то прави хората по-енергични и жилави.Заместник-кметът на Ханой Нгуен Ван Су обаче пусна изявление, според което клането и консумирането на кучешко и на котешко месо може да смути или разстрои чужденците и да има негативно въздействие върху имиджа на една цивилизована и модерна столица.Заместник-кметът е инструктирал местните власти да запознаят хората с рисковете от бяс при отглеждане на кучета и на котки заради месото.", "date": "2018.09.11", "title": "Властите на Ханой призоваха жителите да не ядат кучешко, за да не вредят на имиджа на столицата"}
{"url": "https://offnews.bg/gimnastika/boriana-kalejn-se-razmina-s-medalite-v-parvia-final-na-svetovnoto-687882.html", "text": "Младата Боряна Калейн направи добър старт, но остана в подножието на медалите в първия финал на обръч на световното първенство по художествена гимнастика, завършвайки на 4-ото място с оценка от 19.550.Грацията ни изигра отлично съчетанието си и дори постигна по-добра оценка от квалификацията, когато бе оценена с 19.050. Втората ни представителка във финала Катрин Тасева остана седма с оценка 18.350.На топка българките допуснаха грешки и останаха на последните две места. Невяна Владинова е седма с 19.100 точки, а Тасева имаше две изпускания и получи 17.600 точки.Иначе България запази второто място в отборното класиране при жените и след втория ден на квалификациите на надпреварата. Тасева, Владинова и Калейн имат сбор от 112.700 точки.На първо място до момента е Русия със 120.925 точки, а на трето - Израел със 110.500 точки. В класирането следват Италия, Украйна и Беларус.Квалификациите продължават в следващите два дни с изпълненията на бухалки и лента. Българките играят с бухалки в сряда в първи поток от 10.00 часа.", "date": "2018.09.11", "title": "Боряна Калейн се размина с медалите в първия финал на световното"}
{"url": "https://offnews.bg/obshtestvo/arestuvaha-mazha-blasnal-baletist-vav-varna-687880.html", "text": "Полицията е задържала мъжа, който блъсна с автомобила си 39-годишен велосипедист до Летния театър във Варна и след това избяга от мястото на произшествието.Велосипедистът е откаран в болница, където по-късно е починал. Той е известен балетист от държавната опера във Варна.Шофьорът се е предал в полицията, където е отишъл заедно с адвоката си, съобщи БНР, позовавайки се на свои източници в МВР.По случая е образувано досъдебно производство.", "date": "2018.09.11", "title": "Арестуваха мъжа, блъснал балетист във Варна"}
{"url": "https://offnews.bg/obshtestvo/mrasniat-vazduh-ni-razboliava-2-5-godini-po-rano-spored-evrodoklad-687860.html", "text": "Българите дишат най-мръсния въздух в Европа. Това е причината да сме 2,5 г. по-малко в добро здраве през живота си. София няма проекти за намаляване на замърсяването на въздуха от битово отопление. Изработеният от общината план за качеството на въздуха не съдържа никакви мерки за превенция на замърсяването от домакинствата, посочва доклад на Европейската сметна палата, цитиран от БТА. Институцията е направила проверка на мерките за прочистването на въздуха в Брюксел, Краков, Милано, Острава, София и Щутгарт. Според доклада й планът за качество на въздуха на София не съдържа никакви мерки за намаляване на замърсяването на въздуха от домакинствата. В него се отбелязва, че столицата не разполага с места за наблюдение \"от промишлен вид\" на качеството на въздуха, въпреки че в града има електроцентрали и други промишлени съоръжения. Пояснява се, че в София заради строителството на метрото през 2014 г. измервателната станция на Орлов мост е била премахната. Преди това тя е отчитала най-големия брой дни с превишение на фините прахови частици, а след това честотата на измерените превишения в столицата е намаляла рязко.България пък заема челно място в таблицата за години загуба на живот в добро здраве заради мръсен въздух. Страната ни определя като двата основни източника на замърсяване на въздуха битовото отопление и транспорта. За последните десетина години равнището на финансиране на мерки за опазване на чистотата на въздуха у нас е било намалено с 58 на сто - от 120 милиона евро за 2007-2013 г., на 50 милиона евро за 2014-2020 г., показват данните. Въпреки спечелените от Европейската комисия дела за чистотата на въздуха срещу България и други страни в ЕС пред Европейския съд, това не е довело до задължение за предприемане на съответните мерки. ", "date": "2018.09.11", "title": "Мръсният въздух ни разболява 2,5 години по-рано, според евродоклад"}
{"url": "https://offnews.bg/knigi/izleze-novata-kniga-ot-poreditcata-za-kosmosa-na-stivan-hoking-i-dasht-687854.html", "text": "Новата книга от поредицата на най-популярния съвременен учен в света – покойният проф. Стивън Хокинг, и дъщеря му Луси вече е на българския пазар.В новото издание от поредицата – „Джордж и синята луна“, героите Джорд и Ани се забъркват в поредната щура космическа сага, но този път мястото на действието е един от спътниците на Юпитер - Европа.В новата книга от съвместната им поредица за деца читателите ще се запознаят с Европа – най-малката от четирите Галилееви луни на Юпитер, известна като „синята“ луна заради дебелата ледена кора, която покрива повърхността ѝ.Докато обясняват разбираемо подробности за спътника Европа на страниците на „Джордж и синята луна“, семейство Хокинг ни въвличат в нова щура история за Джордж и Ани, които този път кандидатстват за мероприятие през лятната ваканция – изпитателна програма за обучение на млади астронавти в подготовката за мисия до Марс през 2025 г.Междувременно двамата приятели и бащата на Ани – Ерик, решават да се разходят виртуално до спътника на Юпитер, но ненадейно докато суперкомпютърът Космос ги развежда из малката луна, младежите се натъкват на странна дупка на повърхността на Европа. Кой е успял да стигне там и да пробие тази дупка? Какви са подбудите му? Заложена ли е съдбата на Вселената на карта?Измежду шантавите приключения на Джордж, Ани и баща ѝ Ерик, Луси и Стивън Хокинг съумяват не само да разкажат интересни факти и актуални научни теории за Космоса, но и да вмъкнат множество есета от известни учени и специалисти, посветени на различни теми – за океаните на Земята от проф. Рос Е. М. Рикаби от Оксфордския университет, за живота на Марс от астронавта на „Mars One“ Кели Джеради, за вулканите на Земята, в нашата Слънчева система и отвъд нея от проф. Тамсин А. Мейдър от Оксфордския университет, от самия проф. Стивън Хокинг и др.Подобно и на другите книги от поредицата за Джордж, и в тази са засегнати важни теми като вербалното насилие между съученици, интернет тормоза, желанието на децата да следват собствения си път и др. Изданието съдържа и оригинални черно-бели илюстрации.„Джордж и синята луна“ е петата книга от научно-популярната поредица на Луси и Стивън Хокинг. Другите заглавия са „Тайният ключ на Джордж за Вселената“, „Джордж търси съкровища в Космоса“, „Джордж и Големият взрив“ и „Джордж и неразбиваемият код”.– Джордж! – беше най-добрата му приятелка Ани. Стоеше пред него и държеше картонения комплект за 3D виртуална реалност, който той носеше само до­преди миг.Джордж премигна, като се мъчеше да привикне към ярката слънчева светлина на летния следобед във Фоксбридж, блеснала в очите му внезапно след при­глушеното синьо сияние на дълбините на Коралово море край брега на Австралия. Чувстваше се напълно загубил ориентация. Само преди секунда се носеше във водата край Големия бариерен риф, а сега беше обратно в къщичката на дървото в дъното на гради­ната, а не на дъното на океана. Никаква костенурка не му беше говорила – била е приятелката му Ани от съседната къща и определено изглеждаше, че има още много какво да му каже.– Взимам си комплекта за ВР! – отсече Ани. – Въобще не трябваше да ти го давам! Прекарваш цяло­то си време под водата! Искам да погледнеш ето това – размаха тя таблета си пред него и натисна бутон. Екранът оживя. Джордж го погледна, но пред очи­ те му все още се въртяха сини облаци с формата на риби, затова му трябваше малко време, за да фокуси­ра зрението си. В сравнение с чудесата на рифа това на екрана изглеждаше страшно скучно.– Накара ме да изляза от ВР, за да прочета някакъв формуляр! – негодуваше той. – Като онези, които по­пълваш, за да получиш карта за намаление за пътува­не с влак.– Не, глупчо – настоя Ани. – Не гледаш внимателно.Джордж погледна пак.– Ох! – възкликна той, осъзнаването го озари като изгрева на планета с две слънца в небето.– Видя ли? – каза Ани. – Какво пише?– Търсят се астронавти! – прочете той. – Търсят се астронавти! – повтори. – Това е толкова готино!Джордж продължи да чете на глас:– Имате ли качествата да напуснете Земята и да от­пътувате по-далеч от всяко човешко същество досега! Можете ли да положите началото на годна за обитава­не от хора среда на Червената планета? Можете ли да спасите бъдещето на човешката раса, като й помогнете да се разпростре из Космоса и да колонизира цяла нова планета? Притежавате ли уменията да ни въведете в новата ера на управляваните от хора пътувания в Кос­моса? Ако е така, кандидатствайте тук… Чакай малко – сепна се той подозрително. – Не смяташ ли, че ако търсят астронавти, имат предвид възрастни?– Не! – рече Ани триумфиращо. – Това е за мла­ди астронавти! Пише – на възраст между единайсет и петнайсет години!– Малко е странно, нали? – попита Джордж. – Защо да пращат групичка хлапета на Марс?– Оф – изпъшка Ани. – Мисията до Марс няма да е подготвена още години, а по времето, когато ще е готова за изстрелване, вече няма да сме деца. Явно искат да започнат обучението отсега, за да имат мно­го време да изберат най-добрите кандидати… Ще по­пълниш ли формулярите?Тя му протегна таблета.– Формулярите? – не разбра Джордж.– Един за теб и един за мен – кимна Ани.– Защо пък аз… – понечи да попита Джордж, но се спря.– Не можеш да променяш вече написаното – каза Ани, която вече набираше увереност, щом си беше признала, че страда от дислексия. – Няма автокорек­тор, формулярът се изпраща автоматично, щом го по­пълниш. Ще бъде много по-добре ти да го направиш.– Правописът дали ще е чак толкова важен на Марс? – усъмни се Джордж. – За пътешествията в Космоса има далеч по-важни неща, знаеш го.– Не – каза твърдо Ани. – Няма да е важен. Но няма въобще да стигна до Марс, ако го нарека по­грешно „Рамс“.– Този формуляр е доста дълъг – отбеляза Джордж, като скролваше надолу.– Естествено, че е – присмя му се Ани. – Да не мислиш, че ще пуснат когото и да е да лети до Марс?– Или до Рамс – добави Джордж с дръзка усмивка.– Да, Рамс, новият дом на човешката раса – кресна Ани. – Добре, давай. Какъв е първият въпрос?– Ами, обяснете със собствени думи защо бихте искали да сте славен кандидат да се присъедини­те към изпитателна програма за обучение на млад астронавт в подготовката на мисия до Марс през 2025 г.– Това е лесно! – викна Ани. – Имам много висок коефициент на интелигентност, отлична съм в реша­ването на проблеми, имам голям опит в космическите пътувания…– Това можем ли да го пишем? – прекъсна я Джордж.Определено беше вярно, че с Ани бяха пътували в Космоса и преди, но никой не биваше да узнава за техните приключения извън тази Вселена.– Кога започва? – попита той. – Чакай! Започва съвсем скоро. Как ще успеем да си спечелим места? Нима вече не са избрали хора?– Ей, спокойно! Пише, че няколко места са се ос­вободили – каза Ани. – Планирано е програмата да започне в началото на училищната лятна ваканция.– Та това е след няколко дни! – възкликна Джордж.В този момент таблетът изписука и на екрана се появи входящо съобщение.– Не го чети! – викна Ани.Джордж вдигна изненадано очи, пръстът му замръзна над таблета и той видя, че Ани е пребледняла.– Стига, де, аз… аз… нямаше да ти прочета съоб­щението! – каза удивено Джордж.– Ами, недей тогава! – сопна се Ани. – Просто… недей. Върни се към Търсят се астронавти.Таблетът изписука отново. И отново. И отново, докато се събра цял списък с непрочетени входящи съобщения, всичките от един и същ номер.– Така. Марс – каза Ани непокорно и отмести пад­налата пред очите си дълга къдрица, явно решена да не обръща внимание на пристигащите съобщения, ко­ито се трупаха с всяка минута. – Нека оставим тази планета зад гърба си. Не искам да стоя тук с такива ужасни хора.– Какви ужасни хора? – попита бавно Джордж. – Ани, какво става?– НИЩО! – отвърна тя. – Защо все нещо трябва да става? Нищо не е станало. Освен че аз ще напусна Зе­мята завинаги и ще стана космически супергерой, за да мога да гледам отгоре тези идиотски земни червеи.Джордж не каза нищо и отвори наслуки едно съоб­щение.„Ти си глупава и зла и никой не те харесва“, прочете той.– Бляк! – възкликна Джордж и се дръпна като опа­рен от екрана. – Това е гадно. Сега ще му отговоря…Преди Ани да успее да си дръпне таблета, Джордж написа „Кой си ти?“.„Ти зн – дойде отговорът само секунди по-късно. – Ти зн и те е страх от нас, щотси слаба и тъпа и те мразим.“„Защо не млъкнеш, грозна мутро?“, литнаха ярост­но пръстите на Джордж.„Грозна, лол! Ти щот не си най-грозна­та на Земята“, гласеше отговорът.– Престани! – изсъска ядосана Ани. – Като връ­щаш съобщенията, само става по-лошо!– Казала ли си на майка си и баща си за това? – попита Джордж.– Няма начин! – кресна Ани. – Ще си помислят, че аз съм виновна!– Защо да си помислят? – продължи Джордж. Беше толкова отвратен от съобщенията, че се дърпаше от екрана, сякаш го пареше. – Не разбирам.– И аз не разбирам – рече Ани нещастно. – Мис­лех, че съм приятелка с всички.Отначало й беше трудно да обясни, но после думи­те се изсипаха.– Тази група момичета изведнъж започна да шу­шука за мен. Щом влезех в стаята, всички те започва­ха да мърморят нещо, като си криеха устите с длани, а като ги попитах защо, просто ми се изсмяха в лицето и казаха, че въобще не си шушукали за мен и явно много съм си вирнала носа, за да си мисля, че си го­ворят за мен. Но щом излезех от стаята, те спираха.– Каза ли на учителя?– Тя обеща, че ще види за какво става дума, и че ще помогне, ако мога да посоча водачите на групич­ката, но аз не мога. Най-доброто, което бих могла да направя, е да се държа достатъчно зряло и да не реа­гирам, тъй като, ако не обръщаш внимание на тези, дето те тормозят, те ще спрат. Ако не го направя, те ще продължат. Реших, че това означава, че аз съм ви­новна, задето им обръщам внимание.– Това е глупаво! – възропта Джордж. – Няма да спрат да те тормозят само защото ги игнорираш!– После започнаха да ме изключват от всичко – каза Ани. – Примерно всички ще ходят на обяд след училище, а аз съм единствената, която не е поканена. Ако се опитах да седна до някого от класа ми, той ста­ваше и се махаше, а всички останали се смееха.– Но защо? – учуди се Джордж. – Не схващам.Ани беше най-готиният човек, когото някога беше срещал, и не можеше да си представи, че някой би имал друго мнение.– И аз – кимна тя.– Това е толкова непонятно и странно! – възклик­на Джордж.– Или например из училище се носят какви ли не истории за мен – каза Ани смутено. – Чух как едни момичета разправят, че всички знаели, че съм била наистина тъпа, но баща ми пишел домашните и затова съм с най-висок успех в класа.– Е, това пък съвсем не е вярно! – махна Джордж. – Сигурно просто завиждат. Знаеш ли кой праща тези съобщения?– Една от тях е – каза Ани. – Вероятно. Но не знам коя.Тя обгърна коленете си с ръце и зарови лице в тях така, че Джордж виждаше само русата корона от коса над тресящите се рамене.– Вече ми останаха само една-две приятелки и дори те не смеят да седят много-много с мен.– Значи затова напоследък нищо не ти се праве­ше – рече настоятелно Джордж. Всеки път, когато той молеше Ани да отидат двамата в скейт парка или на кино, тя се измъкваше с някакво очевидно съвсем не­скопосано извинение. – За да не се засечеш с някое от онези момичета?– Мда – отвърна Ани приглушено. – Само щеше да стане по-лошо – разхълца се тя, сякаш плачеше.Ани преглътна и продължи ожесточено:– Нищо не искам да правя и никъде не искам да ходя – тръсна глава тя. – Освен в Космоса. Все още искам да отида в Космоса.", "date": "2018.09.11", "title": "Излезе новата книга от поредицата за Космоса на Стивън Хокинг и дъщеря му (откъс)"}
{"url": "https://offnews.bg/sviat/izvanredno-polozhenie-vav-vashington-zaradi-uragana-florans-687878.html", "text": "Градските власти във Вашингтон въведоха днес извънредно положение заради приближаването на урагана Флорънс, предаде ТАСС, цитирана от БТА.Кметът на американската столица Мюриъл Баузър каза, че е подписала заповед за обявяване на извънредно положение във връзка с урагана, който бушува в Атлантическия океан.Вчера Флорънс достигна четвърта категория според петстепенната скала на Сафир-Симпсън.Окото на урагана е на около 1985 километра югоизточно от крайбрежието на щата Северна Каролина. Стихията се придвижва на запад и се очаква да достигне бреговете на САЩ в четвъртък.По-рано властите в четири щата - Вирджиния, Северна Каролина, Южна Каролина и Мериленд, също въведоха извънредно положение заради урагана.", "date": "2018.09.11", "title": "Извънредно положение във Вашингтон заради урагана Флорънс"}
{"url": "https://offnews.bg/politika/parlamentarna-demokratcia-v-dejstvie-premierat-reshava-da-ima-li-izne-687832.html", "text": "„Изненади може да има само ако аз искам.” Така премиерът Бойко Борисов е коментирал пред журналисти дали при предстоящото гласуване на оставките на тримата министри в парламента очаква да има изненади и депутатите да не се съобразят с рокадите в кабинета.Коалиционните партньори в правителството - Обединени патриоти, както и депутати от ГЕРБ първоначално заявиха, че не са съгласни оставките на министрите.Първоначално лидерите на \"Атака\" Волен Сидеров и на ВМРО Красимир Каракачанов заявиха, че първо трябва да станат ясни причините за катастрофата край Своге, в която загинаха 17 души, и след това да се търси вина в тримата министри Валентин Радев, Ивайло Московски и Николай Нанков.След среща на коалиционния съвет в понеделник обаче позицията им е, че все пак ще гласуват за оставките им. От НФСБ пък са категорични, че няма да подкрепят оставките, но пък в същото време били съгласни с новите предложени имена за освободените министерски кресла.Преди дни и председателят на парламента Цвета Караянчева заяви, че депутати от ГЕРБ не са съгласни с оставките на министрите. Във вторник премиерът Борисов даде да се разбере, че парламентът ще приеме оставките на министрите. \"На мен ми е най-мъчно, че сменям тримата министри, защото съм ги отгледал от деца в партията\", заяви Борисов, цитиран от \"Фокус\". Той посочил, че с Ивайло Московски и Николай Нанков имал прекрасни отношения.„Но такава е ситуацията, ние не сме от БСП”, добавя Борисов, а на въпрос преодоляна ли е външната и вътрешната съпротива от ГЕРБ и коалиционните партньори, той заявил, че никога не е имало такава.„Това е, че някой си казва мнението и в една такава коалиция всеки има мнение и е прав за себе си. Нали виждате как синхронизирано се говори от няколко места - от БСП и от президентството. По една и съща тема с едни и същи думи. Това е чул Волен или това мисли - това е казал”, казал Борисов.Председателят на Парламентарната група на ГЕРБ Цветан Цветанов заяви по-рано днес, че не очаква премиерът да бъде бламиран \"нито членовете на ГЕРБ, нито от някой друг\". Той обясни, че преди оставките да бъдат гласувани в парламента, те били съгласувани от коалиционните партньори. Той е категоричен, че внесените от премиера кадрови промени в правителството ще бъдат подкрепени от ГЕРБ. „В партията нямаме притеснения относно решението, което е взел премиерът,“ обясни той. „Поели сме ангажимент заедно с председателя на ПГ на „Обединени патриоти“ Волен Сидеров тези оставки да минат, колкото се може по-бързо и да бъдат приети новите министерски имена“, уточни председателят на ГЕРБ.", "date": "2018.09.11", "title": "Парламентарна демокрация в действие: Премиерът решава да има ли изненади при гласуване на оставките"}
{"url": "https://offnews.bg/sviat/shefat-na-ruskata-gvardia-predizvika-na-duel-opozitcionera-navalni-vi-687861.html", "text": "Шефът на Националната гвардия и близък до руския президент Владимир Путин Виктор Золотов предизвика на дуел опозиционера Алексей Навални, като заплаши да го направи \"на пържола\", съобщи АФП, цитирана от БНР. Золотов отправи заплахи и обиди по адрес на Навални във видео, качено на официалния сайт на гвардията. Миналия месец Навални, който в момента е в затвора за нарушаване на закона за митингите, отправи обвинения в корупция срещу Националната гвардия - службата, която има задачата да разпръсква протести в Русия.„Вие, г-н Навални, никога не сте получавали това, което заслужавате. Никой не Ви е удрял добър ритник в задника, така че да го усетите в черния си дроб“, каза Золотов и нарече \"клевета\" обвиненията на Навални. „Просто Ви предизвиквам на дуел – на ринга, на татамито, където и да е. И Ви обещавам да направя сочна пържола от Вас за няколко минути“, каза той.Видеото на Золотов е в отговор на видео на Навални от края на август, в което той казва на войниците в гвардията, че командирите им \"буквално вземат хляба от устата им за печалба\". Според Навални гвардията купува лоша храна на суперзанижени цени. За самия Золотов, който ръководеше охраната на Путин до поемане на новия пост през 2016 г., Навални е казвал по-рано, че е „много богат“ и че семейството му притежава няколко луксозни имота.Във видеото Золотов посочва, че „не е беден“, но обвинява Навални, че е „гнил“ американски агент.„Когато все още си бил на гърнето, аз служих в армията, бях ударник на комунистическия труд, работех в промишлеността и след това станах бизнесмен“, каза Золотов.„А кой сте Вие, Навални. Искам да разбера откъде идвате и за какво. Ясно, че сте направени в американска епруветка, всички вие сте клонинги, марионетки… Поставена ви е задача да ръсите мръсотия на всичко…, да дестабилизирате политическата и икономическата ситуация в страната… Вие нямата държава, нямате отечество“, допълва той.„Ако Вие използвате оскърбителен или клеветнически тон към мен и семейството ми, Ви обещавам, че ще Ви прегазя и ще избърша краката си във Вас, ще устроя шоу показно за всички служители на руската гвардия“, подчертава Золотов.", "date": "2018.09.11", "title": "Шефът на руската гвардия предизвика на дуел опозиционера Навални (видео)"}
{"url": "https://offnews.bg/futbol/uefa-sazdava-treti-kluben-evroturnir-687858.html", "text": "От УЕФА обмислят да създадат трети европейски клубен турнир след Шампионската лига и Лига Европа. Това може да се случи през 2021 година.Ръководителят на турнирите на европейската организация Андреа Аниели заяви, че \"зелената светлина е дадена\" и се чака одобрение. Той обаче не пожела да разкрие кога и как ще бъде организиран турнирът.Слуховете са, че надпреварата ще се казва Купа на Европа и в нея ще се включат 32 отбора. Това ще позволи броят на отборите в Лига Европа да бъде намален от 48 на 32.На този етап няма яснота на какъв принцип ще се класират клубовете за новия турнир, но вероятно ще бъде сходен с формата на несъществуващия вече турнир за Купата на носители на национални купи, който се провеждаше от 1960 до 1999 година.", "date": "2018.09.11", "title": "УЕФА създава трети клубен евротурнир"}
{"url": "https://offnews.bg/temida/47-toma-s-novi-dokazatelstva-e-vnesla-prokuraturata-sreshtu-arabadzhie-687835.html", "text": "47 тома с нови доказателства е внесла прокуратурата по делото срещу семейство Арабаджиеви, съобщава bTV.Днес прокуратурата поиска постоянен арест за сина на хотелиера Ветко Арабаджиев Вълчо, който беше задържан след спецакция в хотелите „Маринела” и „Марица”.Решението, което ще вземе днес спецсъда, е окончателно и не подлежи на обжалване.Вълчо Арабаджиев дойде в специализирания съд.Преди десетина дни на засекретено заседание съдът пусна 21-годишния младеж под парична гаранция от 20 хил. лв.След зрелищна спецакция в края на миналия месец към наказателна отговорност бяха привлечени шест лица, пет от тях за участие в организирана престъпна група, а самият Вълчо Арабаджиев е с обвинение за пране на пари.Баща му Ветко и майка му Маринела бяха обявени за общодържавно издирване.", "date": "2018.09.11", "title": "47 тома с нови доказателства е внесла прокуратурата срещу Арабаджиеви"}
{"url": "https://offnews.bg/obshtestvo/otkriha-ofitcialno-gimnaziata-na-badeshteto-v-burgas-galeria-687863.html", "text": "Новата Професионална гимназия по компютърно програмиране и иновации бе официално открита днес в комплекс \"Меден рудник\" в Бургас.Гимназията от ново поколение ще отвори врати за първия си випуск ученици, които ще се обучават в две направления - \"Програмно осигуряване\" и \"Приложен програмист\" с интензивно изучаване на английски език и 5-годишен срок на обучение.  В учебния корпус е снабден с езикови кабинети, компютърен център, учебни зали и лаборатории. Стаите са с интерактивни дъски, лаптопи, таблети, мултимедийни проектори.В научния корпус ще функционира Учебна фирма за програмиране. В нея фирма учениците ще имат възможността да работят над реални казуси и задачи под наставничеството на специалисти от едни от най-успешните международни ИТ компании. Ще бъдат създавани и патентовани реални продукти, над които собственост ще имат и учениците, участвали в процеса.В общежитието учениците имат самостоятелни стаи, столова, зони за почивка и развлечение, стаи за самоподготовка, фитнес и игрална зала. предвидени са и апартаменти за гостуващи преподаватели.На официалното откриване днес присъства премиерът Бойко Борисов, министърът на образованието Красимир Велчев, народният представител от Бургас Ивелина Василева (ГЕРБ), изпълнителният директор на фондация \"Америка за България\" Десислав Тальокова и др.", "date": "2018.09.11", "title": "Откриха официално 'гимназията на бъдещето' в Бургас (галерия)"}
{"url": "https://offnews.bg/kultura/savremenen-tantc-ot-niu-jork-na-stcenata-na-teatar-azarian-687831.html", "text": "На 24 септември от 19:00 часа в театър \"Азарян\" ще бъде представен спектакъла на съвременния танц \"Черна дупка\".Премиерният спектакъл използва светлина, движение и визуално изкуство и предлага на публиката да се ангажира по начин, който да превърне изживяването в дълбоко, цветно пътуване без изход.Въпреки че заглавието произхожда от космическия феномен „черна дупка”, не цели да го обясни научно. Нещо повече, предлага да се използва идеята за трансформационната среда на черната дупка, за да се придаде атмосфера на загадъчност към това, което тя обхваща.Пърформансът изследва и споделя одисея, в която трима талантливи артисти се обединяват.", "date": "2018.09.11", "title": "Съвременен танц от Ню Йорк на сцената на театър 'Азарян'"}
{"url": "https://offnews.bg/kultura/dead-can-dance-idvat-za-parvi-pat-v-balgaria-dogodina-687867.html", "text": "Култовата група Dead can dance ще изнесе първият си концерт у нас догодина.Той ще се състои на 30 юни 2019 г. в Античния театър в Пловдив.Концертът е част от световното турне на групата “A Celebration - Life & Works 1980 – 2019”, което отбелязва дългогодишната работа на Лиса Джерард и Брендън Пери.Лиса Джерард бе гост на България тази и миналата година като част от проекта си с \"Мистерията на българските гласове\", който пожъна голям успех у нас и зад граница.", "date": "2018.09.11", "title": "Dead can dance идват за първи път в България догодина"}
{"url": "https://offnews.bg/futbol/borisov-dogodina-mozhe-da-napravim-iztcialo-futbolen-stadion-687834.html", "text": "Премиерът Бойко Борисов сподели по време на визитата си във Варна днес, че държавата може да инвестира 100 милиона лева в построяването на нов изцяло футболен стадион.\"Догодина може да направим изцяло футболен стадион. Мисля, че може да извадим 100 милиона за едно кокетно съоръжение. Сега националите играят добре, дано завършат първи в групата.Нали видяхте, че избушиха и откраднаха стадион \"Васил Левски\". Щяха да правят козирка и още много неща. Премиерът се срещна с националния ни отбор по волейбол и с треньора им Пламен Константинов в Двореца на културата и спорта във Варна. Министър-председателят заяви, че отборът ни е достатъчно мотивиран от пълните зали.\"Гледат ви децата, младежите, ставате пример за подражание и сте много важни. В момента правим три световни: волейбол, художествена гимнастика и гребане.Заварихме България без спортни зали. Имаше една в България, във Варна и вместо да се подпира на колоните, висеше във въздуха и Господ ни спаси да не се срути.Инвестираха се много пари в зали. Сега е хубаво да седнеш и да гледаш, но за да се стигне до тук са години наред строителство, ремонти. Парите, които даваме са важни, за да се мотивират децата\", каза Борисов.", "date": "2018.09.11", "title": "Борисов: Догодина може да направим изцяло футболен стадион"}
{"url": "https://offnews.bg/obshtestvo/voenni-spasiha-vazrasten-mazh-ot-goriashtata-mu-kashta-687837.html", "text": "Военнослужещи от Сухопътните войски са спасили от пожар трудно подвижен мъж в кюстендилското село Пиперков чифлик, съобщават от Министерството на отбраната.Пътувайки по обичайния маршрут към работното си място в 06.30 часа тази сутрин ефрейторите Десислав Йорданов, Евгени Георгиев и редник Кристиян Георгиев от Бригадното командване - Благоевград забелязали гъст черен дим, излизащ от къща в село Пиперков Чифлик, област Кюстендил. При приближаването си виждат, че вторият етаж на къщата гори, а от прозореца на първия етаж възрастен човек вика за помощ.Военнослужещите веднага се отзовали и извадили през прозореца трудно подвижния възрастен човек.Веднага след спасяването му те са подали сигнал за пожара на телефон 112, след което избутали и автомобила му от двора на къщата, за да предотвратят запалване.", "date": "2018.09.11", "title": "Военни спасиха възрастен мъж от горящата му къща"}
{"url": "https://offnews.bg/obshtestvo/sestrite-v-uchilishta-i-gradini-da-mogat-da-davat-lekarstva-na-hronich-687841.html", "text": "Шест пациентски организации изпратиха жалба до министъра на здравеопазването Кирил Ананиев с настояване да бъде позволено на медицинския персонал в учебните заведения да поставя инжекции и да дава лекарства на деца с хронични заболявания.В момента медсестрите в яслите, градините и училищата имат право да окажат първа помощ, да следят за здравословното състояние на децата, да препоръчат мерки за превенция за заболявания, но не и да дават лекарства и да извършват манипулации. Това затруднява родителите на тези деца, като ги принуждава да стоят в района на училището, за да дават лекарства или да правят рутинни манипулации. Тези родители не могат да започнат работа на по-отдалечено място. Особено засегнати са родителите на деца с диабет, епилепсия, хемофилия, адренална недостатъчност и др.Жалбоподателите обясняват проблема по следния начин:Разминаване в законовата уредба възпрепятства това да се случи, въпреки че България е сред страните с най-висок процент медицински персонал в учебните заведения, посочват от пациентските организации. Макар че възможността тези манипулации да се правят от училищните лекари и сестри е вписана с промени в Закона за здравето (чл. 120), същите промени не са дописани в наредбите, касаещи дейността на градините и училищата. Законът позволява - наредбата не позволява. Жалбата е подписана от „Сдружение „Асоциация Хипофиза”-Варна, „Сдружение За инсулинови помпи”, „Сдружение Докосни дъгата“, „Сдружение Спина бифида и хидроцефалия”, „Фондация Живот със синдром на Даун“ и „Сдружение Диабет, предиабет и метаболитен контрол“.Считаме, че е недопустимо да продължава незаконосъобразното бездействие по отношение децата с хронични заболявания и следва в незабавен порядък да се приемат промени в цитираните по-горе две наредби, които да уредят реда, задълженията и отговорността на медицинския персонал в детските ясли, градини и училища по отношение децата с хронични заболявания, пишат авторите на жалбата. Те цитират и сполучливия опит на Община Варна и Варненското дружество на лекарите по детска ендокринология, които работят по създаване на система за грижа за децата с диабет в детските и учебни заведения.", "date": "2018.09.11", "title": "Сестрите в училища и градини да могат да дават лекарства на хронично болни деца, настояват пациентски организации"}
{"url": "https://offnews.bg/temida/marinela-i-vetko-arabadzhievi-shteli-da-se-varnat-v-balgaria-dobrovoln-687846.html", "text": "До дни Маринела и Ветко Арабаджиеви ще се върнат в България доброволно. Това съобщи адвокат Илиян Василев на заседание на Апелативния специализиран съд, съобщава БНР.Двамата са издирвани с европейска заповед за арест от края на август. Те са обвинени за участие в организирана престъпна група за данъчни престъпления - укриване на данъци и пране на пари.Днес Апелативният специализиран наказателен съд гледа жалба на специализираната прокуратура срещу пускането под парична гаранция на други трима от групата - синът им Вълчо Арабаджиев, който е обвинен за пране на пари. Преди десетина дни на закрито заседание съдът пусна 21-годишния младеж под парична гаранция от 20 хил. лв.", "date": "2018.09.11", "title": "Маринела и Ветко Арабаджиеви щели да се върнат в България доброволно"}
{"url": "https://offnews.bg/medii/zapochvat-nominatciite-za-sedmite-zhurnalisticheski-nagradi-valia-kru-687844.html", "text": "От днес журналисти от различни български медии могат да бъдат номинирани или да се самономинират за седмите медийни награди „Валя Крушкина – журналистика за хората“.Номинациите са в шест категории: „Печатна медия\", „Радио\", „Телевизия\", „Онлайн медия\", „Млад журналист\" и „Снимащ журналист\". Участието в конкурса става чрез попълване на формуляр, в който трябва да се опишат мотивите за номинацията. Формулярът е достъпен на сайта на Фондация „Работилница за граждански инициативи“: frgi.bg. Попълненият формуляр за номинация се изпраща на електронна поща: konkurs@wcif-bg.org до 25 октомври 2018 г. Задължително условие за участие в конкурса е номинираните материали да са авторски и да са публикувани в периода от 11 септември 2017 г. до 11 септември 2018 година.Получените материали ще се оценяват от независимо жури по обективно и нестандартно представяне на конкретен казус, анализ на обществено значим проблем, ясно изразена лична позиция, отстоявана в името на гражданите.Наградите са част от Фонд „Валя Крушкина“ при Фондация „Работилница за граждански инициативи“ и отличават журналисти с активна позиция, отстоявана в името на гражданите. През годините наградите станаха разпознаваеми сред журналистическите среди, както и извън тях. В досегашните шест издания на конкурса са номинирани над 350 журналисти с повече от 700 материала.", "date": "2018.09.11", "title": "Започват номинациите за седмите журналистически награди 'Валя Крушкина – журналистика за хората'"}
{"url": "https://offnews.bg/futbol/v-sarbia-stoianovich-vdigna-levski-ot-martvite-za-po-malko-ot-mesetc-687839.html", "text": "Работата на новия треньор на Левски Славиша Стоянович не остана незабелзана и в Сърбия. Местното издание \"Курир\" обърна сериозно внимание на специалиста.\"Треньорът Славиша Стоянович за по-малко от месец вдигна Левски от мъртвите. Слава, както е известен у нас, прероди гиганта, който в последните 10 години изоставаше след Лудогорец и ЦСКА. Той не направи големи обещания, запретна ръкави и се зае за работа. Резултатите нямаше как да го пропуснат\", пише \"Курир\".\"Дойдох случайно. Бях привлечен от историята, хареса ми и президента Спас Русев. Левски е голям клуб с армия от фенове. Напредвам бавно. Имам доста работа, за да може нещата да изглеждат така, както аз искам.Имам интересен състав. Заварих много контузени, които се завръщат бавно в игра. Освен това имаме млади и талантливи футболисти. Най-голямата звезда в Левски, а и в цяла България, е Габриел Обертан, който познаваме от Манчестър Юнейтед, Бордо и Нюкасъл. Има още Кабрал, Белмонт, Цветкович, който е добре познат в Сърбия, както и един интересен играч като Паулиньо.Битката за титлата ще е с Лудогорец, ЦСКА и Берое. Първите два отбора са специални. Клубът от Разград има седем поредни титли, както и много чужденци. Разполага с много бързи бразилци.ЦСКА е най-големият ни градски съперник. Дербито е като Звезда - Партизан. Първата среща с тях е на 29 септември. Мачовете с Лудогорец няма да са толкова напрегнати. ЦСКА също има много чужденци\", коментира Стоянович пред сръбското издание.", "date": "2018.09.11", "title": "В Сърбия: Стоянович вдигна Левски от мъртвите за по-малко от месец"}
{"url": "https://offnews.bg/obshtestvo/teodora-aleksandrijska-izkupvala-griah-v-mazhki-manastir-687787.html", "text": "Църквата почита днес преподобна Теодора Александрийска. Преподобна Теодора живяла в пети век, тя била родена в Александрия. Омъжила се за добър човек, но му изневерила. Веднага след това тя осъзнала греха си, скубела си косите и отишла при позната игуменка в близък девически манастир. След разговора с нея, Теодора решила да постъпи в мъжки манастир, където да се бори с изкушенията на плътта и да измоли прошка за своя тежък грях. Когато съпругът й отишъл по работа, тя остригала косите си, облякла мъжки дрехи и напуснала бързо града.Отправила се към мъжкия манастир Октодекат, който се намирал на 18 километра. Сутринта се явила пред игумена, като се представила с името Теодор от Александрия. Молила горещо да я приемат в числото на братята. Дълго обаче игуменът не скланял, като изтъквал пред мнимия Теодор тежестите на манастирските подвизи. Накрая размислил и решил: гостът да бъде приет в светата обител. Настъпили за Теодора дни на изпитание и на велики подвизи. Братята се чудели на нейните всенощни молитви, на дълбоките й поклони, на смирението и самоотвержението й, на усърдното й участие в общите трудове. В манастира Теодора преживяла осем години. Но ето че настъпило ново, много тежко изпитание.Един ден била изпратена в Александрия да купи жито. Така се стекли обстоятелствата, че трябвало да пренощува в манастир. В манастирската страноприемница, гдето се установила Теодора, била през тази нощ дъщерята на игумена на този манастир. Дошла да види баща си. Прелъстена от красотата на мнимия монах, тя през нощта започнала да прави опити да склони Теодора към блудодеяние. Не знаела, че пред нея стои жена, а не мъж. Получила решителен отказ, тя извършила греха с друг гост и тъй забременяла.С купеното жито Теодора се завърнала в своята обител.  Минало време. За бащата игумен станало ясно, че дъщеря му е бременна. Смутен и разтревожен, започнал да я разпитва кой я е съблазнил. Девойката посочила монаха Теодор. Бащата с укор съобщил това на игумена на манастира Октодекат. Изненадана, Теодора била изправена пред своя игумен да дава отговор. Обвинението било категорично. Игуменът се вълнувал силно: какъв обет бе дал младият монах, а какво бе сторил! Мнимият монах твърдо отговорил: Бог ми е свидетел, отче свети! Това аз не съм извършил.Игуменът познавал чистотата и светостта на монаха. Не можел да повярва на клеветата.В определеното време дъщерята на еннатския игумен родила момче. Еннатски монаси донесли новороденото в манастира, гдето се подвизавала Теодора. Поставили го сред монасите и започнали да го укоряват в нечист живот.Игуменът се намерил в много трудно положение. Сега вече не могъл да не повярва на клеветата. Ужасявал се от това, че манастирът му е опозорен. Разгневил се силно на Теодора. Развълнували се силно и братята монаси.Съвещавали се и решили: детето да бъде предадено на монах Теодор и двамата да напуснат манастира.Сега се представил случай за подвижницата Теодора да открие своето смирение. Тя могла да съобщи на смутените братя тайната си и с това да възстанови своята чест и тях да успокои. Но не сторила това. Решила да се подчини на новото изпитание, в което виждала възмездие за предишния си грях. Кротка и послушна, тя излязла с детето от манастира и се заселила недалеч от него в една тясна бедняшка колиба. Овчарите, които пасели стадата си наоколо, се съжалили над нея. Давали редовно мляко за детето. А сама тя се хранела само с диви треви. За преподобната настъпили тежки дни. От монасите трябвало да понася всевъзможни насмешки. А пустинята я плашела с живеещите в нея диви зверове. Летният пек и зимният студ я също измъчвали. Но тя търпяла всичко.Тъй изминали седем години. Накрай монасите се съжалили и помолили игумена да прости изгнаника. Игуменът благосклонно приел Теодора и я поставил в една килия с детето. Тук тя прекарала още две години, като се упражнявала в подвига на затворничеството и като учела детето на страх Божи.Игуменът получил откровение, че грехът на Теодора е простен. След това започнал да показва наново особено разположение към мнимия монах.Настанала страшна суша. Пресъхнали всички кладенци в светата обител. Дори и езерото край нея изсъхнало. Тогава игуменът казал на някои духовни братя, че само монах Теодор може да ги избави от смъртоносната жажда. И повикал след това мнимия монах и заповядал да донесе вода от кладенеца, който бил пресъхнал напълно. Като взела благословение от игумена, преподобна Теодора се запътила към кладенеца. По пътя дълбоко в себе си се молела на всемилостивия Бог. И станало незабравимото чудо: кладенецът се оказал пълен с вода. Теодора донесла оттам пълен съд с чиста вода. Никога след това кладенецът не пресъхнал.Смирената Теодора казвала, че това чудо станало по молитвата и вярата на игумена, а не заради нея.Наближавал краят на земния й живот. Тя се затворила в килията си със своя мним син и му дала последните си наставления: да обича Бога, да се покорява на игумена и на братята, да пази мълчание, да бъде незлоблив, кротък, смирен, да се пази от сквернословие и празнословие. Съветвала го да помага безропотно на болните, да обича бедността и безкористието, да си спомня постоянно своя скитнически живот, трудностите в оная тясна колиба. Тя искала от него и това – да не забравя своя “баща”. След това коленичила за молитва. Усърдно се помолила за сетен път Бога да й прости греховете. До нея застанало на колене и момчето. Постепенно молитвата замирала на устата на горещо молещата се Теодора. Затихнали риданията й: тя се преселила спокойно и блажено в горния свят.", "date": "2018.09.11", "title": "Теодора Александрийска изкупвала грях в мъжки манастир"}
{"url": "https://offnews.bg/na-tozi-den/17-godini-ot-atentatite-na-11-septemvri-687756.html", "text": "Навършват се 17 години от най-болезнения терористичен акт в новата история на САЩ.На 11 септември 2001 г. терористи отвличат четири пътнически самолета и разбиват два от тях в двете кули близнаци на Световния търговски център в Ню Йорк. Третият се врязва в Пентагона, четвъртият не достига целта си във Вашингтон - след съпротива от пътниците той се разбива в поле в окръг Съмърсет.Нито един от самолетите не оцелява. Жертвите са 2974 души от 90 държави, без 19-те терористи. Загиват и полицаи, пожарникари, спасителни работници.Подозренията са отправени към \"Ал-Кайда\" и през 2004 г. лидерът ѝ Осама бин Ладен, който първоначално отрича групировката да е замесена, поема отговорност за атентатите. Мотивите са американската подкрепа за Израел, присъствието на американски военни сили в Саудитска Арабия и наложените санкции на Ирак.В отговор САЩ нахлуват в Афганистан, за да свалят от власт талибаните, които прикриват Ал Кайда.На 11 септември 2011 г. на мястото на кулите е открит Национален мемориал и музей на 11 септември.", "date": "2018.09.11", "title": "17 години от атентатите на 11 септември"}
{"url": "https://offnews.bg/futbol/tcska-izliza-s-agresivna-shema-na-igra-sreshtu-cherno-more-687833.html", "text": "Треньорът на ЦСКА Нестор Ел Маестро обмисля да промени схемата на игра на \"червените\" за предстоящия двубой срещу Черно море.За­ради сушата напоследък в отбора му той е решил да подходи много по-агресивно и да играе с двама в атака срещу добре защитаващия се тим на \"моряците\".\"Армейците\" не успяха да вкарат гол в последни­те си две гостувания - на Лудогорец и на Ботев (Пловдив), като още по-притеснително беше, че почти не създадоха и чисти положения.Така в събота вечер отборът трябва да започна с двама бразилци в атака - Мауридес и Евандро. Два­мата се допълват идеално и вече играха заедно на терена през второ­то полувреме на реванша с Копен­хаген, когато Евандро вкара и пър­вия си гол с червената фланелка.Новият бразилец е по-мобилен и може да атакува от различна пози­ция, но Мауридес също показа в срещите до момента желание да се връща по-назад и да участва актив­но в борбата за първа топка, особе­но при въздушните двубои.", "date": "2018.09.11", "title": "ЦСКА излиза с агресивна схема на игра срещу Черно море"}
{"url": "https://offnews.bg/obshtestvo/bez-voda-na-mesta-v-tcentara-ovcha-kupel-i-oshte-tri-stolichni-rajona-687746.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Монтаж на водомерен възел на ул. „Петър Парчевич“, кв. „Център“, налага спиране на водоподаването от 09:00 до 12:00 часа на ул. „Петър Парчевич“ от бул. „Витоша“ до ул. „Ангел Кънчев“.Подмяна на сградно водопроводно отклонение във в.з. Банкя налага спиране на водоподаването от 09:30 до 16:30 часа на ул. „Сакар“.  Диагностика на водопровод на ул. „Цар Сименон“, с. Мърчаево, налага спиране на водоподаването от 10:00 до 14:00 часа на ул. „Цар Симеон“ от №2 до №58.Реконструкция на водопровод на ул. „Първа българска армия“, жк. „Военна рампа“, налага спиране на водоподаването от 09:00 до 21:00 часа на ул. \"Професор Иван Георгов\" от ул. \"Локомотив\" до края на улицата.Изграждане на сградно водопроводно отклонение на ул. „Драгоман“, кв. „Овча купел“, налага спиране на водоподаването от 09:00 до 19:00 часа на ул. „Драгоман“ между ул. „Монтевидео“ и ул. 692.", "date": "2018.09.11", "title": "Без вода на места в центъра, Овча купел и още три столични района"}
{"url": "https://offnews.bg/futbol/ivelin-popov-e-blizo-do-seriozen-rekord-za-natcionalnia-otbor-687843.html", "text": "Капитанът на националния ни отбор Ивелин По­пов е много близо до Топ 10 на играчите с най-много мачове за \"лъвовете\". В неделя футблистът изигра своя мач номер 76 за ти­ма при успеха с 1:0 над Норве­гия.Интересното е, че това трябваше да бъде 77-и двубой за Попето, но контролата с Естония (2:2) през 2011 година беше анулирана от ФИФА, тъй като резултатът е мани­пулиран. И двете му попадения в тази среща бяха отмене­ни, като в момента официал­но има 76 мача и 14 гола.Най-резултатният играч в състава на Петър Хубчев из­равни легендата Трифон Ива­нов, който също има 76 срещи за лъвовете. С един мач пред него е Георги Димитров-Джеки, легендарният капитан на тима от Мондиал '86 в Мекси­ко.Попов, който е най-мла­дият капитан в историята на България, след като слага лен­тата за първи път на 22 годи­ни и 11 месеца, е само на три срещи от Димитър Бербатов.Голмайстор номер 1 на нацио­налния отбор има 79 мача на сметката си и 48 гола. С тол­кова срещи са още легендите на Левски и Локомотив Плов­див Наско Сираков и Аян Садъков, като тримата държат десетата позиция във вечна­та ранглиста за изиграни ма­чове.", "date": "2018.09.11", "title": "Ивелин Попов е близо до сериозен рекорд за националния отбор"}
{"url": "https://offnews.bg/obshtestvo/nimh-spira-napalno-rabota-kraj-s-prognozite-za-vremeto-sled-7-dni-687811.html", "text": "Националният институт по метеорология и хидрология спира напълно работата си идния вторник.Това означава, че няма да има прогнози за времето, предупреждения за опасни явления - наводнения, пожари.Заявлението направи НИМХ чрез сайта си след вчерашното половинчато решение на Общото събрание на БАН да разреши извеждането на института от структурата си, но не по-рано от 1 януари (тоест след приемането на бюджета), освобождаването само на оперативната дейност и работещите в НИМХ, но не и на изследователската. БАН си замълча и за станциите и останалите имоти на НИМХ, без които работата им би била невъзможна.Ето какво пишат от НИМХ:Националният институт протестира от месеци, защото БАН преразпределя към него мизерна част от държавната субсидия и на практика. Протестите му обаче бяха подминавани с мълчание от ръководството на Академията до момента, в който синоптиците не излязоха на улични протести. Те се обърнаха към премиера и министъра на образованието с искане институтът да бъде изведен от структурата на БАН и да мине под шапката на МОН. През август премиерът Борисов събра спорещите страни на среща в Министерския съвет в опит да ги помири, което не се случи нито на място, нито до края на дадения от него срок. Напротив - последва нов протест. Стана ясно, че синоптиците категорично не приемат оставане в БАН и министърът на образованието Красимир Вълчев заяви готовността си да предложи извеждането им - било чрез решение на Общото събрание, било чрез промяна в закон, ако решението на ОС не е удовлетворяващо. Отговорът на БАН дойде на следващия ден - мандатът на застаналия зад протестиращите директор на НИМХ проф. Христомир Брънзов бе прекратен.Решението на ОС бе взето, но така, че да не функционира - не можем да работим при такива условия, възмути се отстраненият проф. Брънзов.Пред bTV днес той коментира, че гласуваната процедура за отделяне на института от БАН е измислена така, че да се протака във времето. \"Това ще продължи най-малко до края на годината. Предвижданията ми са, че ще се опитат да продължи и следващата година, когато отделянето на НИМХ от БАН ще стане безпредметно. Тогава ще бъде приеман бюджета и ако в него НИМХ е в БАН никой няма да прекроява бюджета заради нас.\"Проф. Брънзов потвърди, че НИМХ ще спре работа следващия вторник.За да спасят положението, от МОН са превели сума, която ще стигне до края на месеца, но няма кой да ръководи институцията.\"Не знам защо ме освободиха, трябва да питате БАН. В заповедта за освобождаване няма мотиви. От медиите разбрах, че било заради оронване на престижа на институцията\", коментира Брънзов.Директорският пост се заема на ротационен принцип, като се обявява конкурс. Срокът за подаване на документи е изтекъл на 4 септември тази година и никой не е подал такива. „След събитията, които се случиха, особено след отстраняването ми като директор, БАН показа, че автономията на институтите е само на хартия”, каза още професорът и допълни, че \"в ръководството на БАН има чувство за непогрешимост\".", "date": "2018.09.11", "title": "НИМХ спира напълно работа: край с прогнозите за времето след 7 дни"}
{"url": "https://offnews.bg/sviat/rusia-zapochva-naj-golemite-si-voenni-uchenia-ot-studenata-vojna-687810.html", "text": "Русия започва най-големите си военни учения от времето на Студената война насам. Те включват около 300 000 военни и ще се проведат в Източен Сибир.Китай изпраща 3 200 войници, които ще участват във \"Изток-2018\", както и оръжия и самолети. Монголия също изпраща свои части.Последните руски учения от такъв мащаб са проведени през 1981 г., по време на Студената война, но \"Изток-2018\" включва повече военни.Събитието се случва по време на обтегнати отношения между НАТО и Русия. Те се влошиха след анексирането на Крим от Украйна през 2014 г.Говорителят на Кремъл Дмитрий Песков заяви, че тренировките са оправдани предвид \"агресивното и неприятелско\" отношение към Русия.Във вторник и сряда са предвидени планиране и подготовка, а същинската операция ще започне в четвъртък и ще продължи до 17 септември. В ученията \"Изток-2018\" в руския Далечен изток участват 300 000 войници, над 1000 самолети, хеликоптери и дронове, 36 000 танка, бронетранспортьори и други бронирани машини и 80 кораби и помощни съдове, съобщи руското министерство на отбраната. ", "date": "2018.09.11", "title": "Русия започва най-големите си военни учения от Студената война"}
{"url": "https://offnews.bg/futbol/bozhinov-shte-si-vrashta-trapkata-ot-futbola-vav-vratca-687814.html", "text": "Бившият нападател на Ювентус, Фиорентина, Манчестър Сити и още 11 отбора Валери Божинов вчера пристигна във Враца, като дори проведе тренировка с местния Ботев. Нападателят все още няма договор с новака в Първа лига, но е много близо до такъв.Божинов ще има среща с кмета на града Калин Каменов, който е и председател на УС на Ботев.Бившият футболист на Левски говори пред \"Меридиан мач\" за евентуалния си трансфер в отбора, който е воден от доведения му баща Сашо Ангелов.\"Както Сашо ми е помогнал, когато съм имал нужда от него, така е време и аз да му върна този жест. В живота на футболиста съдбата е едно от най-важните неща. Ето, дойде време и аз да направя нещо добро за Сашо\", каза Валери.Божинов добави, че е дошъл във Враца, защото отново иска да усети тръпката от футбола, а не за пари. Нападателят добавя, че духът в Ботев му е допаднал и той е готов да се раздаде за този отбор.", "date": "2018.09.11", "title": "Божинов ще си връща тръпката от футбола във Враца"}
{"url": "https://offnews.bg/tehnologii/koj-vsashtnost-ne-e-v-chas-687813.html", "text": "Драмата за \"вредата\" от мобилните устройства в училище е вероятно темата, по която най-често сме спорили с други родители на деца от началните и прогимназиалните класове.Моето мнение по темата със сигурност не винаги е било еднозначно. Синът ми е от поколението, за което смарт устройствата са като дъвките \"Турбо\" в едни отминали времена. Джаджите днес са навсякъде, ограниченията, доколкото ги има, просто не действат и в големия град е абсурд да пуснеш хлапето на училище без телефон или таблет със сим карта, най-малкото заради сигурността на децата и спокойствието на родителите. Радикалните мерки от сорта \"аз смартфон няма да му/ѝ дам, каквото и да става\"  със сигурност не са решение. Най-малкото, за деца в ранна възраст и прогимназията, възпитателният ефект е трудно обясним. Докато социалната им адаптация със сигурност ще пострада, ако всичките им съученици чатят, играят, гледат и шерват видеа на устройствата си в междучасието.Всъщност истината е, че при правилен родителски контрол „умните” устройства осигуряват невероятен достъп до огромно количество литература, филми, произведения на изкуството, виртуални турове в световни музеи, където иначе децата не биха могли да отидат, най- малкото по финансови причини. Онлайн могат да се наблюдават дори на мисиите на НАСА, стига хлапето ви да има интерес или вие да сте му го събудили. Разковничето в този спор е за какво да се използва смарт телефона, а не наличието или липсата на самото устройство.Трябваше ми доста време да осъзная ползата от джаджите. Като всички родители, и аз исках синът ми да има хубавите неща от моето детство - игрите до късно навън, карането на колело, четенето на книжки, рисуването с тебешири, криеница, гоненица. Убедих се обаче, че днешните деца живеят в свят, по-различен от нашия, когато видях четиригодишното си дете да включва компютъра вкъщи, да намира иконата на \"Хрома\" и съвсем точно да изписва думичката GAMES.Някъде тогава приех, че битката против смарт устройствата е предварително изгубена, а и ненужна. Нямаше как да му обясним защо аз и майка му правим толкова неща на компютъра, включително основната част от работата ни, а той не трябва. Нито защо моите телефонни разговори по месинджър и скайп са по-важни от неговите. Нито защо електронната битка е по-лоша от боя с мечове пред блока. Аргументът ни за общуването се сблъскваше с това, че така или иначе и игрите в мрежа изискват разговор и често са свързани с гостуване. Не можах да измисля добро обяснение защо хартиената книга е по-добра от електронната, която той предпочита, нито защо рисуването с тебешири е по-забавно от стотиците програми за рисуване на телефона, освен че на мен ми е трудно да работя с тях. Мотивът, че трябва да играе на открито, срещна неговия логичен отговор, че това е супер и той може да рисува на телефона си и на открито. Постепенно разбрах, че всъщност не е вярно, че днешните деца четат по-малко или се интересуват от по-малко неща. Те просто не четат като нас и усвояват знания по друг начин. За тях технологиите са даденост, океанът от информация - всекидневие и с много теми те са по-адекватни и по-запознати от нас, възрастните. И всичко това е благодарение на Интернет и технологиите.Децата ни имат огромен избор и нашата роля е просто да ги ориентираме в това море от възможности, а не да им забраняваме да плуват в него.Колкото до образователната система, там трагедията е пълна. Все още има много училища и учители, които в началото на деня казват на децата да сложат телефоните си в металния шкаф и им ги връщат чак след последния час. Не знам някъде това да е помогнало на децата да подобрят резултатите си по Програмата за международно оценяване на учениците (PISA). Проблемът е много по-сериозен и дебатът дали пускането на пазара на учебници с черно-бели илюстрации е дискриминация спрямо тези дето могат да си купят цветни, по никакъв начин не го решава. Много по-същественото е, че съвсем доскоро нямаше почти никакво адекватно, полезно и съобразено с учебната програма онлайн съдържание. То се появява едва сега, което е абсурдно.Колкото и невероятно да е, през 2018 година говорим за \"елекронно четими варианти на учебниците от 1-ви до 7-ми клас\", които да се ползват онлайн и офлайн от персонално мобилно устройство в PDF формат.А електронните учебници на практика предоставят съвсем нови образователни ресурси, които определено пасват повече на днешните деца - видеа, онлайн тестове  и други.Така че съпротивата срещу смарт устройствата, вече до голяма степен е и съпротива срещу самото знание. Въпросът е до баланс, който не се намира лесно и да - отговорност на родителите е. Аргументите от сорта \"Ама аз като му го купих и си развали успеха и само играе игри\", са топка във вашия двор. Сега с електронните дневници, няма как детето ви да \"изгори бележника\" и да скрие, че класната ви вика в училище заради проблеми с успеха/дисциплината.Съвсем отделен въпрос е, че умните устройства, подходящи за деца, вече са много достъпни като цена. Пример в тази посока е кампанията \"Обратно на училище\", чието мото е \"Бъди в час, а не в чат\". „Виваком” я стартира преди броени дни.Телекомуникационната компания пусна определено атрактивни оферти за мобилни джаджи, с които повече хлапета могат да получат достъп до съвременните технологии и да станат по-образовани по удобен за самите тях начин, извън шаблона, налаган от утвърдените от МОН учебни програми.В момента има отстъпки на няколко вида смартфони, които са идеални за целта - с голям дисплей, ясни и детайлни образи и голяма памет. Например Samsung Galaxy A6+. В комбинация с тарифен план Smart L+ детето получава 6000 МВ за сърфиране в интернет, а родителите - спокойствие, защото планът включва и неограничени минути, с които малките могат да им се обадят във всяка ситуация.Добър помощник в учебния процес е и таблетът, който осигурява по-голям екран за гледане на видео уроци. Добро решение е например Huawei Mediapad T3 8”. В комбинация с план i-Traffic L+, който включва 10 000 МВ на максимална скорост децата със сигурност получават съвсем прилична връзка както за забавление, така и за обучение. Само сега се предлага с едномесечен безплатен абонамент за платформата „Уча.се”.Технологиите определено не трябва да се възприемат като враг и оправдание. Ако не намирате достатъчно време да ритате топка, да се разхождате с детето си сред природата, да си говорите с него/нея, малко вероятно е смартфонът и таблетът да са виновниците.", "date": "2018.09.11", "title": "Кой всъщност не е в час?"}
{"url": "https://offnews.bg/zvezdi/olivia-niutan-dzhon-zapochna-treta-bitka-s-raka-687812.html", "text": "Австралийската певица и актриса Оливия Нютън-Джон разкри, че е била диагностицирана с рак за трети път през последните три десетилетия.Тя заяви, че вярва, че може да победи болестта и сподели, че се осланя на модерна терапия, включваща медицинска марихуана и други природни средства.Звездата от \"Брилянтин\", която ще навърши 70 г. на 26 септември, има редица сингли и световни турнета. Последният ѝ студиен албум е от 2017 г. - \"Live On\".Нютън-Джон бе диагностицирана с рак на гърдата през 1992 г. Болестта се върна през 2013 г. Новата диагноза е рак в четвърти стадий с метастази в гръбначния стълб.", "date": "2018.09.11", "title": "Оливия Нютън-Джон започна трета битка с рака"}
{"url": "https://offnews.bg/112/bmw-smaza-velosipedist-vav-varna-687816.html", "text": "BMW смаза велосипедист във Варна, а шофьорът избяга.Тежкият инцидент е станал снощи, към 19:50 ч., на бул. \"Приморски\", близо до кръстовището с улица \"Македония\".Блъснатият 39-годишен мъж е откаран в болница с тежки травми и по-късно издъхва.Образувано е досъдебно производство.Изясняват се причините и обстоятелствата около инцидента.", "date": "2018.09.11", "title": "BMW смаза велосипедист във Варна"}
{"url": "https://offnews.bg/ikonomika/nepravitelstvena-organizatcia-poiska-spirane-na-targa-za-novi-vlakove-687815.html", "text": "Гражданската инициатива за обществен и релсов транспорт се обяви за прекратяване и преразглеждане на условията на условията на обществената поръчка за закупуване на нови влакове на БДЖ. От организацията разпространиха отворено писмо със забележки по процедурата, която ще глътне 675 милиона лева от джоба на българските данъкоплатци.Едно от предложенията е максималната скорост на новозакупените влакове да бъде до 230 км/ч., а освен това предвидените 6 или 7 състава за дълги разстояния да бъдат влакове тип пуш-пул (локомотив и вагони), а не мотрисни.Още заданието за тази процедура, както обикновено бе осъществено без обществено обсъждане, както и обсъждане със служителите на железницата и без тест на влаковете в реални условия преди покупката, въпреки обществения интерес и факта, че тези влакове би трябвало да се ползват от българските граждани и ще бъдат закупени с техните пари, заявяват от ГИОРТ.От инициативата твърдят, че ръководството на БДЖ се опитва да си измие ръцете с академичните среди, тъй като експерти от няколко наши университета са участвали в проучване за новия подвижен състав. То обаче бe публикувано чак със стартирането на обществената поръчка преди 2 седмици – т.е. поставя обществото пред свършен факт.Явно заданието за проучването е било такова, че да не се разглеждат скорости по-високи от 160 км./ч. и да не се разглеждат алтернативи като пуш пул състави, двуетажни влакове и др. Оказва се и че върху екипът е оказван натиск да излезе с крайни препоръки, защото на два пъти за 1 година е променил мнението си, заявяват от гражданската инициатива.От ГИОРТ съобщават и че преди 9 месеца са изпратили искане за обществено обсъждане до БДЖ, Министерството на транспорта и министър-председателя Бойко Борисов с писмо от ноември 2017 г., което е останало без отговор.От инициативата настояват съветниците на Ивайло Московски най-после да излязат на светло, защото и те наравно със своя ръководител трябва да носят отговорност за ред казуси, които са завършвали в ущърб на обществото.", "date": "2018.09.11", "title": "Неправителствена организация поиска спиране на търга за нови влакове на БДЖ"}
{"url": "https://offnews.bg/politika/zaplatite-na-voennite-shte-zavisiat-ot-obrazovanieto-i-natovarvaneto-687820.html", "text": "Нов начин за диференциране на заплащането при военнослужещите ще бъде въведен от 1 януари 2019 г. Това предвиждат , внесени от вицепремиера и министър на отбраната Красимир Каракачанов.В момента военнослужещите получават основна месечна заплата в зависимост от званието им и длъжността, която заемат според това звание. Според военното министерство обаче това не води до справедливо заплащане при служещи, които имат едно и също звание, но са на различни длъжности.За това от следващата година диференцирането ще обхване няколко параметъра, като освен званието и заемания пост, ще бъдат вземани предвид образованието, квалификацията, отговорността и тежестта на изпълняваните задачи.Промените предвиждат да се оптимизират възможностите за попълване на длъжности за военнослужещи, за които се изисква допълнителен образователен ценз, квалификация, професионален опит и др.Според военното министерство тези стъпки ще доведат до частично преодоляване на недостига на кадри в армията. В частичната предварителна оценка на въздействието на промените е посочено: За целта до края на годината трябва да бъде въведен нов Класификатор за длъжностите за военнослужещите, като е предвидено за съществуващите 21 звания да бъдат определени 99 длъжностни нива.Действащата нормативна уредба не отчита изискванията за необходим образователен ценз и квалификация за заемането на определен пост, степента на отговорност и необходимия професионален опит, физическото и психическото натоварване, което предполага заемането на определени длъжности, като например бойните пилоти, военнослужещите във флота и водолазния състав, работещите с взривоопасни вещества и други.Предвидено е промените да бъдат отчетени при структурирането на бюджета за 2019 година., че най-сериозен отлив на военнослужещи има в Сухопътните сили, където са концентрирани и немалка част от разходите на Министерството на отбраната. ", "date": "2018.09.11", "title": "Заплатите на военните ще зависят от образованието и натоварването"}
{"url": "https://offnews.bg/obshtestvo/finalniat-sezon-na-dinastiata-na-tiudorite-po-epic-drama-687752.html", "text": "Династията на Тюдорите добави още две награди \"Еми\", заедно с безброй други отличия, към впечатляващата си колекция през последната година. Навсякъде по света разпознават звездния актьорски състав, сценарий, режисура и ценности на продукцията. Сериалът се ползва с огромно уважение в индустрията вече 10 години след премиерата му.След като краткият му брак с Ана Клевска е анулиран, крал Хенри VIII се впуска в нова връзка - този път с тийнейджърката Катрин Хауърд. Докато пристигането на Катрин е помрачено от неприязънта на дъщерята на Хенри лейди Мери и от сенките на собственото му любовно минало, английският крал е изправен пред кървава религиозна реформа, сложни взаимоотношения със Шотландия и интрига в кралския двор, подхранвана от хора с апетити към трона. След като изневярата на Катрин и невъзможността ѝ да му подсигури мъжки наследник я обричат на вече до болка позната съдба, кралят се жени за Катрин Пар.Англия влиза в неразумна война с Франция, която оказва негативно влияние на и без това крехкото здраве на Хенри и силата на армията му. Когато конфликтът между католиците и протестантите изважда на показ религиозните проблеми в цяла Европа, егоистичната лудост на Хенри достига нови висоти и кралството му е заплашено от разруха.Новият сезон започва във вторник, 11 септември, в 22:00, по драматичния тв канал .", "date": "2018.09.11", "title": "Финалният сезон на 'Династията на Тюдорите' по Epic Drama"}
{"url": "https://offnews.bg/obshtestvo/obmisliat-vtora-zdravna-zastrahovka-ot-12-leva-mesechno-shte-pokriva-687836.html", "text": "Управляващите обмислят да въведат втора здравна застраховка от 12 лева месечно. От нея ще се доплащат медицинските услуги на стойност над 700 лева. Терапията до 700 лева ще се поема от Здравната каса.Идеята съобщи финансовият министър Владислав Горанов в сутрешния блок на Нова телевизия. Той коментира обаче, че няма да допусне увеличение на здравната вноска без да има ясен отговор за харчовете и контрола в системата.В момента се подготвят предложения за промени в системата на здравеопазването, които предстои да бъдат представени в края на този месец.В края на юли министърът на здравеопазването Кирил Ананиев обяви намерението си да представи два алтернативни модела за развитието на здравния сектор, защото по думите му всички са убедени, че настоящият модел не работи.", "date": "2018.09.11", "title": "Обмислят втора здравна застраховка от 12 лева месечно - ще покрива лечение над 700 лева"}
{"url": "https://offnews.bg/politika/kmetove-ne-iskat-nov-regionalen-ministar-zastavat-zad-nikolaj-nankov-687822.html", "text": "Кметове се обединиха срещу смяната на министъра на регионалното развитие Николай Нанков. застана зад Нанков и призова оставката му да не бъде приемана, съобщи БНР.Те смятат, че той има безспорни качества за бранша и при евентуална смяната ще бъдат забавени подготвени и одобрени проекти.Нанков подаде оставка заедно с министрите на вътрешните работи Валентин Радев и на транспорта Ивайло Московски по искане на премиера Бойко Борисов заради тежката катастрофа с автобус край Своге. Тя отне живота на 17 души.Кандидатурите на тримата им потенциални наследници бяха обявени вчера.Зам.-министърът на икономиката  да оглави Министерството на транспорта, главният секретар на МВР  да управлява МВР, а депутатката  - МРРБ, предложи премиерът.Първо да се изясни кои са виновните за трагедията в Своге, призова кметът на Правец . Той е уверен, че министър Нанков се справя добре с работата си в едно от най-тежките министерства.\"Аз не виждам пряка вина на министър Нанков или другите министри за този нещастен случай. Нека разследващите органи да кажат първо кой е виновникът, защото много се изговори през последните дни за този инцидент. Аз имам и една препоръка към министъра – нека има по-големи отговорности и изисквания към фирмите, които изпълняват тези обществен поръчки. Не чух нищо да се говори за надзора на фирмата\", каза Гунински пред \"Хоризонт\".Кметът на Димитровград Иво Димов, зам.-председател на Сдружението на общините, също застана зад Нанков: \"С работата си министър Нанков доказа, че местната и централна власт могат да работят в много добро взаимодействие, водени от принципите на диалога и сътрудничеството и най-вече водени от интересите на българските граждани. Това беше един от министрите, които спечелиха по категоричен начин нашето доверие\".Съществува риск от забавянето на проекти по Програмата \"Региони в растеж\" при смяната на подалия оставка министър на регионалното развитие Николай Нанков с Петя Аврамова, тъй като е необходимо технологично време, да за навлезе в работата следващият министър, каза още Димов. По думите му, тази оставка е прибързана и трябва да се помисли сериозно върху нея.", "date": "2018.09.11", "title": "Кметове не искат нов регионален министър: застават зад Николай Нанков"}
{"url": "https://offnews.bg/kultura/preporachvame-vi-aleia-na-knigata-2018-687797.html", "text": "Днес започва шестото издание нa „Алея на книгата“.60 издателства ще изложат книгите си в 23 шатри, а традиционно се очакват и много отстъпки.Официалното откриване на събитието е от 17:00 часа в Литературния кът на събитието, до паметника на Алеко Константинов на софийския булевард \"Витоша\".Пътуващото книжно изложение ще спре в центъра на София в пешеходния участък на булеварда - от пресечката с бул. „Патриарх Евтимий“ до ул. „Узунджовска“ и ще продължи до неделя, 16 септември, с работно време от 10:00 до 20:00 часа.Както всяка година, част от „Алея на книгата“ е и специалната сцена на Литературния кът - със специална културна програма, включваща премиери на книги, срещи с поети, писатели и преводачи, игри и работилници за деца.Шатра 1 – Артлайн Студиос, Вакон, СибиШатра 2 – ICU, АМГ, Книжарници „Приятели“Шатра 3 – ФютШатра 4 – Книжен център „Гринуич“Шатра 5 – Кибеа, Клевър Бук, Пан, ХелиополШатра 6 – Асеневци, Еднорог, Хартиен святШатра 7 – Бяло Братство, Захарий Стоянов, Списание 8, Тип-Топ ПресШатра 8 – Атеа, Ергон, Коала Прес, ТрудШатра 9 – Бард, ХермесШатра 10 – Агата-А, Дамян Яков, ЛексиконШатра 11 – Алтера, Букохолик, ПарадоксШатра 12 – Колибри, Пергамент Прес, Фондация „Калпатару“Шатра 13 – Емас, ФамаШатра 14 – Прозорец, ПросветаШатра 15 – Жанет 45, Милениум, ШамбалаШатра 16 – Анубис, Булвест 2000, Клет България, СиелаШатра 17 – Лира Принт, Издателство на НБУ, ПресШатра 18 – Жар - Жанет Аргирова, Изида, Персей, ПосокиШатра 19 – Ера, РиваШатра 20 – Вакон, Ина, Локус, Наука и изкуствоШатра 21 – Жануа’98, Ибис, Инле, ПлеядаШатра 22 – Рибка, УнискорпШатра 23 – Кръгозор, Лабиринт, Про Бук", "date": "2018.09.11", "title": "Препоръчваме ви: Алея на книгата 2018"}
{"url": "https://offnews.bg/temida/sadat-vkara-v-zatvora-garkinia-opitala-da-vkara-1-gr-heroin-prez-gra-687817.html", "text": "Гъркиня ще лежи две години в затвора заради това, че направила опит да внесе през гръцко-българската граница 1 грам хероин. Присъдата е постигната след споразумение между Окръжна прокуратура – Благоевград и адвокатите на подсъдимата гръцка гражданка С.С.Тя се е признала за виновна за това, че около 11.00 ч. на 8 август 2018 г., в района на ГКПП Кулата - Промахон, направила опит да пренесе през гръцко-българската граница един грам високорисково наркотично вещество – хероин, със съдържание на диацетилморфин - 21,5%.Подсъдимата нямала надлежно разрешително, изискващо се по Закона за контрол на наркотичните вещества и прекурсорите за неговото пренасяне.Съгласно постановление на МС за определяне цените на наркотичните вещества за нуждите на съдопроизводството стойността на откритата у нея дрога е в размер на петдесет лева.С определение на съда на С.С. е наложено наказание от две години „лишаване от свобода“ при „строг“ режим на изтърпяване. Подсъдимата е осъждана.Споразумението е влязло в законна сила.", "date": "2018.09.11", "title": "Съдът вкара в затвора гъркиня, опитала да вкара 1 гр. хероин през граница с България"}
{"url": "https://offnews.bg/ikonomika/nedovolni-ot-ekotaksite-prevozvachi-veshtaiat-5-po-skapi-bileti-za-av-687825.html", "text": "Недоволни от въвеждането на нови екотакси превозвачи прогнозират поскъпване на билетите за автобусите от общинската пътна мрежа с до 5%.Според проекта на Министерството на околната среда и водите колкото по-старо е превозното средство, толкова повече ще плаща при първата регистрация. Ако е над 10 г. тя се увеличава от сегашните 267 на 310 лв. Ако е между 5 и 10 г. таксата се вдига от 253 на 290 лв. За произведените преди по-малко от 5 г. коли има намаление – от 200 на 194 лв., а за новите – от 146 на 125 лв.Въвеждат се и нови продуктови такси за някои категории МПС: например микробуси с над 8 места и товарни коли до 12 тона. За новите ще е 625 лв. и се увеличава до 1550 лв. за тези над 10 г. Нов автобус и камион над 12 т. ще се регистрира за 938 лв., ако е произведен преди повече от 10 г., таксата скача на 2325 лв.Пакетът от проектодокументи изисква още автобусите задължително да са оборудвани с колани, да има видеорегистратори, които да заснемат случващото се вътре.Скептичен към изискванията, председателят на Съюза на автобусните превозвачи Васил Пиронков определи проектозакона за промени в Закона за пътищата като \"неработещ от самото му създаване\", нарече го и популистки.\"С изключение на автобусите, които изпълняват редовни автобусни линии по републиканската транспортна схема, всички, които са по общинските транспортни схеми, над 65-70% не отговарят на условията - заяви той пред БНР. - Ще бъде по-добре да се подмени целият автобусен парк, но идва следващият момент – с една наредба, дори не със закон, е въведена продуктова такса за камиони и автобуси, които – в случая употребяваните, ще бъдат 2500 лева на автобус – това е втора недомислица, която ще доведе до поскъпване на билетите, не повече от 5%. В републиканската транспортна схема билетите няма да поскъпнат, тъй като и в момента автобусите са с колани и видеорегистратори.\"Вносителите на поправките са депутатите от ГЕРБ Александър Ненков и Станислав Иванов, чиито мотиви са свързани с трагедията край Своге, при която загинаха 17 души.Превозвачите трябва да оборудват автобусите си до 6 месеца след приемането на закона. Неизрядните след това ще бъдат глобявани: 500 лв. за шофьор на автобус без колани, 3000 лв. за фирмата превозвач. 1500 лв. ще е санкцията при липса на видеорегистратор.И сега поставянето на колани от пътниците е задължително, но само при наличието на такива в превозното средство. Глобата за пътник е 50 лв., но не е известно такава да е била наложена на някой.Предвижда се още промяна в теоретичния и практическия изпит на кандидат-шофьорите. Специални видеа ще поставят в реална ситуация курсистите по теория, а практическият изпит ще се провежда на три етапа – на учебни площадки или полигона, в града и извънградско. Промените в Закона за пътищата предвиждат от 1 януари следващата година да бъде въведена смесена тол система. За леките автомобили ще се изискват електронни винетки, а за тежкотоварните – тол такса на база изминато разстояние. Парите от тези такси няма да отиват за общински пътища.", "date": "2018.09.11", "title": "Недоволни от екотаксите превозвачи вещаят 5% по-скъпи билети за автобусите"}
{"url": "https://offnews.bg/obshtestvo/zhiteli-na-ovcha-kupel-s-nov-protest-sreshtu-stroezha-v-chijto-izkop-687838.html", "text": "Живеещи в софийския кв. Овча купел подготвят нов протест. Те настояват за спирането на строежа, в чийто изкоп пропаднаха част от улица и паркиран автомобил. Хората се страхуват, че пропадането може да продължи и да повлече цял блок на около 5 метра от строежа, пише БНР.Преди инцидента живеещите в квартала организираха два протеста заради същия строеж, който, ако бъде завършен, трябва да представлява детска градина.Текат дейности без присъствието на контролен орган от ДНСК - тревожат се жители на квартала. Вчера на строежа дошли две дами, които не се представили, но обяснили че осъществяват контрол по строителството. Не успели да отговорят на въпроса какво точно контролират.\"Казаха, че все още няма проект, но текат някакви строителни дейности във връзка с укрепването. Кой обаче ги контролира?\", попита Мария Господинова, домоуправител на един от входовете в застрашения блока. Тя е и един от организаторите на инициативата „Обединени Овча купел“.Тя описа дейностите по строежа по този начин: \"Представете си, че преживявате земетресение над 3 степен в продължение на часове. Има пукнати, има затруднения при отварянето на някои врати.\"Държавата би трябвало да реагира светкавично - коментира Димитър Куманов от Камарата на инженерите в инвестиционното проектиране. Уви, това не е факт.Той описа и какво трябва да се предприеме: изкопът да се засипе обратно, когато има риск за близка сграда; комисия да обиколи блока и да сложи твърди маркери там, където забележи пукнатини или друг проблем (маркерите ще покажат дали пукнатините продължават да се разширяват и ако това се случва, засипването трябва да се ускори).Какво ще се случи зависи в голяма степен от това на какво ниво са основите на блока - ако са на плитко, опасността е още по-голяма.", "date": "2018.09.11", "title": "Жители на Овча купел с нов протест срещу строежа, в чийто изкоп пропаднаха улица и автомобил"}
{"url": "https://offnews.bg/obshtestvo/do-29-dnes-v-planinite-i-po-moreto-dazhd-687768.html", "text": "Днес ще преобладава слънчево време, с временни увеличения на облачността. На отделни места в източната половина от страната и в планинските райони ще превали. Ще духа до умерен северозападен вятър. Максималните температури ще са между 24° и 29°, в София - около 24°, показва прогнозата на Националния институт по метеорология и хидрология (НИМХ).В планините ще преобладава слънчево време. След обяд с временни увеличения на облачността и на отделни места ще превали. Ще духа умерен предимно северен вятър. Максимални температури на 1200 метра около 15°, на 2000 метра – около 8°.По Черноморието ще бъде предимно слънчево с временни увеличения на облачността, на отделни места са възможни слаби превалявания. Ще духа до умерен северозападен вятър. Максималните температури ще са между 25° и 28°. Температурата на морската вода е 25-26°. Вълнението на морето ще бъде 1-2 бала.До края на седмицата времето ще бъде променливо. Повече облачност ще има над източната половина от страната и планините. На места в тези райони са възможни и краткотрайни превалявания. В сряда ще духа умерен вятър от север-североизток и дневните температури слабо ще се понижат; преобладаващите максимални ще са между 23° и 28°, а и сутрешните в котловините на Западна България, защитени от вятъра, ще бъдат около 10°. В четвъртък вятърът ще смени посоката си – ще бъде от изток-североизток и малко по-слаб. В петък и през почивните дни ще е почти тихо, ще има повече слънце и бързо ще се затопли. Дневните температури в събота и неделя ще достигнат 27°-32°, сутрешните ще са предимно между 12° и 17°.", "date": "2018.09.11", "title": "До 29° днес, в планините и по морето - дъжд"}
{"url": "https://offnews.bg/tenis/mozhe-li-prosto-da-ia-ostavite-da-pobedi-karikaturist-osmiva-serina-u-687828.html", "text": "\"Може ли просто да я оставите да победи?\" Въпросът задава главният съдия на тенис мач от US Open към противничката на Серина Уилямс, която в този момент плаче и подскача със свити юмруци над вече строшената от гняв ракета. Край нея се търкаля и биберон.Описаната карикатура с автор Марк Найт бе провокирана от тазгодишния финал на сингъл при жените на турнира от Големия шлем.Фактът, че носителката на 23 титли от Шлема го загуби в два сета от играеща блестящо 20-годишна японка бе засенчен от скандала между Серина и главния съдия Карлос Рамос. Днес, трети ден след двубоя, медиите и специалистите в тениса не спират да коментират не друго, а поведението на Уилямс.Американката получи три наказания само за един сет: предупреждение заради съвети по време на мача от треньора ѝ Патрик Муратоглу; присъждане на точка за противничката ѝ Наоми Осака заради строшена ракета и присъждане на цял гейм за Осака заради словесната разправа на Уилямс със съдията.След първите две наказания тя изгуби контрол, размахваше му пръст и крещеше, че той никога повече няма да ръководи неин мач, че е \"крадец\" и \"лъжец\". Наложи се официални лица - представители на турнира, да слязат на корта, за да се опитат да усмирят 36-годишната американка пред 23-те хиляди зрители. Това не помогна. Публиката също се включи с мощни освирквания и викове, но не срещу Серина. Осака, която мечтае за титла от US Open от дете и за мач срещу идола си Серина, сдържаше нервите си до края на мача, но след последната точка седна на стола си, разплака се и не успя да се успокои до края на церемонията. Освиркванията дори я накараха да се извини на публиката, която е очаквала друг шампион.След мача словесните нападки не приключиха. Този път Серина обвини съдията в сексизъм, защото много мъже трошили ракетите си от гняв и обиждали съдиите, но не получавали наказания. Тук мненията се разделиха - женската тенис асоциация подкрепи Уилямс в това ѝ твърдение, други обаче коментираха, че дори и Рамос да е бил по-строг от необходимото в наказанията си, това по никакъв начин не извинява неприличното ѝ поведение на корта. Още повече, че той напълно е спазил правилника.Един от несъгласните с обвиненията бе и австралийският карикатурист Марк Найт. След като карикатурата му бе публикувана във в. Herald Sun се наложи на свой ред да обяснява, че не е расист и сексист. Той се защити с думите, че е имал намерение да изобрази лошото поведение на тенисистката. Други критици се възмутиха, че е \"избелил\" противничката на Серина - Наоми Осака, която е нарисувана със светла кожа и руса коса, но всъщност изглежда така:Главният редактор на вестника обаче категорично защити карикатуриста от критиците му, сред които бе и авторката на поредицата за Хари Потър - писателката Джоан Роулинг.", "date": "2018.09.11", "title": "Може ли просто да я оставите да победи? Карикатурист осмива Серина Уилямс след US Open"}
{"url": "https://offnews.bg/kultura/eros-ramatcoti-se-zavrashta-v-balgaria-za-goliam-kontcert-687830.html", "text": "Един от най-известните италиански музиканти и изпълнители - Ерос Рамацоти, ще изнесе концерт у нас на 3 октомври 2019 година като част от световното му турне, промотиращо последния му албум.\"Vita Ce N’è\" е името на предстоящия нов студиен албум на певеца, мащабното световното турне на изпълнителя, което започва на 17 февруари 2019 година в Мюнхен, носи същото име. По време на турнето Ерос ще обиколи пет континента и ще изпълни песни от новия си албум, както и някои от най-големите си хитове.Българските фенове на изпълнителя ще имат възможност да го видят на сцената на \"Арена Армеец\".Рамацоти е издал 14 студийни албума, едно EP, три компилации, три лайв албума и 37 сингъла, а продажбите му надхвърлят 60 милиона в световен мащаб. ", "date": "2018.09.11", "title": "Ерос Рамацоти се завръща в България за голям концерт"}
{"url": "https://offnews.bg/kultura/nasimo-s-nov-proekt-v-sofia-na-ul-bacho-kiro-687826.html", "text": "Световнопризнатият български художник Насимо ще изрисува цяла фасада на сграда намираща се на ул. ‘’Бачо Киро’’ 29.Инициативата е част КвАРТал фестивал, който ще се проведе между 14 и 16 септември.Фестивалът цели обособяването на културен квартал в София - ’’квАРТал’’ за всички жители на града в контекста на Европейската година на културното наследство 2018. Мащабната творба, чиято концепция остава изненада, ще се превърне в нов символ на познатата и вече добре припознавана арт зона на града.Познат на поколения българи под името Насимо, Станислав Трифонов е признат за един от пионерите на източноевропейската стрийт арт култура, както и един от най-популярните стенописци на Балканите.Насимо започва да се занимава с рисуване още в началото на 90-те години. 25 години по-късно, негови творби красят страни като Великобритания, Германия, Русия, Австрия, Италия, Белгия, Канада, Полша, Индия, Китай и почти всички страни на Балканите, като понякога се разпростират върху фасадите на 10-етажни сгради. ", "date": "2018.09.11", "title": "Насимо с нов проект в София на ул. Бачо Киро"}
{"url": "https://offnews.bg/112/napadnata-v-plovdiv-zhena-e-sas-satresenie-na-mozaka-spored-mvr-tova-687840.html", "text": "Не е имало физическа разправа при инцидента в Пловдив, при който потърпевши се оплакаха от нападение на агресивен шофьор. Това твърдят от полицията в града. В същото време единственият свидетел на удара - парамедикът Димитринка Николова, била посъветвана от разследващите да не приема медийни участия.Миналия четвъртък в социалните мрежи се  от името на сина на двамата потърпевши - мъж и жена. Случаят е от 5 септември и според пострадалите агресивен шофьор ударил жената, а след това и мъжа, който бил превозван в линейка. Агресията на шофьора на джипа BMW била провокирана от това, че жената не му позволила да бъде изпреварена, тъй като трябвало да следва линейката с болния ѝ съпруг.Според пловдивската полиция никой от преките свидетели на инцидента не е потвърдил думите на потърпевшата жена. В същото време пред bTV пострадалите продължават да твърдят, че е имало юмручна саморазправа на пътя. „Виждам този човек как е до колата и как ръката му удря жената. На госпожата после ѝ беше зачервена челюстта”, категорична е Димитрина Николова, която пояснява, че била посъветвана тази сутрин от разследващи да не говори повече пред медиите.В същото време от МВР сами \"установили\" друг свидетел, който минавал по това време покрай мястото, но не потвърдил да е имало удари. За удари не потвърждава и шофьорът на линейката.В същото време пострадалата жена и мъжът ѝ продължават да твърдят, че е имало юмручно правосъдие. Пострадалата е представила пред МВР медицинско свидетелство за нанесени наранявания. Според документа жената е с контузия на главата, сътресение на мозъка и кръвонасядане по лицето. От полицията в Пловдив обаче поясниха за OFFNews, че в свидетелството нямало данни за нанесена телесна повреда, поради което шофьорът на BMW-то не може да понесе наказателна отговорност.  От снетите обяснения на всички присъстващи става ясно, че не се видели шофьора на БМВ-то да удря жената, заяви шефът на областната дирекция на МВР ст. комисар Атанас Илков. По думите му на мястото на инцидента няма камери, които да са заснели инцидента, а обвиненият за нападението мъж бил като \"всички останали - обикновен човек\".Проверката по случая се наблюдава от прокуратурата и още не е приключила. От МВР тепърва ще установяват дали поведението на шофьора на джипа не е укоримо заради това, че направил забележка на жената за това, че не го допуснала да я изпревари. За това обаче щяло да се събират нови данни.", "date": "2018.09.11", "title": "Нападната в Пловдив жена е със сътресение на мозъка, според МВР това не е телесна повреда"}
{"url": "https://offnews.bg/ikonomika/kabinetat-vdiga-zaplatite-s-10-ot-ianuari-687819.html", "text": "10-процентно увеличение на заплатите в бюджетната сфера от януари 2019 г. прогнозира днес министърът на финансите Владислав Горанов на фона на прогнозите за поскъпване на цените.\"Ако не настъпят драматични промени в макрорамката за 2019 г., както е разчетена от Министерството на финансите, ще има възможност в началото на следващата година доходите в бюджетната сфера да бъдат вдигнати с 10%\", заяви Горанов в интервю за Нова тв. Според него подобно повишение ще доведе до общо повишение на доходите.Изказването дойде ден след прогнозата на КНСБ за поскъпване на живота средно със 7 лв. на човек заради новите  цени на газ, ток и парно. Вчера . Синдикатът пък изчисли, че за нормален живот на човек у нас ще са му нужни 595-597 лв. на месец. В същото време средният месечен доход за второто тримесечие е 491 лв.Постъпването на живота и увеличаващата се инфлация са предвестници на кризи, коментира тази сутрин икономистът на КНСБ Мика Зайкова пред bTV.Горанов коментира и смяната на министри и направи прогнозата, че до 2021 г. може да има още такива.\"Промяна в правителството може да стане във всеки ден, когато това се прецени от премиера и когато обстоятелствата го налагат. Никой не е застрахован освен премиера, с когото всички си тръгваме\", каза финансовият министър.", "date": "2018.09.11", "title": "Кабинетът вдига заплатите с 10% от януари"}
{"url": "https://offnews.bg/ikonomika/zapis-sas-skrita-kamera-v-bdzh-vladimirov-se-strahuva-da-ne-go-obvini-687823.html", "text": "Ръководството на БДЖ не сезира прокуратурата за кражби в особено големи размери от страх да не бъде обвинено в безстопанственост. Това заявява Евгени Димитров, инспектор по вътрешна сигурност в БДЖ-Пътнически превози, в запис със скрита камера, направен от друг участник в същия разговор - вече бившият служител Петър Бръснаров.Във видеото той разкрива, как само от Вагонно депо \"Надежда\" са откраднати кабели за 300 000 лева от вагони, намиращи се там.След това той обяснява:После допълва: ", "date": "2018.09.11", "title": "Запис със скрита камера в БДЖ: Владимиров се страхува да не го обвинят в безстопанственост"}
{"url": "https://offnews.bg/analizi-i-komentari/prichinite-za-migrantskata-kriza-i-resheniata-na-krajnata-desnitca-687853.html", "text": "Труден е животът на полезните идиоти.Защото предлагат лесни (т.нар. \"лесносмилаеми\" за широката публика) решения на реални, но сложни проблеми.Да, миграционната политика на европейския Запад от последните 30-ина години е доста сбъркана - има неопровержими доказателства, \"видими резултати\".Тя обаче не е продукт на някакъв абстрактен хуманизъм, на \"либерални (либерастки) ценности\" (и прочее никъде не е прилагана от либерални партии, даже the other way 'round). Тя е хладнокръвен Realpolitik за запазване на един много привлекателен за широката публика, но обречен социален модел. Обречен най-малкото от два фактора:- обърнатата демографска пирамида и- изпреварващото развитие на технологиите и на Източна Азия, особено навлизането на Китай на глобалния пазар.За да съхранят социалния си модел в новите условия, мейнстрийм партиите на Запад (условно - социалисти и консерватори) осигуряват прилив на свежа работна ръка, която да осигури постъпленията в солидарните (особено пенсионните) фондове. Естествено, тази система не е твърде ефективна и значителни \"непопулярни\" реформи в социалните схеми и пазара на труда все пак се налагат. Социалния модел аха-аха оцелява, на много висока цена.От една страна, реформите все пак засягат значителна част от населението - особено най-младите и хората в предпенсионна възраст, ниска средна и висока работническа класа (което до 90-те е почти все едно).От друга, самото \"внесено\" за да спаси социалния модел население създава нови нива на бедност, изолация, традиционна консумация на социални услуги, но и опасни разломи в обществената тъкан по отношение на човешки права, семейни ценности, религиозна традиция, образование.Накратко - миграционната политика от последното поколение е пример за неуспешна социална политика, водена от традиционните социални партии на центъра - членките на ПЕС и ЕНП, макар и с различен интензитет, със значително по-голям принос на левицата.Днес националните социалисти от \"крайната десница\" едновременно атакуват погрешната миграционна политика, но и обявяват за приоритет осъществяване на непостижимите й цели - възстановяване на социалния модел от \"Славните Тридесет (години)\", когато демографията на континента е напълно различна. Противоречието е пълно, граничещо с логически и статистически абсурд.За да се поддържа дори по-скромната днешна система на Welfare State, има нужда от постоянен приток на нова и млада работна ръка. За кризата обаче се обвинява именно притокът на работна ръка - било от Азия, Африка или Източна Европа...Единственото сякаш възможно решение (което националните социалисти не се колебаят да предложат) е обратно затваряне в националните граници, затваряне на пазара на труда, протекционистична индустриална политика и възраждане на национални социални системи с пълно покритие. Оттук съвсем логично, Врагът вече не са само мигрантите, не са дори само \"полските водопроводчици\" от Изток и \"циганите\" от Балканите, но и самата Европа и всички, които искат ЕС да се федерализира.Проблемът е, че нито една европейска държава, нито дори Германия, няма вече икономическата сила, човешкия и природен ресурс, а камо ли - грубата сила, необходима, за да оцелее и ден самостоятелно на днешния глобален пазар. Нещо повече - по всичко личи, че дори САЩ, с тяхната огромна икономика, автономен вътрешен пазар и безапелационно силово превъзходство - не могат да затворят икономическите си граници без тежка рецесия и масово обедняване.Решенията са съвсем други - споделяне на суверенитет, федерализация и изграждане на обща отбранителна, гранична, но и икономическа и социална политика на Единна Европа. И - разбира се - по-смели реформи на европейската социална система и инвестиции в континентална социална, енергийна, транспортна и стопанска инфраструктура, със средствата на ограничен, но достатъчен федерален бюджет.", "date": "2018.09.11", "title": "Причините за мигрантската криза и 'решенията' на 'крайната десница': коментар на Радан Кънев"}
{"url": "https://offnews.bg/gimnastika/gratciite-ni-varviat-dobre-i-vav-vtoria-den-na-svetovnoto-687850.html", "text": "Грациите ни се представиха много добре и в началото на втория състезателен ден на световното първенство по художествена гимнастика.В софийската зала \"Арена Армеец\" Катрин Тасева бе най-високо оценена от българките в днешните изпълнения на топка, получавайки оценка 19.400, което й отреди второто място във временното класиране с 38.250.Невяна Владинова стартира първа от нашите представителки. Тя изигра отлично своето съчетание и получи 19.000, което й отреди четвърто място във временното класиране с 37.700.Боряна Калейн допусна известни неточности в съчетанието си на топка и получи 17.700, което я изпрати на шеста позиция в класирането с 36.750.Водачка в класирането към този момент е Влада Николченко от Украйна с обща оценка от 38.650, а трета е италианката Милена Баласари с 38.050.От 15 часа стартира третия поток за деня (C), а от 17:10 е последният, след който ще станат ясни финалистките на двата уреда. Финалите са тази вечер от 20:00 - 20:30 (обръч) и от 20:35 - 21:05 (топка).", "date": "2018.09.11", "title": "Грациите ни вървят добре и във втория ден на световното"}
{"url": "https://offnews.bg/ikonomika/ep-otpuska-2-26-mln-evro-na-balgaria-sled-bedstvieto-v-burgasko-minal-687845.html", "text": "Европейският парламент подкрепи днес отпускането на 2,26 милиона евро на България за претърпени щети от природно бедствие.През януари страна ни е подала заявление за средства заради , които причиниха смъртта на пет души.ЕП отчита, че валежите на посочените дати са взели пет жертви и са засегнали около 6000 души. Бедствието е довело до наводняването на 142 жилищни и над 1200 нежилищни сгради. Българските власти оценяват общите преки щети от бедствието на 90,3 милиона евро.Средствата, които страната ще получи, покриват разходи по възстановяването на общинската инфраструктура в област Бургас, пострадала от наводненията в края на 2017 г. Това включва мостове, водоснабдяване и канализация, почистване на речни корита и възстановяване на здравна и социална инфраструктура.Предложението за отпускане на средства от ЕС бе подкрепено днес от 652 евродепутати, 36 се въздържаха, а четирима бяха против.", "date": "2018.09.11", "title": "ЕП отпуска 2,26 млн. евро на България след бедствието в Бургаско миналия октомври"}
