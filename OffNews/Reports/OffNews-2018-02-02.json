{"url": "https://offnews.bg/sviat/rusia-otpraznuva-75-g-ot-pobedata-v-naj-karvavata-bitka-na-chovechest-674112.html", "text": "Руският президент Владимир Путин взе участие в днешните тържества във Волгоград по случай 75-годишнината от победата на Съветската армия над нацистките завоеватели при Сталинград - най-кръвопролитната битка в историята на човечеството, променила хода на Втората световна война, предаде ТАСС, цитирана от БТА.В реч на празничния концерт в града на Волга Путин нарече сражението за Сталинград най-великата битка не само във Втората световна война, но и в цялата история на човечеството. По думите му цялата страна тогава \"се изправи като несъкрушима твърдина\" пред завоевателите.По данни на руски и германски източници в грандиозната битка през зимата на 1942-43 г. са загинали общо над 2 млн. души - както войници и офицери и от двете страни, така и обикновени граждани. В полетата на десетки километри от града и до днес периодично биват откривани останки на войници от времето на битката и биват погребвани на мемориални гробища и в братски могили.Грандиозната битка приключи на 2 февруари 1943 г. с пълната капитулация на германските войски, командвани от фелдмаршал Фридрих Паулус, обкръжени от съветската армия. Всичките се предават в съветски плен начело с командира си.По-рано днес във Волгоград, който бе преименуван така през 1962 г., се състоя военен парад в чест на 75-ата годишнина от победата, обърнала хода на войната. По площада на Падналите бойци преминаха 60 единици бойна техника. Начело на колоната се движеше легендарният съветски танк Т-34. На парада бяха показани за първи път и най-модерни оръжия от арсенала на руската армия - оперативно-тактическия ракетен комплекс \"Искандер\", реактивни системи за залпов огън \"Смерч\" и \"Торнадо\", зенитен ракетен комплекс за противоракетна отбрана С-400. В състава на парадните бойни колони минаха и самоходни гаубични установки, танкове Т-90, бойни машини на пехотата, бронирани автомобили \"Тигър\". Участваха общо 1400 войници и офицери от руския Южен военен окръг и курсанти от военни училища. Състоя се и въздушен парад, на който бяха представени хеликоптери Ми-28, Ка-52 и Ми-35, бомбардировачи Су-24М и Су-34, изтребители Су-27 и Су-30М2. В днешните тържества, които още продължават, участват около 200 гости от над 10 страни. Тази вечер предстоят лазерно шоу, фойерверки и артилерийски салют.", "date": "2018.02.02", "title": "Русия отпразнува 75 г. от победата в най-кървавата битка на човечеството"}
{"url": "https://offnews.bg/sviat/naj-malko-43-g-zatvor-za-izvarshitelia-na-atakata-s-bus-kraj-dzhamia-674098.html", "text": "Най-малко 43 години ще трябва да лежи в затвора извършителят на атаката с бус до джамия в Лондон през юни миналата година, реши съдът. 48-годишния Дарън Озбърн е осъден на доживотна присъда с минимум от 43 години в затвора, съобщи Би Би Си. Вчера Озбърн беше признат от съда за виновен в убийство и в опит за убийство.При атаката загина 51-годишният Макрам Али, а около 10 души бяха ранени, двама от тях - тежко.Съдията обяви, че Озбърн е планирал самоубийствена операция и очаквал да бъде убит. Съдията нарече извършеното от Озбърн терористична атака и подчерта, че целта му е била да убие хората. Съдът изслуша и дъщерята на загиналия Макрам Али - Разина Ахтар, която за яви, че след атаката постоянно сънува кошмари и не може да се възстанови. Тя подчерта, че нападението е станало много близо до дома им и ѝ се налага постоянно да минава покрай мястото, където е загинал баща ѝ.Разина допълни, че майка ѝ живее в постоянен страх да не стане жертва на атака и не иска да излиза от вкъщи сама. За присъдата на Озбърн са взети предвид и предишните му присъди - той се е явявал пред съда 33 пъти по 102 обвинения. ", "date": "2018.02.02", "title": "Най-малко 43 г. затвор за извършителя на атаката с бус край джамия в Лондон"}
{"url": "https://offnews.bg/zimni/rekorden-broj-prezervativi-shte-badat-razdadeni-na-piongchang-2018-674096.html", "text": "ПьонгЧанг 2018 ще отбележи уникален рекорд. Той ще бъде за най-много раздадени презервативи на спортистите по време на зимните олимпийски игри. За всеки един участник са предвидени по 37 кондома.За цялото време на провеждане на олимпиадата ще бъдат раздадени 110 000 презерватива, което е с 10 000 повече от тези, които бяха осигурени за състезателите на игрите във Ванкувър през 2010 г. и в Сочи през 2014 г.От компанията, производител на предпазните средства заявиха, че са определили толкова бройки за спортистите, за да премине олимпиадата успешно и да предотвратят разпространението на различни болести.В същото време от комитета на игрите добавиха, че според тях олимпийците няма да използват голяма част от презервативите, а ще ги занесат в къщи като сувенири.", "date": "2018.02.02", "title": "Рекорден брой презервативи ще бъдат раздадени на ПьонгЧанг 2018"}
{"url": "https://offnews.bg/obshtestvo/otmeniat-gripnata-epidemia-v-sofia-gripna-epidemia-v-oblast-razgrad-o-674102.html", "text": "От утре, 3 февруари, се отменя грипната епидемия в областите София-град, Кюстендил и Пазарджик.На територията на трите области се отменя забраната за провеждане на детските и женските консултации, свижданията в лечебните заведения за болнична помощ и поставянето на имунизации.РЗИ-Разград обявява грипна епидемия на територията на област Разград от днес с всички произтичащи от това противоепидемични мерки.Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.02.02", "title": "Отменят грипната епидемия в София, грипна епидемия в област Разград от днес"}
{"url": "https://offnews.bg/temida/kmetat-na-septemvri-na-svoboda-sreshtu-250-000-leva-garantcia-674090.html", "text": "Кметът на Септември Марин Рачев, задържан вчера за 24 часа по обвинение в безстопанственост, днес беше освободен от ареста срещу парична гаранция от 250 000 лева. 50 негови поддръжници го чакаха пред районното управление, съобщи радио \"Фокус\" – Пазарджик. Рачев ще обжалва сумата. В нощното шкафче на Марин Рачев са намерени справки от ДАНС за купуване на гласове през 2015 г., съобщи шефът на спецпрокуратурата Иван Гешев. Разследването ще изяснява как документите са попаднали в Рачев. От днес той е обвиняем за злоупотреба с обществени поръчки, печалбата от които той си записвал в тефтер. ", "date": "2018.02.02", "title": "Кметът на Септември на свобода срещу 250 000 лева гаранция"}
{"url": "https://offnews.bg/obshtestvo/stanishev-ne-e-saglasen-s-prezidenta-radev-i-bsp-za-istanbulskata-konv-674100.html", "text": "Председателят на Партията на европейските социалисти Сергей Станишев посети днес кризисен център за пострадали от домашно насилие жени и деца в Перник.Той подчерта, че е изненадан от позицията на БСП, която е против ратифицирането на Истанбулската конвенция, тъй като политиката в защита правата на жените е приоритет на социалистите от дълго време.Станишев обяви, че не е съгласен и с позицията на президента Румен Радев по отношение на конвенцията:\"Не съм съгласен с Радев. Аз съм убеден, че Истанбулската конвенция е полезен и цялостен инструмент за усилия от държавата. Изразявам съжаление за неговата позиция. Тревожен е аргументът му, че \"само ще ни съдят за това\". Нима се отказваме от вече извоювани права? Конвенциите са да защитят гражданите от произвол, ако държавата не си върши работата. Дискусията се изкриви и се превърна в културна война до такава степен, че разумът започна да отстъпва. Само за последния месец 4 жени намериха смъртта си. Безумният дебат в обществото надигна вълна от насилие и демотивира хората, работещи в подобни центрове да продължат да го правят, често на доброволен принцип. Истината е, че държавата е абдикирала от този проблем и само ратификацията на конвенцията може да принуди институциите да спрат да си затварят очите.\"Според лидера на социалистите, много по-консервативни страни в културен и социален аспект са ратифицирали конвенцията:\"Искам да призова политическите сили да успокояват дебата, а не да го истеризират, защото това е тяхна отговорност. Просто цялата дискусия отиде в посока, която наистина я няма. Представата, че ЕС иска да наложи нещо, което ще разруши българските семейства, е невярна.\"По отношение на предложения от БСП референдум Станишев припомни този за АЕЦ Белене, като посочи, че тогава кампания за насаждане на страх в обществото е отказала много хора да гласуват.Той изрази опасения, че резултатът от подобен референдум сега също би бил изкривен - заради кампанията, основана на страховете на българите.С парите за референдума могат да бъдат финансирани 20 кризисни центъра за жени и деца жертви на насилие. Нека си изберем за какво ще дадем парите на данъкоплатците, каза председателят на ПЕС.По време на посещението на Станишев днес беше съобщено, че за последните 3 седмици на януари тази година повече от 20 жени са потърсили помощ в кризисния център на фондация \"П.У.Л.С\" в Перник. През последните 5 години над 2 000 жени са потърсили закрила там.Кризисният център в Перник разполага с 3 терапевтични стаи, едната стая е специализирана за работа с деца.В него работят високо квалифицирани психолози, които всекидневно провеждат десетки консултации с жертвите на насилие.В България функционират 20 кризисни центъра, от които 12 са само за деца, 8 са за жени с деца.", "date": "2018.02.02", "title": "Станишев не е съгласен с президента Радев и БСП за Истанбулската конвенция"}
{"url": "https://offnews.bg/112/4-godishniat-sin-na-ministar-ivajlo-moskovski-zagina-pri-intcident-v-b-674103.html", "text": "Това стана ясно от прессъобщение на министерството.Министър Московски е управлявал моторната шейна по време на трагичния инцидент. Това потвърди заместник-директорът на ОДМВР-София Веселин Георгиев на брифинг.Бедата се е случила край хижа \"Чакър воевода\", която е на около 8 километра от зимния курорт между 14.30 ч. и 15.00 ч. Като вероятна причина за инцидента се изтъква неравност по трасето, което е урегулирано за моторни шейни. То не е скоростно, допълни Георгиев.Уточняват се множество подробности, допълни той. Първоначалната информация от пресцентъра на МВР бе, че инцидентът е станал на писта.OFFNews изразява съболезнования на семейството на министър Московски.", "date": "2018.02.02", "title": "4-годишният син на министър Ивайло Московски загина при инцидент в Боровец (обновена)"}
{"url": "https://offnews.bg/tenis/grigor-dimitrov-propuska-turnira-v-sofia-674104.html", "text": "Най-добрият ни тенисист Григор Димитров няма да участва на турнира от категорията ATP 250 - DIEMA XTRA Sofia Open.Новината бе потвърдена от организаторите на турнира. Още в събота на пресконференция в София той сподели, че изпитва болка в едното си рамо и очаква резултатите от изследвания, направени в Монако.Очевидно травмата е сериозна и родният талант пропуска едно от най-големите спортни събития в България за годината. Димитров, който стана шампион в София миналата година, имаше да защитава 250 точки от турнира.\"Аз и екипът ми трябваше да вземем едно от най-трудните решения: да пропуснем тазгодишното издание на турнира в София. По-рано днес направих последните си медицински консултации. За съжаление няма да бъда 100% подготвен за следващата седмица. Ако играя, рискувам усложнения. Българската публика и невероятната седмица, която имах миналата година, ще ми липсват. Бих искал да благодаря на Sofia Open за търпението и усилията им да организират турнир на ниво ATP в България. Благодаря ви за подкрепата\", написа Григор Димитров в обръщение, изпратено до медиите.В плановете на Гришо за 2018 не влиза и да играе за националния отбор на България в турнира за \"Купа Дейвис\".Мястото на Димитров в турнира ще заеме швейцарецът Стан Вавринка - носител на три титли от Големия шлем, който ще играе за първи път в София.„Очаквам с нетърпение да играя за първи път в София. Чух прекрасни неща за града и за турнира. Ще се видим скоро\", коментира Вавринка, а турнирният директор на DIEMA XTRA Sofia Open 2018 Пол Макнами заяви:„Доволен съм, че шампион като Стан се съгласи да играе, приемайки поканата ни, и то в такъв кратък срок. В тези времена на велики играчи в тениса има само няколко души, които са успели да завоюват титли от Големия шлем. Стан е сред тях. Има не просто една, а три титли от Големия шлем. Щастливи сме, че ще можем да покажем голям шампион като него на феновете в България и публиката в София ще може да се наслади на играта му“.„Беше разочароващо да научим, че Григор Димитров няма да може да дойде след такъв успешен сезон. Пожелаваме му бързо възстановяване“, каза още Пол Макнами.Участието на Стан Вавринка в София на мястото на Григор Димитров стана възможно по правилото на АТП за извънредна смяна.Жребият за турнира е утре.", "date": "2018.02.02", "title": "Григор Димитров пропуска турнира в София"}
{"url": "https://offnews.bg/obshtestvo/nov-direktor-novi-uchiteli-i-videonabliudenie-sled-skandala-s-biti-de-674095.html", "text": "Четирима души няма да работят в ОДЗ „Брезичка“ в Бургас, след избухналия , на който се вижда как се упражнява насилие върху деца. След две от учителките – Милена Иванова (която взима най-дейно участие в ударите и обидите върху деца) и нейна колежка, която е безучастен свидетел на процеса, директорът Събка Недева също е освободена и от понеделник вече няма да е на поста си. Последната замесена – Светла Петрова първоначално излезе в болнични. След като се оказа, че РЗИ и НОИ ще я проверяват, Петрова днес е депозирала оставката си в Община Бургас.На родителска среща в детската градина, заместник – кметът по образование Йорданка Ананиева се опита да тушира напрежението сред родителите. Ананиева потвърди, че е имало изготвен проект за видеонаблюдение, но и учителите са били против. Една от обявилите се срещу него е Милена Иванова, главната „героиня“ в скандалното видео. Директорът на детската градина „Брезичка“ Събка Недева ще бъде освободена от поста си от понеделник, поясни Ананиева:\"\", коментира Ананиева. Предстои психолози от Агенцията за закрила на детето да започнат работа с децата, които са били малтретирани, поясни Йорданка Ананиева.", "date": "2018.02.02", "title": "Нов директор, нови учители и видеонаблюдение след скандала с бити деца"}
{"url": "https://offnews.bg/temida/mvr-tarsi-1126-dushi-s-vlezli-v-sila-prisadi-674093.html", "text": "МВР е обявило за общодържавно издирване към 15 януари 2018 г. 1126 лица, които са с влязла в сила присъда. Данните обяви вътрешният министър Валентин Радев по време на днешния парламентарен контрол, цитиран от БТА.През 2017 г. са задържани 563-ма души от тази категория. Радев обясни, че сега се прави сравнителен анализ с други европейски страни, за да се провери къде се намира България в тази статистика и дали проблемът е общ, или само за страната ни.Депутатът от БСП Иван Иванов обяви от трибуната, че според данни от Министерството на правосъдието, за миналата година не са се явили в местата за изтърпяване на наказание и лишаване от свобода 634 лица, а от 1 до 15 януари тази година - 18 лица.Във връзка с трагедията с унитото от куче дете в село Мокрище вътрешният министър коментира още, че през 2017 г. са образувани 60 досъдебни производства по чл. 325 от НК, който инкриминира неупражнен контрол и грижи върху животно, в резултат на което то е причинило средна или тежка телесна повреда на човек. Радев допълни, че днес ще се среща с неправителствени организации, защитаващи животните.", "date": "2018.02.02", "title": "МВР търси 1126 души с влезли в сила присъди"}
{"url": "https://offnews.bg/kultura/bg-rok-produktciata-prez-2017-a-673999.html", "text": "Сайтът на „Българските рок архиви” тихо и неафиширано утвърждава статута си на хронолог и лексикон за БГ рок бандите. Съществува едва от няколко години. Няколко души помогнахме мъничко, но основното продължава да се върши от Павел Серафимов. Някъде от дуалистичната дестинация Златица-Пирдоп Павката със собствени усилия и средства постигна толкова, колкото други мераклии в интернет-летописите на рока наш не успяват. Стигна до там, че все повече хора го търсят сами, пращат му данни и информации и се радват на възможността групата им да заеме своето място в „архивите” – с история, членове, линкове, продукция. (Мисля си за комбинацията на сайта на Павел с \"профи-лексикона\" на Румен Вълков, Ri4ivul, един трудоемък календар кой-кога-за колко време-с кого е свирил... и че в БМА наистина първо трябва на тях да отделят някой лев поне за подръжката, ако искат да имат обединяващо-представителна роля в нета по отношение историята и актуалното съдържание на участниците в рок жанра).          Не че няма сайтове и енциклопедии, които принципно архивират и информират в същите „панели” (но са и малко, ако трябва да съотнесем нещата към ентусиазма на постоянно възникващите или трансформиращи се рок формации в страната).Винаги съм се чудил (а когато събирахме страниците за книгата-антология за „Цветята”, на моменти бяхме и направо изнервени от липсата на каквото и да било за някои рок групи; освен запазените от самите нас стари вестници) защо толкова малко от тях, че и фенските им структури, се захващат с подържането на свестен сайт с история и продукция. У нас всичко е адски нелогично и не се поддава на никакво предполагаемо конструиране: има неизвестни банди (както и известни, активни и в момента – може би това обяснява и наличието на техни сайтове или ФБ-страници), които си спретват онлайн кътче и започват да оформят мултимедийната информация за себе си. Други – също и известни, и скоро пръкнали се – въобще нехаят към животоописанието си и рядко можеш да намериш нещо (извън афишите по съответните онлайн „програмни глашатаи” за предстоящи лайвове) за тях, за албумите им. Как тогава да се развива атрибута банди-инфо-публика за създаване на бизнес модел и в сферата на БГ рока… трупат непретенциозно, но равноускорително, именно необходимите лексиконни (екзистенц-минимум) данни за да може някой интересуващ се да отвори нещо-си там и да изтика песимизма си настрани; документално е повече от ясно, че „това животно” – БГ рокът – си е живо-здраво, адски разнообразно се подвизава и, въпреки че електронните медии не му дават почти никаква сцена, е готово да бъде подпомагано, развивано, бизнес-ориентирано и архивирано с доволно любопитство и безалтернативна полза.През изминалата 2017-а в „архивите” бяха документирани 72 издадени албума и 32 ЕР-та. Цифра, оптимистично нараснала от по-предишната 2016-а година. И понеже е важно и колко хора – все пак – успяха да чуят нещо от тази продукция, Павката отново направи анкета (както и предишната година). Много или малко, отговориха 312 души. Докато на началната страница в „архивите” има нещо като обзор на отминалата година, интересуващите се си струва да го прочетат. Има още факти, цифри и имена. Картината е пъстра и никак не навява песимизъм. Напротив. В панела „Издания” животворната инерция продължава с новите продукти от новата година. Там вече чакат признание ок.30 заглавия, две трети са самиздатски албуми и ЕР-та, които потвърждават, че инат и творчески креативи у групите ни има. Заради което почти им прощавам, че са толкова нехайни към собственото си присъствие в нета. А ако сте пропуснали нещо, или просто се чувствате подкокоросан от някое заглавие да го чуете – на панелите с групите в сайта има линкове към други техни места в мрежата. (Има един, който е чул цели 40 албума, направо съм ошашавен откъде се е докопал да информацията, че са създадени такива...)Колкото-толкова, заключава философски един плюшен интелектуалец. Аз допълвам: тази година – още повече. И пожелавам на Павката Серафимов здраве (абсолютно му е нужно) и достатъчно безсънни нощи за да трупа и подържа „хрониката” на БГ рока. (Повече снимки на групи, инфо, самата анкета и други неща можете да разгледате и във ФБ-страницата на \"архивите\".)", "date": "2018.02.02", "title": "БГ рок продукцията през 2017-а"}
{"url": "https://offnews.bg/politika/darzhavata-shte-se-otchita-onlajn-kak-bori-koruptciata-674108.html", "text": "Националният съвет по антикорупционни политики реши на страницата му в интернет да се разработи секция, в която да се предоставя обобщена информация за борбата с корупционните престъпления.Три институции сега обобщават информация за дейността си, но тя не е достъпна на едно място.До момента Прокуратурата и Върховният касационен съд публикуват обобщени данни за досъдебните производства и повдигнатите обвинения за корупция по високите етажи на властта и за хода на делата за такива престъпления на сайтовете си. Министерството на правосъдието ще подава данни за изпълнението на постановените присъди.Така ще бъде гарантирано отчитане на едно място на напредъка по делата за корупция.Всяка институция ще подава данни за сайта при спазване на презумпцията за невиновност, следствената тайна, защитата на личните данни.На заседанието, председателствано от вицепремиера Екатерина Захариева, присъстваха председателят на ВКС Лозан Панов, министърът на правосъдието Цецка Цачева, заместник главният прокурор Мария Шишкова, Пламен Георгиев, председател на Комисията за противодействие на корупцията и за отнемане на незаконно придобито имущество, в която се вля Центърът по превенция на корупцията, заместник-министри, инспектор от Инспектората към ВСС, ръководителят на Главния инспекторат към Министерския съвет, представители на неправителствени организации.", "date": "2018.02.02", "title": "Държавата ще се отчита онлайн как бори корупцията"}
{"url": "https://offnews.bg/politika/shefat-na-antikoruptcionnia-organ-triabva-da-poluchi-glasovete-na-pone-674099.html", "text": "Депутатите днес приеха процедурни правила за предлагане, изслушване и избор на председател на Комисията за противодействие на корупцията и за отнемане на незаконно придобитото имущество.Кандидатите да оглавят антикорупционния орган ще се проверяват за принадлежност към ДС и разузнавателните служби на Българската народна армия.Изборът на председател ще е по предложение на народните представители и след проведена публична процедура.За избран ще се счита кандидатът, получил повече от половината от гласовете на присъстващите в зала депутати.Сред изискванията за поста са и висше юридическо образование, и удостоверение за юридическа правоспособност.", "date": "2018.02.02", "title": "Шефът на антикорупционния орган трябва да получи гласовете на поне половината депутати"}
{"url": "https://offnews.bg/obshtestvo/sofijskiat-universitet-gubi-nad-polovin-milion-leva-zaradi-sprenia-pri-674107.html", "text": "Софийският университет ще изгуби повече от половин милион лева от субсидията, която получава от държавата, и от такси, които студентите плащат за кандидатстване и обучение, заради обявения нулев прием по медицина през предстоящата учебна 2018/2019 година. Това става ясно от отговор на Министерството на образованието до OFFNews след наше запитване за последствията от решението на най-големия ни университет.Общият трансфер от държавата за издръжка на обучението на студентите по медицина в СУ за 2018 г. е в размер на 3.2 милиона лева за общо 470 студенти (от първи до шести курс включително). Броят на първокурсниците през 2017/2018 г. е 80, а издръжката за 1 учебна година на база определения прием е 542 000 лв., уточняват от МОН.Университетът ще продължи да получава субсидията си за студентите от втори до последния курс, но ще изгуби средствата за първокурсниците по държавна поръчка, които се отказа да приема.СУ ще загуби и сумата от такси за кандидатстване, които плащат явяващите се на изпити. За \"Медицина\" се държат биология и химия. През последната година всеки кандидат внасяше общо 60 лв., за да се яви на двата изпита. Извън таксите за кандидатстване са годишните такси за обучение, които студентите плащат. Сега тя е по 925 лв. на студент. При 80 студенти в СУ ще постъпват със 74 000 лв. по-малко.С решението си от 31 януари СУ обяви нулева година за държавната поръчка по медицина, за която са валидни и дадените изчисления. Отделно от нея Медицинският факултет приема чуждестранни студенти в платено обучение и този прием не се спира през 2018 г. Годишната такса сега е 7 700 евро на студент.Мотивите за спирането на приема в държавна поръчка по медицина в последния момент (приемната кампания започва през втората половина на февруари) все още не са напълно изяснени. Решението бе взето след внесена от Медицинския факултет извънредна точка в края на заседание на Академичния съвет, на което не бяха поканени журналисти. По непотвърдена информация на OFFNews предложението е било гласувано без обсъждания.Пред OFFNews ръководителят на отдела за връзки с обществеността в СУ Боряна Коларова вчера заяви, че мотивът бил неяснотата по въпроса точно кога СУ ще може да се нанесе в сградата, дадена му от Министерския съвет за нуждите на Медицинския факултет, на бул. \"Черни връх\". В нея сега се помещава училище.Днес нито един човек от ръководството на Университета, нито от управлявания от директора на болница \"Лозенец\" проф. Любомир Спасов Медицински факултет не коментира въпроса.", "date": "2018.02.02", "title": "Софийският университет губи над половин милион лева заради спрения прием по медицина"}
{"url": "https://offnews.bg/futbol/levski-s-trudna-pobeda-tcska-stigna-do-prestizhno-ravenstvo-674106.html", "text": "Левски спечели четвъртата си контрола в зимната подготовка, след като победи с 3:1 австрийския Флоридсдорфер, въпреки че допусна попадение още в третата минута.След слабо първо полувреме футболистите на треньора Делио Роси вдигнаха оборотите и вкараха три попадения във вратата на втородивизионния австрийски състав, който беше повел още в третата минута.Антонио Вутов (56), Станислав Костов (60) и Давид Яблонски (69) бяха точни за столичани, докато Берни бе дал аванс на Флоридсдорфер. В края на двубоя Роман Прохазка пропусна да отбели от дузпа.Малко преди това ЦСКА пък постигна престижно равенство 1:1 с Тянджин Теда в контролна среща, която се игра в испанския курорт Марбея. Точен за армейците бе Фернандо Каранга (6'), попадението за китайците заби Жонатан (27').Тянджин Теда е оценен на 84 милиона долара. Треньор на тима е германската легенда Ули Щилике, а Джон Оби Микел е звездата на отбора.", "date": "2018.02.02", "title": "Левски с трудна победа, ЦСКА стигна до престижно равенство"}
{"url": "https://offnews.bg/obshtestvo/pusnaha-ot-aresta-sobstvenika-na-pitbula-ubil-3-godishno-dete-674101.html", "text": "Районният съд в Пазарджик е освободил от ареста собственика на питбула, който уби, резкъсвайки 3-годишно дете в с. Мокрище, предаде бТВ.Според съда няма доказателства, че Димитър Михайлов е извършил престъпление, а в деня на инцидента кучето е било вързано и като цяло гледано добре. В същото време детето е било без надзор от възрастен, въпреки че проверка на компетентните органи не показва, че на детето му е липсвал достатъчен надзор и грижа. Има възможност да се повдигнат обвинения на бабата на убитото дете за това, че то е оставила да с разхожда само из селото.", "date": "2018.02.02", "title": "Пуснаха от ареста собственика на питбула, убил 3-годишно дете"}
{"url": "https://offnews.bg/obshtestvo/dete-udriano-s-kanche-s-hrana-po-glavata-izvivali-uhoto-mu-na-kajma-674058.html", "text": "\"Моето дете е едно от най-битите - момченцето пред телевизора, през няколко секунди го удрят по главата.Повечето му оплаквания за бой бяха от госпожа Петрова. Бито е с лъжица по главата, с канче, в което имало храна. Казваше: \"Тате, много ме боли\". Бито е с пръчката за танци и с някаква линия, с ръба на линията, по главата.Другият \"изтънчен\" метод на госпожа Петрова е мачкане на ухото \"на кайма\" - сега ще ви покажа, ухото се хваща и завърта - доста е болезнено.\"Разказът е на Николай Николов, баща на едно от малтретираните деца в излъчения запис от детската градина \"Брезичка\" в Бургас. Видимо разстроен, той сподели пред БТВ тази сутрин, че синът му не искал да говори, но у дома виждали, че нещо не е наред и се опитвали да говорят с него.Отговорите били: \"Не ми се говори\", \"Боли ме главата\", \"Не ме занимавайте\".Едно 4-годишно дете не говори такива неща, казва бащата и признава: \"Почти го изнудихме да каже това и онова\".Ситуацията в градината се влошила от около месец, след това детето се разболяло и го пращали по-рядко.Когато е било заснето клипчето със скрита камера, децата разучавали танц за 8 март. На никоя майка обаче няма как да ѝ харесат методите, които възпитателката прилага.Какво можеш да почувстваш, когато видиш, че малтретират детето ти? Почувствах погнуса, сподели Мария Гюзелева. \"Изгледах клипа пет пъти. Не очаквах такова нещо, бях в шок. Детето, на което удрят шамари и му викат \"Тъпунгер\" е моят син. Никога не съм му посягала, нито някой от моите близки. Разбирам защо това дете започна да удря и да посяга. Аз съм против тези методи на възпитание и виждам откъде идва тази агресия у него, защото той започна да става по-агресивен\", сподели тя.Когато момченцето било в първа група, в един момент казало, че не иска да ходи повече, но не обяснило защо.\"Говорих с г-жа Иванова. \"Детето ми не иска да идва при Вас, когато Ви види, изпада в истерия. Какво се случва?\" Тя го гушна пред мен и каза: \"Ми ние се поскарахме малко, но, разберете, много са децата\", разказа майката.", "date": "2018.02.02", "title": "Дете удряно с канче с храна по главата, извивали ухото му 'на кайма' в градината в Бургас"}
{"url": "https://offnews.bg/temida/zadarzhanite-za-otvlichaneto-na-adrian-zlatkov-ostavat-v-aresta-674071.html", "text": "Четиримата задържани за отвличането на Адриан Златков - Ивайло Борисов-Ториното, Мартин Марков, Георги Джамбазов и Здравка Стефанова остават в ареста. Съдът предупреди прокуратурата и МВР, че доказателствата, които са събрани за съпричастността и помагачеството на четиримата, са косвени. Те са осигурявали SIM карти и автомобили за похищението на младото момче. Според съда обаче тези доказателства не са достатъчни и ако не бъдат събрани нови такива, най-вероятно ще бъде постановена оправдателна присъда, съобщи Нова тв. На този етап от развитието на разследването обаче съдът смята, че има реална опасност задържаните да се укрият от правосъдието, защото „често напускат територията на България и нямат трайни навици в нашата страна, както и привързаност към нея”. Имало и реална опасност те да заличат доказателства за тяхната вина, както и да окажат влияние върху свидетелите по делото на този етап. ", "date": "2018.02.02", "title": "Задържаните за отвличането на Адриан Златков остават в ареста"}
{"url": "https://offnews.bg/futbol/valverde-se-opravda-za-malkoto-fenove-na-kamp-nou-zima-e-674070.html", "text": "Треньорът на Барселона Ернесто Валверде се оправда за слабата посещаемост на \"Камп Ноу\" вчера по време на първия полуфинал за Купата на Краля срещу Валенсия (1:0) с ниските температури.\"Не зная какво повече трябва да се направи, за да окуражим феновете. Но началният час на мача не помага, хората трябва да ходят на работа на следващия ден. Освен това е зима. Ние правим всичко по силите си, за да ги накараме да се наслаждават на мача\", каза Валверде.Снощи в каталунската столица беше 8 градуса, която парадоксално изгони привържениците и предизвика второто най-малобройно присъствие на \"Камп Ноу\" през сезона - 50 959 зрители.Барселона върви отлично на всички фронтове този сезон и демонстрира отлична игра, а звездата Лео Меси е безапелационният властелин на почти всички класации в Ла Лига.Преднината пред вечния враг Реал Мадрид в първенството е цели 19 точки, а през декември шампионът беше разбит с 3:0 на неговия \"Сантяго Бернабеу\".Въпреки всичко това Барса отбелязва сериозен срив по отношение на средната посещаемост на своя стадион. В сравнение с миналия сезон, на мач ходят близо 12700 души по-малко.За нито една от 16-те домакински срещи на \"блаугранас\" този сезон стадионът не беше разпродаден. Дори мачът с Ювентус в Шампионската лига привлече 78 656 от 99 000 възможни фена.", "date": "2018.02.02", "title": "Валверде се оправда за малкото фенове на \"Камп Ноу\": Зима е"}
{"url": "https://offnews.bg/sviat/dvojka-krasti-bebetata-si-jerusalim-stolitca-i-palestina-kato-protest-674109.html", "text": "Палестинска двойка протестира по специален начин срещу решението на президента на САЩ Доналд Тръмп да признае Йерусалим за столица на Израел. Двойката реши да нарече трите си новородени бебета - Йерусалим, Столица и Палестина, предаде Франс прес, цитирана от БТА.\"Благодарение на Бог родих три близначета и решихме с имената, които им дадохме, да отговорим на решението на Тръмп\", сподели днес пред Франс прес тяхната майка, 25-годишната Ислям ал Сукили.Бебетата Йерусалим и Палестина са момчета, а Столица е момиченце. Те се родили през декември, две седмици след като Тръмп обяви, че САЩ ще признаят Йерусалим за израелска столица.\"Решението на Тръмп няма никаква стойност. Ерусалим е нашата вечна столица\", каза Нидал Сукили, 30-годишният баща на бебетата.Гордите родители показват на всички посетители бебетата си и техните кръщелни свидетелства, но споделят, че освен желанието да живеят в независима палестинска държава, имат по-тривиални проблеми, като това да набавят памперси и мляко за бебета.Ивицата Газа, където се намира град Хан Юнис, в който живеят трите бебетата и техните родители, е територия, познала много конфликти. Анклавът е беден и е под израелска и египетска блокада.", "date": "2018.02.02", "title": "Двойка кръсти бебетата си Йерусалим, Столица и Палестина като протест срещу Тръмп"}
{"url": "https://offnews.bg/sviat/moskva-predupredi-che-sasht-presledvat-rusnatcite-po-sveta-za-da-gi-674076.html", "text": "Русия предупреди гражданите си да мислят внимателно, преди да пътуват в чужбина, защото САЩ преследват руснаците по целия свят, за да ги арестуват. Предупреждението беше обявено от руското външно министерство, цитирано от Ройтерс и БТА.От министерството подчертават, че въпреки руските призиви за сътрудничество между службите на САЩ и Русия, американските специални служби на практика \"преследват руснаците по целия свят\".\"При това положение категорично настояваме руските граждани внимателно да обмислят всички рискове, когато възнамеряват да пътуват зад граница\", посочват от ведомството. Според руското външно министерство от началото на 2017 г. в чужбина с американско участие са задържани десетки руснаци. Като пример ведомството посочва задържането на най-малко четирима руснаци в Испания, Латвия и Гърция по обвинения в киберпрестъпления. През 2017 г. седем руснаци са били арестувани или изправени на съд в САЩ и други страни по такива обвинения при средно двама годишно в предишните шест години.Министерството цитира и случая на Станислав Лисов, обвинен, че е създал компютърен вирус, който атакувал клиентите на финансови институции и причинил щети за милиони долари. Миналата година той бил екстрадиран в САЩ от Испания.Споменават се и случаи преди този, като задържането на Малдивите през 2014 г. за киберпрестъпления на руския гражданин Роман Селезньов, което министерството определя като отвличане от американски агенти.Министерството предупреждава още, че ако руски граждани попаднат в ръцете на американската съдебна система, към тях ще бъде проявено пристрастно отношение.Държавният департамент на САЩ отказа коментар по въпроса.", "date": "2018.02.02", "title": "Москва предупреди, че САЩ преследват руснаците по света, за да ги арестуват"}
{"url": "https://offnews.bg/obshtestvo/danatcite-v-sofia-shte-se-plashtat-i-s-elektronen-podpis-674094.html", "text": "Физическите лица ще могат да използват и електронен подпис, освен издадения от общината ПИН, както и ПИК от НАП, за да платят онлайн своите данъци и такси в София. От следващата седмица всеки собственик ще може да ползва един от трите варианта за вход в раздел \"Справка за задълженията и плащанията\" на е-страницата на столицата.\"София е първата общинска администрация в страната, която осигурява тази услуга за своите граждани\", уточниха от дирекция \"Общински приходи\".За първия месец на 2018 г. приходите от местни данъци и такси в бюджета на Столична община са 30,2 млн. лв., което е с 5,3 млн. лв. повече от същия период на миналата година. Сред причините за добрите резултати е, че данъчната кампания т.г. започна по-рано. Данък МПС за 2018 г. се плаща от 2 януари, а данък сгради и такса смет – от 29 януари. Хората използват възможността да получат 5% отстъпка при пълно плащане на дължимите суми. Само за първия месец на годината приходите от данъка за превозните средства са близо 7 млн. лв. , което е с над 1 млн. лв. повече от същия период на 2017 г. Въпреки че за такса смет отстъпка няма, тези приходи в бюджета също са повече – 5, 7 млн. лв. са влезли през този януари, което е с 670 хил. лв. повече от същия период на м.г.", "date": "2018.02.02", "title": "Данъците в София ще се плащат и с електронен подпис"}
{"url": "https://offnews.bg/temida/sadat-pusna-deloto-za-mrasnia-vazduh-v-sofia-674078.html", "text": "Софийският апелативен съд определи като допустимо делото срещу Столична община за мръсния въздух в София и го върна на СГС. Колективните искове бяха заведени на 29 май миналата година от няколко неправителствени организации и адвокати, обединени в \"Група за чист въздух\". СГС обаче прекрати делото като недопустимо, като се мотивира, че че представителите на колектива нямат „доказан опит, знания и финансов ресурс“, с които да защитят увредения интерес на обществото. На 31 януари Софийският апелативен съд (САС) отменя опредението на СГС.  „Считам, че от това определение на САС е видно, че ние имаме право да водим делото, което беше прекратено абсолютно незаконно. За съжаление успяха да ни забавят, но това не означава, че няма да продължим усилията си да защитим интереса на гражданите да дишат чист въздух в София“, каза адвокат Димо Господинов. Първоначално делото беше разпределено на съдия Божана Желязкова, но тя отказа да го гледа с мотив, че също живее в София и това поставя под основателно съмнение безпристрастното му разглеждане, припомнят от Група за чист въздух. Случайното разпределение прати делото на съдия Богдана Желявска. Тя първо остави исковата молба без движение с искане в 7-дневен срок „Група за чист въздух“ да представят доказателства за възможностите си да защитят увредения интерес, както и да понесат тежестите, свързани с водене на делото, включително и разноските. След това ищците заявиха, че тези доказателства са представени още с исковата молба и ако съдът ги намира за недостатъчни, да им даде конкретни указания какво още да представят. Съдия Желявска не постави конкретни искания и насрочи делото за разглеждане през декември 2017 г., което означава, че в крайна сметка е приела доказателствата за достатъчни.След отвода на съдия Желявска делото отиде при съдия Елена Маврова. Тя го прекрати с мотив, че ищците нямат опит, знания и ресурс, за да водят делото, без да отправи искания към тях да представят доказателства за противното. Според съдия Маврова от първоначално предложените доказателства не можело да се установи дали ищците отговарят на изискванията за знания и квалификация в областта на околната среда, екологичното право, опит в изследванията на мръсния въздух. Отделно от това, при проверка на финансовите им възможности за понасяне на тежестите, не се установявало, че те позволяват защита на колективния интерес. \"Група за чист въздух\" внесе обжалване пред Софийския апелативен съд на 17 ноември.", "date": "2018.02.02", "title": "Съдът пусна делото за мръсния въздух в София"}
{"url": "https://offnews.bg/futbol/levski-schupi-sobstven-rekord-za-chuzhdentci-674080.html", "text": "Левски постави още един рекорд, който е свързан с чужденците в тима, пише \"Меридиан мач\". През този шампионат, синята фланелка са обличали играчи от най-много държави – цели 14.Новият връх в 104-годишната история на клуба бе постигнат, след като през зимата футболната география на \"Герена\" се обогати с попълнения от Бразилия, Португалия и Тунис, каквито през есента нямаше.Предишното върхово постижение беше от сезон 2015/16, когато за Левски играха легионери от общо 12 страни.В същото време стана ясно, че новите португалски попълнения на \"сините\" Филипе Нашименто и Афонсо Фигейредо най-вероятно ще дебютират за новия си клуб днес. В 17:30 часа наше време Левски ще премери сили с втородивизионния австрийски Флоридсдорфер. В тима единствено Ривалдиньо със сигурност пропуска оставащите две контроли на тима на малтийска земя. 22-годишният бразилец по всяка вероятност ще може да дебютира срещу Сливнишки герой в последната проверка на тима преди старта на сезона.", "date": "2018.02.02", "title": "Левски счупи собствен рекорд за чужденци"}
{"url": "https://offnews.bg/temida/obviniha-granichni-politcai-sabirali-si-podkupite-v-obshta-kasichka-674081.html", "text": "Специализираната прокуратура повдигна обвинения на осем гранични полицаи от ГКПП „Малко Търново“ за участие в организирана престъпна група за получаване на подкупи от преминаващи границата български и чужди граждани.Участниците в групата са привлечени към наказателна отговорност по приключило разследване на ДАНС и Дирекция „Вътрешна сигурност“ на МВР под надзора на Специализирана прокуратура.Събраните до момента доказателства сочат, че групата действала от декември 2016 г. до декември 2017 г. Граничните полицаи са искали и получавали от преминаващи границата неголеми суми в лева и други валути – средно между 20 и 60 лева. Парите били събирани в „обща каса“, най-често при конкретен началник на смяна, а след края на работния ден са били разпределяни помежду участниците. Подкупи са искани и получавани от пътуващи при нередности в документите им – например при извеждане на деца от един родител, без пълномощно от другия. Стюарди на автобуси и шофьори на чужди камиони са плащали, за даминат по бързо бариерата, в т.ч. за да не бъдат проверявани обстойно багажите и товарите.Специализираната прокуратура е поискала отстраняване от работа на обвинените гранични полицаи. С прокурорски постановления на всеки от тях е наложена мярка за неотклонение „Парична гаранция“.", "date": "2018.02.02", "title": "Обвиниха гранични полицаи, събирали си подкупите в обща касичка"}
{"url": "https://offnews.bg/koloezdene/iztiposaha-peter-sagan-kato-napoleon-674072.html", "text": "Словашката звезда в колоезденето Петер Саган влезе в ролята на Наполеон за новия постер, който рекламира предстоящото еднодневно състезание Куурн - Брюксел - Куурн на 24 февруари.Трикратният световен шампион на шосе спечели изданието през 2017 година, но след това се провали в последвалите класики, а сега се надява на по-добра пролетна кампания. На новия постер Саган е изобразен, яхнал кон, като имитира прочутата картина на Жак-Луи Давид от 1801 година \"Наполеон Бонапарт прекосява Алпите\".В момента Саган е един от малкото елитни колоездачи, които дават положителен имидж на спорта, разтърсен за последно от скандала с Кристофър Фрум.Британската звезда на \"Скай\" даде подозрителна проба за веществото салбутамол и светът на колоезденето е затихнал в очакване на решението по казуса.", "date": "2018.02.02", "title": "Изтипосаха Петер Саган като Наполеон"}
{"url": "https://offnews.bg/politika/eto-gi-parvite-kandidati-koito-sa-gotovi-da-posledvat-slavi-674077.html", "text": "Шоуменът Слави Трифонов стартира подбора на кандидатите, желаещи да се включат в политическия му проект.На живо във фейсбук на страницата му Слави Т. Трифонов в момента се излъчват интервютата с тях.Риалити събитието протича по добре познат сценарий от други инициативи на \"Шоуто на Слави\". Кандидатите сядат на столче пред гологлавия водещ, представят се и споделят възгледите си.За разлика от другите формати обаче в \"политическото жури\" не са сценаристите на предаването на Трифонов, а учени, които шоуменът от Учиндол представи като \"хора с изключителни качества, които живеят в чужбина, но продължават да милеят за това, което се случва у нас\". При подбора на кандидат-политиците помагат Атанас Раденски, професор от университет в Ориндж Каунти, Йордан Бъчваров, биолог, мениджър на лаборатория в САЩ и Иван Нинов, генерален мениджър в университет в Доха, Катар.Трима от първите четирима, допуснати до интервю, се оказа, че са живели и учили в чужбина. Първа пред Слави и журито застана Неда Калчева, която е програмист. Тя разказа, че родителите ѝ са артисти и че е отраснала в Солун преди да продължи образованието си в САЩ.\"Темата, която ми е близка, е електронното управление. За мен начинът да се оправим в България е да създадем невъзможност да се краде и да има корупция. Законите не са достатъчни, необходимо е да изпреварваме събитията. За това могат да ни помогнат блокчейн технологиите, каквито в Естония се използват от 10 години\", обясни Калчева. Следващият кандидат-политик бе Петър Анастасов, 47-годишен от Ботевград. Той се оказа хирург, живял в Америка, специализирал клинична неврофизиология в Далас.\"Преди 7-8 години се завърнах. Викат ми Комара. Като се качих на колата в САЩ и спрях да спортувам, станах така\", обясни пълничкият мъж.Той смята, че вече трябва да мислим за децата на нашите деца.\"Трябва да се борим за бъдещето. Имаме отрицателен прираст - на 100 000 починали 46 000 родени. Здравеопазването трябва да се натисне и да се промени из основи. Най-важно е да има конкуренция на Здравната каса. Трябва да има няколко, но с участие на държавата\", посочи Атанасов, когото Слави определи като \"голям сладур\".След него пред Слави застана Иван Шишков, който се оказа на 31 г. от Севлиево. Той обясни, че е мениджър за Източна Европа в британска логистична компания, икономист, специалист по застраховане.Живко Седларски, на 37 години, от София се оказа, че също е емигрант, който се е завърнал у нас. Той завършил данъчно право във Франция и работил за голяма кантора в Париж и Мароко. От 2010 г. обаче се върнал в България, оженил се и вече имал две дъщери.", "date": "2018.02.02", "title": "Ето ги първите кандидати, които са готови да последват Слави"}
{"url": "https://offnews.bg/obshtestvo/laskin-skochi-sreshtu-ekolozi-zashtitavashti-kucheto-ot-mokrishte-674083.html", "text": "Питбулът Цезар, който уби тригодишно дете в пазарджишото село Мокрище, предизвика скандал във фейсбук. Актьорът Иван Ласкин скочи срещу еколозите от PAW- Pazardjik Animal Welfare, които искат да се погрижат за кучето. Кучето вече е преместено в клетка, много е слабо, но е жизнено и с огромен апетит! Занесохме храна и постелки. Сипахме и няколко килограма гранули и оставихме консерви. Силно ни притеснява факта, че храната скоро ще свърши, а хората ги е страх да го доближат. В момента няма как да се вземе кучето! Докато трае 14 дневната карантина, то не може да напуска мястото, колкото и нелепо да звучи.След разговор с представители на ОДБХ и опита ни да разберем реда и начина за изземване на кучето ни отговориха, че след изтичане на 14 дневен карантинен срок на кучето за бяс пак няма да ни бъде предоставен, а етолог ще проверява степента му на агресия и тогава ще решават съдбата му. Имаме ли след приятелите си, адвокат обичащ животните, който би застанал до нас в този момент ?!?, написаха на страницата си в социалната мрежа от PAW- Pazardjik Animal Welfare. От коментари на любители на животните става ясно, че те не вярват Цезар да е нахапал и убил детето. Кръв имало по кучето, в колибката, около него...! И по думите на един от циганите те били го измили, пише Мария Драмова. Тя пита и \"защо не е взет материал от зъбите на кучето, за да се изследва за кръв от цигането\". Жена от Перник поиска да осинови кучето. “Еколози” искали да осиновят кучето-убиец!!! Абе, дебили прости, ако аз изям дете ще ме осиновите ли?, пише Ласкин. Защо не протестирате в гората, където циганите я опустошават с бракониерство? Защото ви е страх, мърльовци!, коментира актьорът във фейсбук и допълва: Ловците сме 135 000, пачаври “зелени”. Не ни ядосвайте!", "date": "2018.02.02", "title": "Ласкин скочи срещу еколози, защитаващи кучето от Мокрище"}
{"url": "https://offnews.bg/sviat/korab-s-90-migranti-potana-kraj-bregovete-na-libia-674079.html", "text": "Кораб с 90 мигранти потъна край бреговете на Либия. Партньорски агенции са предали опасения на Службата на ООН по въпросите на миграцията, че е възможно всички мигранти да са се удавили след преобръщането на трафикантския плавателен съд.Говорителка на службата, Международната организация по миграцията, заяви, че след трагедията тази сутрин, на брега на либийския град Зууара изплували десет тела. Предполага се, че осем от тях са на пакистанци, а останалите две - на либийци.До момента са открити трима оцелели. По думите им повечето мигранти на кораба са били пакистанци.По първоначални данни корабът се е наклонил силно на една страна и се е преобърнал. ", "date": "2018.02.02", "title": "Кораб с 90 мигранти потъна край бреговете на Либия"}
{"url": "https://offnews.bg/politika/uchitelki-sotcialistki-nikakav-dzhendar-v-chas-674050.html", "text": "Пловдивската организация на БСП подкрепи ръководството на партията за решението да не се ратифицира Истанбулската конвенция. \"Ние бяхме най-активни в кампанията против насилието над жените, но не приемаме джендър идеологията\", заявиха жените социалистки, съобщават от \"Позитано 20\".Те благодариха на парламентарната група, че внася промени в Наказателния кодекс, с които насилието става престъпление от общ характер и се увеличават наказанията. Нинова ги информира, че в петък депутатите ще предложат и създаването на кризисни центрове за пострадали от домашно насилие.Учителки от региона изразиха недоволството си от опитите в училищата да се прокарва обучение за нестереотипни роли на пола и заявиха категорично, че няма да допуснат такова в техните часове.По думите им едно цяло поколение се осакатява, то няма да знае род и няма да има ценности.В дискусията бе изтъкнато, че държави, които често се дават за положителен пример, като Великобритания, Унгария, САЩ и други още не са ратифицирали конвенцията.В срещата участие взеха зам.-председателят на БСП Кирил Добрев, с който присъстващите коментираха организационни въпроси и подготовката за местните избори, както и областният председател на партията Георги Гергов и общинският Красимир Трифонов.", "date": "2018.02.02", "title": "Учителки социалистки: Никакъв джендър в час"}
{"url": "https://offnews.bg/politika/ninova-iz-stranata-sreshtu-istanbulskata-konventcia-stanishev-agitira-674054.html", "text": "Председателят на Партията на европейските социалисти Сергей Станишев ще посети Кризисния център за пострадали от домашно насилие жени и деца в Перник. От Партията са категорично ЗА ратифициране на Истанбулската конвенция, която третира темата за домашното насилие. БСП обаче са категорично против ратификацията. Корнелия Нинова тръгва на поредица от срещи в страната, първата бе вчера в Пловдив. Пловдивската организация подкрепи ръководството на партията да не се ратифицира Истанбулската конвенция.\"В никакъв случай не отстъпвай под натиска на ПЕС и Сергей Станишев\", заръчаха пловдивските социалисти на Корнелия Нинова, съобщиха от Позитано 20. ", "date": "2018.02.02", "title": "Нинова из страната срещу Истанбулската конвенция, Станишев агитира за нея в Перник"}
{"url": "https://offnews.bg/politika/karakachanov-natciata-ni-e-v-demografska-kriza-nie-shte-gi-uchim-kak-674082.html", "text": "Вицепремиерът Красимир Каракачанов потвърди намеренията си да инициира референдум за еднополовите бракове, третия пол и т.нар. джендър обучение на подрастващите.По думите му такива референдуми вече са правени в Хърватия и Унгария и ние трябва да вземем пример от тях.Той подчерта, че веднъж завинаги трябва да се приключи \"с тази безсмислица\", а отговорът на обществото е начинът темата да бъде затворена.По думите на Каракачанов с Истанбулската конвенция и други законодателни промени ще ни бъде наложено да приемем еднополовите бракове, джендър идеологията и т.нар. трети пол.Това е политика, която се налага не много демократично от определени европейски кръгове на страните-членки на ЕС, каза вицепремиерът.\"Не искам никой да ми налага на мен, че има трети пол, че на децата ни трябва още в детската градина да им обясняваме, че било тенденция да си сменяш пола, както в това помагало, което се появи. Нацията ни е в демографска криза, ние щи ги учим как да си сменят пола\", гневи се лидерът на ВМРО.Преди това в кулоарите на НС председателят на БСП Корнелия Нинова обясни, че предложението на Каракачанов и въпросите ще бъдат обсъдени от социалистите на заседание на парламентарната група. Как ще бъде формулиран въпросът в референдума, ще реши пленарната зала, подчерта тя.", "date": "2018.02.02", "title": "Каракачанов: Нацията ни е в демографска криза, ние ще ги учим как да си сменят пола!"}
{"url": "https://offnews.bg/futbol/sasht-zatvori-vratite-si-za-maradona-674075.html", "text": "САЩ отказа да издаде виза на легендата Диего Марадона заради изказване по адрес на американския президент Доналд Тръмп.57-годишният аржентинец е възнамерявал да се отправи към държавата, за да посети съдебно заседание на своята бивша съпруга, което ще се състои в Маями през март.Неотдавна обаче Диего нарече Тръмп \"Чиролита\" - кукла на конци, като думата се използва в Аржентина като признак за нещо незначително.\"Предупреждавах Диего, когато бяхме близо до получаване на виза: \"Моля те, не говори нищо за САЩ\", сподели адвокатът на Марадона Матиас Морла.", "date": "2018.02.02", "title": "САЩ затвори вратите си за Марадона"}
{"url": "https://offnews.bg/sviat/van-se-vriaza-v-peshehodtci-v-shanhaj-i-izbuhna-v-plamatci-18-dushi-s-674049.html", "text": "Ван с газови бутилки се вряза в пешеходци в центъра на Шанхай и избухна в пламъци. 18 души са ранени, предадоха АП и ТАСС.Става въпрос за инцидент, а не за нападение, смятат властите.18-те ранени са в болница, състоянието на трима от тях е тежко.Катастрофата стана около 9 часа сутринта местно време в един от най-оживените райони на финансовата столица на Китай. Автомобилът, в който пътували шест души, се запалил, пробил заграждение и се врязал в пешеходците на тротоара пред кафене \"Старбъкс\". Според полицията колата се е запалила, защото шофьорът е пушел, превозвайки леснозапалими материали.", "date": "2018.02.02", "title": "Ван се вряза в пешеходци в Шанхай и избухна в пламъци. 18 души са ранени"}
{"url": "https://offnews.bg/sviat/12-godishno-momiche-strelialo-nevolno-po-petima-v-uchilishte-v-kalifor-674051.html", "text": "12-годишно момиче простреля петима души в училище в Калифорния, а часове по-късно полицията на Лос Анджелис обяви, че деянието е извършено неволно.Срещу момичето е повдигнато обвинение за небрежно боравене с огнестрелно оръжие.15-годишно момче, което бе простреляно в главата, и 15-годишно момиче, улучено в китката, са в стабилно състояние и се очаква да се възстановят напълно, пише Би Би Си. Другите ранени са 11-годишно момче, 12-годишно момиче и 30-годишна жена. Те имат по-леки наранявания.Стрелбата започнала към 8:55 ч. местно време в четвъртък. На място в училището по-късно било открито и използваното полуавтоматично оръжие.Ученик, който е бил в същата класна стая, казва пред ABC News, че според него момичето е мислело оръжието за играчка и не е имало намерение да убива никого, пише още Би Би Си.", "date": "2018.02.02", "title": "12-годишно момиче стреляло неволно по петима в училище в Калифорния"}
{"url": "https://offnews.bg/politika/masov-boj-s-zhelezni-pratove-mezhdu-migranti-vav-frenskia-grad-kale-v-674055.html", "text": "Поне петима имигранти са тежко ранени във френския пристанищен град Кале при масово сбиване между афганистанци и еритрейци.В критично състояние са четирима млади еритрейци на възраст между 16 и 18 години, предаде Франс прес.Пети ранен е бил откаран в болница в град Лил с много тежки наранявания.Прокуратурата докладва за общо 13 случая на ранени при бой с метални прътове.На мястото на сблъсъка пристигна вътрешният министър на Франция Жерар Коломб и определи инцидента като \"невероятно сериозен\". За един от тежко ранените се смята, че е бил прострелян в тила.\"Има покачване на насилието, което стана непоносимо високо както за жителите на Кале, така и за мигрантите\", коментира министърът.Боят, продължил два часа, започнал в южно предградие, където мигрантите се били наредили на опашка за хранителни продукти. В мелето са се включили 100 граждани на Еритрея и 30 афганистанци. Искрата избухнала, когато един от афганистанците произвел няколко изстрела.", "date": "2018.02.02", "title": "Масов бой с железни прътове между мигранти във френския град Кале (видео)"}
{"url": "https://offnews.bg/obshtestvo/10-uvolneni-sled-izlachvaneto-na-kadrite-s-nasilie-nad-detca-v-doma-v-674052.html", "text": "10 души са били уволнени след скандала с центъра за деца \"Хризантема\" в Габрово, избухнал след излъчването на кадри с насилие над деца, заснети още през 2016 г., съобщи bTV тази сутрин. Става дума за почти целия персонал на дома, включително детегледачи и социални работници, както и директорът на дирекция \"Образование и социални дейности\" в общината.Две седмици след излъчването на кадрите децата се чувстват спокойни, аз и колегите, които посещавахме центъра през този период, не сме усетили напрежение, увери Павлина Марева от отдел \"Закрила на детето\".\"Децата се чувстват спокойни. По отношение на две лежащо болни предприехме преместване, тъй като разбрахме, че по-голямата част от персонала е освободена. Настанихме ги в Габрово, в център за настаняване от семеен тип за деца и младежи с нужда от постоянни грижи.По отношение на останалите деца на този етап не са оценени рискове и те останаха в центъра, не беше необходима друга мярка за закрила.Тяхната дневна грижа остана - преди обяд посещават училище, а следобед -дневен център\", каза Марева пред bTV.В \"Хризантема\" били настанени 7 деца, след преместването на две от тях останали пет.До приключване на конкурсите за новия персонал, има назначени детегледачи от други центрове за деца с увреждания, каза Радостина Братованова, директор на отдел \"Социално подпомагане\" в Габрово.Тече и проверка на прокуратурата. Тя е във фаза, в която не може да се даде информация или да се направи обосновано предположение, че дадено лице е извършило престъпление, заяви наблюдаващият прокурор Милен Миков.Образуваната преписка е по 4 сигнала, очаква се резултатът от работата на полицията в Габрово да е ясен до месец.", "date": "2018.02.02", "title": "10 уволнени след излъчването на кадрите с насилие над деца в дома в Габрово"}
{"url": "https://offnews.bg/evropa/skandal-v-ep-iskat-za-lishat-polskia-zam-predsedatel-ot-posta-mu-674060.html", "text": "Ръководителите на политическите групи в Европейския парламент съобщиха, че са решили да предложат зам.-председателят на ЕП Ричард Чарниецки (Европейски реформатори и консерватори, Полша) да бъде лишен от поста, предаде БТА.Предвижда се това предложение да бъде подложено на гласуване на пленарната сесия на ЕП в Страсбург идната седмица. Ако то бъде прието, евродепутатът повече няма да представлява ЕП и неговото ръководство.Причината за решението е определена като \"тежко нарушение\". Евродепутатът сравни колегата си Роза Тун с полските нацистки колаборационисти от Втората световна война.Предложението не е свързано с Полша или политическата група на евродепутата, се отбелязва в съобщението. Пояснява се, че това е израз на виждането на ръководителите на политическите групи, според които Чарниецки не бива повече да ги представлява.Според правилника на ЕП, с мнозинство от 3/5 от подадените гласове, представляващи най-малко три от политическите групи, председателският съвет може да предложи прекратяване на мандата на председателя, на заместник-председател или на квестор, на председател или заместник-председател на комисия, междупарламентарна делегация, или на всеки на мандатна длъжност, при нарушаване на задълженията. ЕП взема решение по това предложение с мнозинство от 2/3 от подадените гласове, представляващи мнозинство от всички евродепутати. ", "date": "2018.02.02", "title": "Скандал в ЕП: Искат за лишат полския зам.-председател от поста му"}
{"url": "https://offnews.bg/futbol/administratorat-na-pirin-bit-ot-kmeta-na-simitli-zaradi-iamks-674062.html", "text": "Администраторът на футболния клуб от Първа лига ОФК Пирин (Благоевград) Велислав Елезов се оплака вчера в социалните мрежи, че е бил пребит от кмета на Симитли Апостол Апостолов - Поли.Елезов, който е и пресаташе на \"орлетата\", пусна официална жалба в полицията. Скандалът се разиграва в сряда на контролния мач Септември (Симитли) - Ботев (Ихтиман) (1:0) в село Крупник.От разказа на Елезов пред \"Би Ай Ти\" става ясно, че Апостолов отдавна му имал зъб, тъй като смятал, че именно от него е тръгнал преди години култовият рефрен \"Яж ми к**о Симитли!\", познат и с абревиатурата ЯМКС.\"С това нещо (б.р. Поли) не се познавам лично. Единственото нещо, което предшестваше като случка това, е заради рефрена, едно скандиране, което се носи из цялата държава (б.р. - \"Яж ми к**о Симитли\"). Но аз не съм част от агитката от 12 години, защото от тогава работя във футболния клуб. Рефренът в интерес на истината никога не е бил насочван към град Симитли\", обясни Елезов.\"Въобще не съм го виждал този човек във вчерашния ден (б.р. - сряда). Аз пък ще му заведа дело за набедяване. Ще кажа на моя адвокат да входира жалба срещу него. Той е човек (б.р. - Елезов), с когото не контактувам. Не искам да го виждам. Не съм бил на мача, както твърди. Той много пъти е твърдял неверни неща за мен във \"Фейсбук\", защити се Апостолов.От коментарите в профила на Елезов обаче става ясно, че хората в Благоевград са обезпокоени, че Апостолов ще бъде оневинен, тъй като има солидни връзки с управлението. Синът му Стефан Апостолов е перспективен футболен рефер и депутат от мнозинството. В Благоевград тръгнаха и призиви са организиране на протест на 5 февруари, понеделник, с искане за оставката на Апостолов.", "date": "2018.02.02", "title": "Администраторът на Пирин бит от кмета на Симитли заради ЯМКС"}
{"url": "https://offnews.bg/obshtestvo/bez-voda-v-chast-ot-fakulteta-dnes-674016.html", "text": "\"Софийска вода\" временно ще прекъсне водоснабдяването днес в част от кв. Факултета, съобщиха от дружеството.Причината да няма вода в района на ул. „Суходолска“, ул. „Полска калина“, жп линията и ул. 761 е диагностика на уличен водопровод на ул. „Суходолска“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ъгъла на ул. „Суходолска“ и ул. „Сали Яшар“.", "date": "2018.02.02", "title": "Без вода в част от Факултета днес"}
{"url": "https://offnews.bg/ikonomika/po-chista-pitejna-voda-za-vsichki-evropejtci-674021.html", "text": "Европейската комисия предложи законодателство, с което ще се повиши качеството на питейната вода, ще се подобри достъпът до питейно водоснабдяване и ще се осигури по-качествена информация за гражданите.Представеното предложение е отговор на първата успешна европейска гражданска инициатива „Право на вода“, която събра 1,6 млн. подписа за подобряване на достъпа до безопасна питейна вода за всички европейци. Тя има за цел да гарантира качествено водоснабдяване. Друга от целите е да се активизират потребителите, като се гарантира, че доставчиците на вода предоставят на клиентите си по-ясна информация за потреблението, структурата на разходите и цената на литър, като последното ще даде възможност на потребителите да направят сравнение с цените на бутилираната вода. Това ще допринесе за изпълнението на екологичната цел за използване на по-малко пластмаси и намаляване на въглеродния отпечатък на ЕС, както и за постигането на целите за устойчиво развитие.Правилата, по отношение на които Комисията предлага актуализация, ще повишат качеството на водата и безопасността й — към списъка с критерии за определяне на безопасността на водата ще бъдат добавени нови вещества (например легионела и хлорати). При разширяването на списъка се отчитат последните научни данни и препоръките на Световната здравна организация. Според оценките новите мерки ще намалят възможните рискове за здравето, свързани с питейната вода, от 4 % на по-малко от 1 %.Съгласно новите правила от държавите членки се изисква да подобрят достъпа за всички, особено за уязвимите и маргинализираните групи, чийто достъп до питейна вода е затруднен. На практика това означава предвиждане на оборудване за достъп до питейна вода на обществени места, кампании за информиране на гражданите относно качеството на водата и насърчаване на администрациите и управителите на обществени сгради да осигуряват качествено водоснабдяванеПо-доброто управление на питейната вода от страна на държавите членки ще елиминира загубите и ще допринесе за намаляване на въглеродния отпечатък. Така предложението ще даде и съществен принос за постигането на целите за устойчиво развитие до 2030 г. и на целите на Парижкото споразумение относно изменението на климата.Заместник-председателят на Комисията Юрки Катайнен, който отговаря за растежа, работните места, инвестициите и конкурентоспособността, заяви, че с това предложение ще се улесни преходът към кръгова икономика и ще се подпомогнат държавите членки в усилията им да управляват ефективно питейната вода като ресурс.Първият заместник-председател на Комисията Франс Тимерманс каза, че чрез европейската гражданска инициатива ясно и високо прозвуча гласът на гражданите, призоваващи за действия, с които да се гарантира достъпът до безопасна питейна вода.", "date": "2018.02.02", "title": "По-чиста питейна вода за всички европейци"}
{"url": "https://offnews.bg/obshtestvo/pochina-bivshiat-glaven-redaktor-na-pogled-i-duma-evgenij-stanchev-674056.html", "text": "Журналистът Евгений Станчев почина.Отиде си един голям човек и българин- БАЩА МИ! Опелото ще се отслужи в неделя 14 часа в храм \"Св.Седмочисленици\", написа на страницата си във фейсбук дъщеря му Камелия Станчева, пи ар специалист. Евгений Станчев е роден на 13 април 1939 г. Работил е във вестниците „Народна младеж“, „Новини плюс“, КЕШ, два пъти е бил главен редактор на „Поглед“, както и на в. Дума. Един от първите журналисти, посетили района на аварията в Чернобилската АЕЦ. Автор на серия от репортажи за аварията публикувани във вестник „Поглед“ през октомври и ноември 1987 г. и препечатани в „Дума“ през април 2006 г.", "date": "2018.02.02", "title": "Почина бившият главен редактор на Поглед и Дума Евгений Станчев"}
{"url": "https://offnews.bg/obshtestvo/nov-signal-za-nad-100-narushenia-v-detska-gradina-tozi-pat-v-detelina-674074.html", "text": "От Национален инициативен комитет за качествена и иновативна образователна система внасят сигнал в деловодството на Столична община за над 100 нарушения на Директора на ДГ №7 „Детелина\", съобщиха от Комитета. Част от нарушенията са свързани с деца, които посещават детска градина, а в същото време участват в класирания -  когато се класират, те биват записвани, ако не се класират, остават в чакащи, обясняват вносителите на сигнала. Недопустимо е директорите да не е актуализират данните преди класиране, независимо че нямат срок за това, смятат от Комитета.  Друг проблем са големия брой деца записани „по втория начин\", с протокол от ЛКК или през работна група – това са над 50% от децата, които в момента посещават детската градина. Има над 30 деца, които са в яслена възраст, а са записани в първа група – парите, които детската градина получава за дете в първа група са над 600 лева, повече отколкото дете в яслена група. Установените нарушения са 102 на брой. Миналата седмица подадохме сигнал с 98 нарушения във 2-ра ДГ „Звънче\". Директорът Цеца Георгиева вместо да си признае нарушенията както направи директора на ДГ „Ласка\" в Овча Купел си позволи публично да окачестви, че всички точки в сигнала са лъжа, а и изнесе множество други неверни данни. Поради тази причина в понеделник - 5 февруари ще внесем в прокуратурата сигнал за изнасяне на невярна информация от длъжностно лице, свързана с работата му, пишат от Комитета. Те настоявт техен представител да бъде включен като граждански контрол в проверките, за което към сигналите са приложили и петиция, подписана от стотици граждани в подкрепа на това искане.Част от директорите се подписват под отворено писмо, в което се изправят против включването ни в проверките като граждански контрол, с нетърпение чакаме да видим, кои са директорите подписали писмото, за да знаем със сигурност кой директор има да крие нещо, твърди председателят на Комитета инж. Васил Николов.Той подчертава, че организацията не е обвързана политически и не подкрепя никоя политическа сила. Не сме срещу общината, искаме всеки директор, нарушил закона и/или нормативните разпоредби, да понесе съответната отговорност, заявява инж. Николов.  ", "date": "2018.02.02", "title": "Нов сигнал за над 100 нарушения в детска градина, този път в Детелина"}
{"url": "https://offnews.bg/ikonomika/datski-telekom-pridobi-chast-ot-biznesa-na-mtg-no-ne-i-nova-televizia-674053.html", "text": "Датският телеком TDC придоби скандинавския медиен и развлекателен бизнес на шведската Modern Times Group (MTG), която е собственик на \"Нова броудкастинг груп\", за 2.5 млрд. долара, съобщи \"Капитал\", позовавайки се на Financial Times.Новината се потвърди и от годишния финансов отчет на компанията. Това е поредна голяма сделка, чрез която телеком компания навлиза в медийния бизнес, и продължение на стратегията на MTG да излезе от пазара на традиционна телевизия и да се позиционира като дигитална видеоплатформа.\"Нова броудкастинг груп\", в който влизат телевизионните канали от групата на \"Нова\" и \"Диема\", както и дигиталната компания \"Нетинфо\", не е част от сделката. Датският телеком придобива телевизионния канал Viasat, както и скандинавския развлекателен бизнес на MTG, като продажбата не включва дълг. Цената на сделката ще бъде платена в акции и в брой - шведската компания ще получи 3.3 млрд. шведски крони и 309 млн. нови акции. Благодарение на споразумението TDC ще има достъп до 3 млн. телевизионни абонати и над 10 млн. домакинства в скандинавския регион.", "date": "2018.02.02", "title": "Датски телеком придоби част от бизнеса на MTG, но не и Нова телевизия"}
{"url": "https://offnews.bg/obshtestvo/zimna-bogoroditca-e-mazhkite-majki-da-slagat-petela-673989.html", "text": "Православната църква чества днес Сретение Господне, народът ни празнува Петльовден. За имен ден черпят Радост, Радостина, Драго, Драгомир, Ралин, Ванеса, Радина, Радослава и Радослав.Сретение Господне е един от четирите празника, посветени на Божията майка. 40 дни след раждането на Исус Христос света Дева Мария занесла своя Младенец в Йерусалимския храм според Мойсеевия закон, който заповядвал всяко първородно от мъжки пол да бъде посвещавано или представяно пред Бога.Старите българи наричат празника и Зимна Богородица. На 2 февруари народът ни чества Петльовден. Денят почита мъжката сила, майките на момчета слагат на масата петел.Според разказите по време на турското иго еничарите минавали на този ден и отвеждали най-хубавите и най-здравите момчета. От която къща вземали дете, турците поставяли кървав знак на портата. Тази жестока традиция е наречена кръвен данък. Намерили се обаче умни жени, които откъсвали главите на петли и с кръвта рисували по вратниците зловещия знак. Еничарите, като го видели, си отивали с убеждението, че други преди тях са минали и са взели живия данък.Традицията повелява от жертвената птица, сготвена със зеле или ориз, да се раздава на съседи за здравето на момчетата.", "date": "2018.02.02", "title": "Зимна Богородица е, мъжките майки да слагат петела"}
{"url": "https://offnews.bg/ikonomika/evrodeputati-ot-gerb-na-poseshtenie-v-zavod-kojto-spored-moskovski-i-674038.html", "text": "Министърът на транспорта, информационните технологии и съобщенията Ивайло Московски кара трети мандат на поста в третото правителство на Бойко Борисов, но това явно не се отразява особено на компетенциите му за жп сектора, за който отговаря.В понеделник от БСП поискаха оставката на ръководството на БДЖ заради плачевното състояние на държавните железници, некачествените ремонти и некомпетентното ръководство, начело с централния нападател на Локо-БДЖ Владимир Владимиров.Московски обаче вместо експертни аргументи извади политически доводи., някои от които твърде несъстоятелни - сега железниците били по-добре, отколкото преди идването на ГЕРБ. А те не са и това го знаят както служителите на БДЖ, така и хората, които се качват във влаковете.Дори и да разглеждаме думите му като опит за чисто защитна реакция на червения ултиматум за оставки (б. ред. - греховете на БСП никак не са по-малки от тези на ГЕРБ), то друго твърдение на министъра е впечатляващо абсурдно. На пресконференцията си Московски каза без замисляне, че нямало къде локомотивите да се ремонтират, повтаряйки тезата на изпълнителният директор на БДЖ Владимиров, че новосъздадената компания \"Жп Тракция\" била единствената в този бизнес у нас.Московски едва ли би се хванал на подобна въдица, ако просто бе попитал колегите си Андрей Новаков и Емил Радев - депутати в Европейския парламент също от московската партия ГЕРБ.На сайта на частния жп завод \"Експрес Сервиз\" в Русе са публикувани серия снимки от тяхно посещение в предприятието през миналия уикенд. А компания са им правили още трима депутати от управляващата партия, но в родния парламент - Пламен Нунев, Светлана Ангелова и Андриан Райков.В Русе освен за столичния Метрополитен се произвеждат маневрени локомотиви за редица държави по света. Машини на \"Експрес Сервиз\" работят дори в държави като Великобритания, Швейцария, Китай и Бразилия, а ремонти на подвижен състав в русенското предприятие извършват почти всички частни железопътни превозвачи не само у нас, но и от Румъния.Факт, който е показателен, че министър Московски е добре по-малко да се доверява на футболисти, па макар и централни нападатели, по въпросите на транспорта.Иначе просто рискува да стане за смях!", "date": "2018.02.02", "title": "Евродепутати от ГЕРБ на посещение в завод, който според Московски и БДЖ не съществува"}
{"url": "https://offnews.bg/obshtestvo/poveche-oblatci-dnes-no-ostava-toplo-674018.html", "text": "Повече облаци ще има днес, но времето остава топло за февруари. Вятърът ще е умерен, на места в Западна и  Централна България ще превали слаб дъжд. Максималните температури ще са между 12 и 17 градуса.В планините ще е облачно. В масивите от Западна България ще има слаби превалявания от сняг. Ще духа умерен и силен запад-югозападен вятър. Максималната температура на височина 1200 м ще бъде около 8 градуса, на 2000 м - около 1 градуса.По Черноморието облачността ще е значителна. Ще духа умерен юг-югозападен вятър. Максималните температури ще са между 14 и 18 градуса. Температурата на морската вода е 6-7 градуса, а вълнението на морето ще бъде 2-3 бала.В събота и неделя времето ще е дъждовно. В първия почивен ден средната максимална температура ще е 15 градуса, във втория ще е значително по-ниска - 9 над нулата.", "date": "2018.02.02", "title": "Повече облаци днес, но остава топло"}
{"url": "https://offnews.bg/politika/bsp-predlaga-vav-vsiaka-oblast-tcentar-za-postradali-ot-domashno-nasil-674061.html", "text": "Парламентарната група на БСП внася законопроект за допълнение на Закона за защита от домашно насилие.В законопроекта се предлага като мярка изграждането, поддържането и управлението на кризисни центрове за лица, пострадали от домашно насилие. Също така на територията на всяка област да се открие най-малко един кризисен център. От БСП уточника, че поддържането и управлението на новосъздадените кризисни центрове ще струва на бюджета 2.5 млн. лв. годишно.Депутатът от БСП Драгомир Стойнов заяви, че законопроектът е част от промените, които трябва да доведат до реални действия срещу домашното насилие.", "date": "2018.02.02", "title": "БСП предлага във всяка област център за пострадали от домашно насилие"}
{"url": "https://offnews.bg/politika/krasimir-iankov-gerb-sazdavat-nova-valna-ot-mladi-balgari-za-chuzhbin-674065.html", "text": "Бойко Борисов обикаля българските общности в чужбина и обяснява как ще създаде условие мигрантите да се върнат в България, а с този закон създавате нова вълна от млади българи да потърсят нормален жизнен стандарт на други трудови пазари.Това заяви при обсъждането на промените в Закона за трудовата миграция и трудовата мобилност в Народното събрание Красимир Янков. Според депутата от БСП, така направените промени и сега действащата рамка на закона запазват правото на работодателите да замразят заплатите и да си осигуряват работна ръка от държави с по нисък стандарт на живот от Европейските критерии и стандарти.Гласувам против този закон, защото той нарушава правото на българските труженици да отстояват правата си в своята родина, каза още Янков. Според него икономиката трябва да се развива именно за повишаване на стандарта на живот на хората, полагащи наемен труд, а не да се прави законодателство, обслужващо само определени корпоративни интереси.", "date": "2018.02.02", "title": "Красимир Янков: ГЕРБ създават нова вълна от млади българи за чужбина"}
{"url": "https://offnews.bg/politika/ulesniavat-dostapa-na-stazhanti-do-pazara-na-truda-u-nas-674057.html", "text": "Народното събрание прие на първо четене изменения в Закона за трудовата миграция и трудовата мобилност със 113 гласа \"за\", 20 проти  и 17 \"въздържал се\".С промените се въвеждат в българското законодателство изискванията на евродиректива от 2014 г. Целта е да се повиши достъпа до трудовия пазар на стажанти, без разрешение за работа при сключен договор за стажуване.Предвижда се още в някои случаи чужденците, пребивавали 90 дни като сезонни работници у нас, да могат да подновят сезонната си заетост, без да напускат страната. Ще се въведе и ускорена процедура, когато сезонният работник успешно е пребивавал като такъв в рамките на предходните пет години.", "date": "2018.02.02", "title": "Улесняват достъпа на стажанти до пазара на труда у нас"}
{"url": "https://offnews.bg/kultura/stoianka-mutafova-posreshtna-96-ia-si-rozhden-den-na-stcenata-674064.html", "text": "Голямата актриса Стоянка Мутафова посрещна 96-ия си рожден ден отново в театъра.На 1 февруари тя излезе на Сатиричния театър с представлението „Столетие мое”. На миналия си 95-и рожден ден тя отново посрещна на сцената и заяви пред препълнената зала, че си пожелава да се срещне с тях и на стогодишнината си.В пиесата \"Столетие мое\" Мутафова играе столетница.", "date": "2018.02.02", "title": "Стоянка Мутафова посрещна 96-ия си рожден ден на сцената"}
{"url": "https://offnews.bg/futbol/igrach-ot-visshata-liga-pristigna-vav-fk-konkordia-674067.html", "text": "Набор 2003-2004 г. на софийския отбор ФК Конкордия направи поредния си силен трансфер. Клубът, чиято дейност е насочена изцяло към подкрепа на личностното развитие и социалната интеграция чрез спорт на деца от уязвими общности, привлече бивш играч на Кристъл Палас.През последните шест месеца момчето бе част от ДЮШ на английския клуб от Висшата лига, но през зимата неговото семейство се завърна от Острова и талантливото дете реши да продължи кариерата си във ФК Конкордия. Очаква се той да дебютира за новия си отбор в края на февруари.Тогава започва втория полусезон от първенството на БФС „Деца А“. В близките дни се очаква към подготовката на тима да се присъедини друго момче, което също е било част от детско-юношеската школа на клуб от Висшата лига. Въпросното дете и бивш кадър на Стоук Сити и може да играе на няколко позиции на терена.ФК Конкордия е единственият клуб заедно с шампиона Лудогорец в България, който осигурява напълно безплатни тренировки и екипировка на всичките си играчи.Всички желаещи да се включат в отбора са добре дошли, а за контакт посетете официалния сайт на Фондация „Конкордия България“ -", "date": "2018.02.02", "title": "Играч от Висшата лига пристигна във ФК Конкордия"}
{"url": "https://offnews.bg/sviat/bebeshkoto-mliako-laktalis-mozhe-da-e-bilo-zarazeno-sas-salmonela-os-674066.html", "text": "Бебешкото мляко на френската компания \"Лакталис\" може да е било заразено със салмонела още от 2005 г., обяви директорът на фирмата Еманюел Бение, цитиран от Ройтерс. Преди седмици фирмата обяви, че изтегля от пазара 12 млн. кутии, след като бебета се разболяха след прием на заразеното със салмонела адаптирано мляко. Изследвания обаче показват, че същият щам салмонела е станал причина за вълна от болни бебета през 2005 г., като е възможно фабриката да е източник на заразата.Към момента не може да се изключи вероятността бебета да са консумирали заразено мляко между 2005 и 2017 г., каза Бание. Според френския институт \"Пастьор\", който извършва мониторинг върху болестите и микроорганизмите, над 200 бебета във Франция са заразени със същия щам на салмонела от 2005 г. насам. Според властите 36 от общо 38 случая на заразени със салмонела са свързани с млякото на \"Лакталис\".Директорът на фирмата постави под съмнение и ефективността на 16 000 теста, които са извършени в частна лаборатория миналата година, тъй като те не са разкрили проблема. По думите му ако проблемът е бил открит тогава, продуктът е щял да бъде изтеглен от пазара още тогава. Бение коментира още, че за момента не е ясно колко ще струва на фирмата скандалът със заразеното мляко, но се очаква сумата да достигне стотици милиони евро и може да ѝ коства лиценза за износ за неопределен период от време. ", "date": "2018.02.02", "title": "Бебешкото мляко 'Лакталис' може да е било заразено със салмонела още от 2005 г."}
{"url": "https://offnews.bg/sviat/dva-voenni-helikoptera-se-sblaskaha-vav-frantcia-petima-zaginaha-674069.html", "text": "Два военни хеликоптера се сблъскаха в Южна Франция. Най-малко петима души са загинали, съобщиха френски медии, цитирани от Би Би Си. Инцидентът е станал в югоизточния регион Вар, във военновъздушна академия на около 50 километра от Сен Тропе.На мястото са пристигнали спасители. Те издирват един човек, чиято съдба не е ясна. За момента не е ясна причината за катастрофата.По случая е започнало разследване.", "date": "2018.02.02", "title": "Два военни хеликоптера се сблъскаха във Франция, петима загинаха"}
{"url": "https://offnews.bg/temida/rodnini-na-kmeta-na-septemvri-poluchili-milioni-ot-neizgodni-sdelki-674048.html", "text": "Задържаният при спецоперация вчера кмет на Септември Марин Рачев е контролирал 14 фирми, те са изпълнявали всички обществени поръчки на общината. Изключително драстични са случаите на безстопанственост и то умишлена. Има случаи, когато се сключва договор за ремонт на улица от 400 метра, а тя е 200, заяви тази сутрин говорителят на главния прокурор Румяна Арнаудова пред bTV.Днес прокуратурата ще повдигне две обвинения на Рачев - за безстопанственост и неизгодна сделка. Ръководителя на спецпрокуратурата Иван Гешев коментира, че се разследват роднини на кмета. Според него близки на Рачев са получили обществени поръчки за 13 млн. лв. Прокуратурата разглежда сделки от март 2016 до март 2017 година.В Специализираната прокуратура има сигнали за това, че и други кметове в други общини извършват сходна дейност, заяви още Арнаудова.„Започнати са няколко досъдебни производства, но всичко е въпрос на доказателства. Когато съберем такива, които ни дават основание да предприемем явните действия по разследване, както вчера в Септември, това ще бъде извършено и в други общини“, коментира тя. „Нямаме данни, доказателства и твърдения, че кметът на Септември е бил изнудван. Според нас е работил доста спокойно и самоуверено“, посочи Арнаудова.", "date": "2018.02.02", "title": "Роднини на кмета на Септември получили милиони от неизгодни сделки"}
{"url": "https://offnews.bg/obshtestvo/promeniat-chast-ot-marshrutite-na-pet-tramvaia-utre-674087.html", "text": "Пет трамвая променят част от маршрутите си утре, заради подмяна на трамвайна кръстовка на пл. „Македония“.Трамвайна линия № 1 в посока надлез “Надежда” ще се движи от от ж.к. „Иван Вазов“ по маршрута си до кръстовище бул. “Христо Ботев” – ул. “Алабин”, надясно по ул. “Алабин”, обръщане на посоката на движение на трамвайно ухо “Съдебна палата”, ул. “Алабин” и надясно по бул. “Христо Ботев” по маршрута до надлез “Надежда”. В обратна посока маршрутът не се променя.Трамвайна линия № 4 в посока Орландовци: от бул. “Никола Петков” по маршрута до кръстовище бул. “Македония” - бул. “Христо Ботев”, наляво по бул. “Христо Ботев” до Централна ж.п. гара, надясно по бул. “Княгиня Мария Луиза” до ул. “Козлодуй” и по ул. “Козлодуй” по маршрута до кв. „Орландовци“, двупосочно.Трамвайна линия № 5 (в посока център): от кв. „Княжево“ по маршрута си до кръстовище бул. “Македония” – бул. “Христо Ботев”, наляво по бул. “Христо Ботев”, обръщане посоката на движение на площад “Възраждане”, надясно по бул. “Христо Ботев” и надясно по бул. “Македония” по маршрута.Трамвайна линия № 6: промяна на маршрута само в посока ж.к. „Обеля 2“, както следва: от ж.к. „Иван Вазов“ по маршрута си до кръстовище бул. “Христо Ботев” – ул. “Алабин”, надясно по ул. “Алабин”, обръщане посоката на движение на трамвайно обръщателно колело “Съдебна палата”, ул. “Алабин” и надясно по бул. “Христо Ботев” по маршрута до ж.к. „Обеля 2“.Трамвайна линия № 7: промяна на маршрута само в посока метростанция “Хан Кубрат”, както следва: от ж.к. „Борово“ по маршрута си до кръстовище бул. “Христо Ботев” – ул. “Алабин”, надясно по ул. “Алабин”, обръщане посоката на движение на трамвайно обръщателно колело “Съдебна палата”, ул. “Алабин” и надясно по бул. “Христо Ботев” по маршрута до метростанция “Хан Кубрат”. В обратна посока маршрутът не се променя.Мотрисите от трамвайни линии № 1, 4, 5, 6 и 7 ще спират на всички съществуващи трамвайни спирки в променените участъци на маршрутите.", "date": "2018.02.02", "title": "Променят част от маршрутите на пет трамвая утре"}
{"url": "https://offnews.bg/sviat/parvorodniat-sin-na-fidel-kastro-se-samoubi-674047.html", "text": "Първородният син на покойния бивш кубински лидер Фидел Кастро, Фидел Кастро Диас-Баларт, се самоуби вчера в Хавана, съобщиха държавни медии, цитирани от агенция ЕФЕ и Ройтерс.\"Докторът на науките Фидел Анхел Кастро Диас-Баларт, който от няколко месеца се намираше под наблюдението на лекарски екип поради тежка депресия, сложи край на живота си на 1 февруари сутринта\", съобщи в. \"Гранма\".Кастро Диар-Баларт, на 68 години, беше единственият син от първия брак на Фидел Кастро с Мирта Диас-Баларт. В Куба го наричаха \"Фиделито\" поради поразителната прилика с баща му. Той беше ядрен физик, съветник по научните въпроси в Държавния съвет на Куба и вицепрезидент на кубинската Академия на науките. ", "date": "2018.02.02", "title": "Първородният син на Фидел Кастро се самоуби"}
{"url": "https://offnews.bg/obshtestvo/maia-manolova-i-kobrata-podkrepiha-iskaneto-na-1300-sportisti-za-pozhi-674092.html", "text": "Омбудсманът Мая Манолова подкрепи искането на група световни шампиони, спортни деятели и треньори за пожизнени премии.Манолова ще изпрати становище до Комисията по въпросите за децата, младежта и спорта в НС за изменение и допълнение към Законопроекта за физическото възпитание и спорта, който предстои да бъде гледан на второ четене в парламента.Близо 1300 елитни спортисти настояват за пожизнена премия за шампиони и медалисти от световни и европейски първенства, навършили 35 години, както и за техните треньори, извели ги на почетната стълбица. Предложението е заплащането да става само за един от извоюваните медали – този за най-високото постижение.Омбудсманът Мая Манолова и заместник-омбудманът Диана Ковачева се срещнаха с представители на групата на световните и европейски шампиони - двукратният световен и двукратен европейски шампион по вдигане на тежести Стефан Ботев, трикратната световна шампионка по художествена гимнастика Мария Гигова, световната и европейска шампионка по спортна акробатика Валентина Куюмджиева, световният шампион и европейски медалист по борба Руси Петров, медалистът от европейски първенства по борба Нено Ненчев, треньорът по бокс, медалист от европейски и световни първенства Михаил Таков, международният съдия по борба, европейски и световен медалист Мирослав Гочев, придружени от юриста Петър Пейчев.„Ако има нещо безспорно в динамичните времена, в които живеем, то това са успехите на хора като Вас, които ни карат да се гордеем, че сме българи“, каза Манолова.Сред подписалите се в подкрепа на предложението за изменение и допълнение на Закона за физическото възпитание и спорта са още боксьорът Кубрат Пулев, олимпийският шампион по борба Георги Мърков, спортният акробат и треньор Юри Инджов, волейболистът Димо Тонов, борецът Георги Янчев, спортната гимнастичка Боряна Джиджева и тежкоатлетът и дългогодишен председател на родната федерация по вдигане на тежести Антон Коджабашев.Сред предложенията, които спортистите и треньорите връчиха на Манолова, са към Министерството на младежта и спорта да бъде създадена целева извънбюджетна сметка „Премии за шампиони“, в която да постъпват средства от данъци от хазартни игри. Те обясниха, че за изплащаните им ще са необходими между 15-18 млн. лв., а само за миналата година приходите от хазарт са били близо 220 млн. лв.Те настояват още за предимство при кандидатстване за работа в сферата на образованието като учители по физическо възпитание.", "date": "2018.02.02", "title": "Мая Манолова и Кобрата подкрепиха искането на 1300 спортисти за пожизнена премия"}
{"url": "https://offnews.bg/kultura/amerikantcite-ot-algiers-s-parvi-kontcert-u-nas-v-terminal-1-674091.html", "text": "Набиращите все по-силно популярност Algiers ще свирят за първи път у нас тази събота в клуб \"Терминал 1\".Algiers е щатска експериментална група от Атланта, Джорджия. Бандата се състои от четирима души, а именно - Франклин Джеймс Фишър (вокал, китара), Райън Махан (бас-китара, програминг, бек-вокали), Лий Теше (китара, бек-вокали), като от 2015 г. към тях се присъединява и барабанистът на Bloc Party - Мат Тонг.Американците имат собствен стил, повлиян от пост-пънк, сайкъделик-соул, госпъл, индъстриъл и дори южно-готическа литература.Бандата има издадени два албума, първият (“Algiers”) през 2015-а, вторият е от 2017-а – “The Underside of Power”. Групата е чест гост на редица престижни фестивали, а през изминалата година подгрява Depeche Mode по време на десетина дати от европейското им турне. Любопитен факт е, че видеото към песента им \"Irony. Utility. Pretext.\" е заснето на Бузлужда.", "date": "2018.02.02", "title": "Американците от Algiers с първи концерт у нас в Терминал 1"}
{"url": "https://offnews.bg/obshtestvo/razbivat-romskite-paralelki-bez-usednalost-ako-ima-risk-vsichki-v-i-674059.html", "text": "Изцяло ромски паралелки повече няма да се формират в училищата у нас.Ако има риск всички първокласници в един или повече класове да са от малцинствената група, ще се прави изключение и няма да се прилага принципът на уседналост. Вместо това децата ще бъдат насочвани към други училища, като задължително родителите трябва да са заявили съгласието си за това.Промените са заложени в проект за изменение на Наредба 10 за организацията на дейностите в училищното образование от 2016 г. на МОН и са публикувани на сайта на Министерството на образованието. Правят се по искане на Националното сдружение на общините в Република България.Според НСОРБ уседналостта не трябва да е задължителна за общини, които провеждат политики и/или изпълняват проекти за интегриране на учениците от ромски произход.\"За улесняване работата на общините по отношение интегрирането на ромското население е дадена възможност общините да насочват ученици към определени от тях училища при желание на родителите\", пише в мотивите към проекта.Ако прилагането на критерия \"близост до училището\" ще доведе до формирането на една или повече паралелки само от ученици от една етническа малцинствена група, след решение на общината деца от тази малцинствена група може да се насочват за записване в първи клас в училища в други райони, става ясно от предложената редакция на чл. 43 от наредбата.Условията и редът за записването на тези деца в други училища ще се определят от съответната община. Задължително ще е родителите или настойниците да са заявили желание за записване другаде.Децата, насочени към други училища, могат да бъдат записани и над утвърдения план-прием, за да не бъдат ощетявани деца от съответния район. Наредбата поставя ограничение за записването на не повече от двама такива ученици в паралелка.", "date": "2018.02.02", "title": "Разбиват ромските паралелки: без уседналост, ако има риск всички в I клас да са от малцинството"}
{"url": "https://offnews.bg/obshtestvo/zdravnata-sistema-shte-zaraboti-po-nov-model-ot-1-ianuari-2019-g-674084.html", "text": "В рамките на няколко месеца ще разработя нов модел за регистриране, функциониране, управление и финансиране на медицинската помощ, обяви пред Народното събрание здравният министър Кирил Ананиев.Изказването му бе във връзка с питане за общинските болници.Новият модел трябва да промени и измести съществуващия, който е от 1999 г. и се е изчерпал напълно, смята министърът.Нашето здравеопазване е болно. То се нуждае от лечение. Само че толкова много години никой не написа рецептата за това лечение, заяви той.За новия модел ще има сериозно обсъждане с всички заинтересовани институции и организации. Амбицията на министъра е системата да заработи по новия механизъм от 1 януари 2019 г.", "date": "2018.02.02", "title": "Здравната система ще заработи по нов модел от 1 януари 2019 г."}
{"url": "https://offnews.bg/kultura/kultoviat-amerikanski-rezhisior-ejbal-ferara-pristiga-u-nas-prez-mart-674088.html", "text": "Култовият американски режисьор Eйбъл Ферара ще бъде специален гост на 22-рия София филм фест.Неподражаемият режисьор, създал класиките „Лошият лейтенант“ и „Кралят на Ню Йорк“, ще получи Наградата на София на Столичната община за цялостен принос към изкуството на киното и ще води два майсторски класа в рамките на фестивала.Ферара е прочут с провокативните, често противоречиви сюжети и нео-ноар образи във филмите си. Роден е през 1951 година в Бронкс, Ню Йорк, в семейство на емигранти от Ирландия и Италия. Започва да режисира още като студент любителски филми на супер 8. В средата на 70-те години среща писателя Никълъс Сент-Джон, който става неизменен съавтор на повечето сценарии на филмите му, включително игралния дебют на Ферара „Driller Killer“, и впоследствие „Ms.45“. Добрите рецензии в пресата, особено след втората пълнометражна творба, водят след себе си по-големи бюджети и съответно работа с големи имена в киното. Но Ферара не допуска естетически компромиси и бързо си спечелва име на един от най-суровите портретисти на подземния живот в Ню Йорк. В това отношение той може да бъде сравняван само с Мартин Скорсезе. Макар да е ангажиран от големи филмови студия за различни проекти, той продължава да предпочита безапелационната свобода на независимото кино и работата с познати актьори, които – подобно на него самия – не се страхуват да предизвикват и специалистите на тема кино, и публиката. Сред „хамелеоните“ пред камерата, с които работи най-често, са Кристофър Уокън, Уилям Дефо, Харви Кайтел, Матю Модайн, Форест Уитакър, Денис Хопър, Джанкарло Еспозито и др.Ейбъл Ферара ще получи Наградата на София на гала вечер в кино „Люмиер“ непосредствено преди прожекцията на шедьовъра му „Кралят на Ню Йорк“ („King of New York“, 1990), едно от най-значимите изследвания на темата за насилието в американското кино. Главната роля на наркобос във филма изпълнява неустоимият Кристофър Уокън, на когото партнират младите Уесли Снайпс, Лорънс Фишбърн, Дейвид Карузо, Стив Бушеми. Впечатляваща тук е моралната двусмисленост в характера на героя на Уокън - Франк Уайт, който след като е освободен от затвора и вижда квартала си по-мрачен от всякога, решава да извърши нещо добро.Програмата на Ейбъл Ферара ще включи още няколко филма, реализирани през различни периоди от творчеството му, надхвърлящо над 40 заглавия. ", "date": "2018.02.02", "title": "Култовият американски режисьор Eйбъл Ферара пристига у нас през март"}
{"url": "https://offnews.bg/politika/poredno-veto-na-radev-varhu-promenite-v-zakona-za-zemedelskite-zemi-674068.html", "text": "Президентът Румен Радев наложи вето на Закона за изменение и допълнение на Закона за посевния и посадъчния материал заради направените с него изменения в Закона за опазване на земеделските земи. Държавният глава не е съгласен с правилата относно промяната на предназначението на земеделските земи..Според Румен Радев те не изпълняват конституционното задължение на държавата за особена закрила на земята и не гарантират промяна на предназначението на обработваемите земи само по изключение при доказана нужда.Според президента Радев промени в законодателството, които засягат основни начала на Конституцията, трябва да преминават през всички етапи на законодателния процес. Само така може да се гарантира прозрачност и да се даде възможност на всички заинтересовани лица да изразят своето мнение.Ето и мотивите за ветото на държавния глава:М О Т И В Иза връщане за ново обсъждане в Народното събрание на разпоредби от Закона за изменение и допълнение на Закона за посевния и посадъчния материал, приет от 44-то Народно събрание на 24 януари 2018 г.Уважаеми народни представители,Споделям основната цел промените, направени със Закона за изменение и допълнение на Закона за посевния и посадъчния материал - необходимостта от оптимизиране на изискуемите документи при заявяване на административни услуги. Не съм съгласен с част от Преходните и заключителните разпоредби на този закон, които изменят Закона за опазване на земеделските земи, свързани с правилата за промяна на предназначението на земеделските земи.Съгласно чл. 21, ал. 1 от Конституцията земята е основно национално богатство, което се ползва от особената закрила на държавата и обществото. Земята е основно национално богатство, защото е източник и основа за всички други блага и има ограничена площ. Тези характеристики на земята предопределят и систематичното място на нейната уредба в Глава първа „Основни начала“ на Конституцията. Поради всичко това земята несъмнено е богатство със стратегическо значение за българската държава. Предвид тази ценност на земята като благо от най-висш порядък за цялото общество в чл. 21, ал. 2 от Конституцията се прогласява принципът за използването на обработваемата земя само за земеделски цели, като промяна на нейното предназначение се допуска по изключение при доказана нужда. Конкретните условия и ред за промяната на конституционно дефинираното предназначение на земеделската земя подлежат на уредба със закон. Този закон трябва да остане в конституционно очертаната рамка и да допуска по изключение и при доказана нужда промяната на предназначението на земеделската земя. В този смисъл целта на Закона за опазване на земеделските земи (ЗОЗЗ) е да регламентира такива условия и ред, чрез които да се изпълни конституционната повеля за особена закрила на земеделската земя.Считам, че направените в Преходните и заключителните разпоредби на Закона за изменение и допълнение на Закона за посевния и посадъчния материал промени в ЗОЗЗ не са релевантни към предвидената в Конституцията особена закрила на земята като основно национално богатство. По силата на § 28, т. 5 (относно чл. 21, ал. 1 и 5 ЗОЗЗ) отпада изискването за представяне на проект на подробен устройствен план (ПУП) при започване на процедурата за промяна на предназначението на земеделските земи. Така се създава неяснота относно конкретните параметри на инвестиционното намерение и не се доказва нуждата, която е конституционна предпоставка за промяната на предназначението. С § 28, т. 7, б. „а“ (относно чл. 24, ал. 1 ЗОЗЗ) отпада задължението на заинтересованото лице след влизане в сила на решението за утвърждаване на окончателна площадка и/или трасе да внесе ПУП, което създава възможност за безкрайна във времето валидност на решението за промяна на предназначението. Разпоредбата на § 28, т. 11 (относно чл. 34, ал. 1 и 2 ЗОЗЗ) променя началния момент, от който започва да тече 1-годишният срок за искане за промяна на предназначението на земята – от влизането в сила на ПУП, а не както досега – от влизане в сила на решението за утвърждаване на окончателна площадка. Така се създава безсрочна валидност на решенията за утвърждаване на площадки, защото след промяната в чл. 24, ал. 1, където отпада задължението за започване на изработване на ПУП от заинтересованото лице, такова изработване може изобщо да не започне. Този неблагоприятен ефект ще се прояви и по отношение на заварените производства, за които по силата на § 31 ще се прилагат новите правила за сроковете по чл. 34.С § 30 се дава възможност на лицата, които са пропуснали удължения през 2012 г. 6- годишен срок, да поискат потвърждаване на решението за промяна на предназначението на земеделската земя за неземеделски нужди. Няма обаче срок, в който може да се поиска това потвърждение, тъй като ал. 7 на § 30 предвижда отпадането на правното действие само на потвърдените решения за промяна на предназначението. По този начин с разпоредбата се дава възможност за валидиране на загубили сила решения за промяна на предназначението, без да има срок, в който това може да бъде поискано. Освен това с ал. 6 се предвижда възстановяване на заплатената такса, ако органът не потвърди, а отмени решението за промяна на предназначението на земята. Предвид начина на внасяне на предложенията за тези промени липсва яснота за отражението на задължението за възстановяване на таксите върху публичните финанси.С тези промени уредбата стимулира собствениците на земеделски земи да променят предназначението им и в много продължителен период от време да не реализират своите нужди, изчаквайки удобен момент, в който ще има инвестиционен интерес. В резултат на това общественият интерес е засегнат, тъй като земите с променено предназначение ще пустеят. Те не могат вече да се използват за земеделски цели, а строителството още не е започнало. Подменя се целта на закона – опазването на земеделските земи и се поставя под съмнение съответствието на приетата уредба с чл. 21 от Конституцията.Водя се от убеждението, че промени в законодателството, които засягат основни начала на Конституцията, трябва да преминават през всички етапи на законодателния процес. Само така може да се гарантира прозрачност и да се даде възможност на всички заинтересовани лица да изразят своето мнение. В никакъв случай не оспорвам правото на народните представители да правят предложения след приемането на законопроект на първо гласуване, но предложенията не трябва да противоречат на принципите и обхвата на приетия на първо гласуване законопроект. В този смисъл е и чл. 84, ал. 2 от Правилника за организацията и дейността на Народното събрание, както и мотивите на Решение 5 от 2015 г. на Конституционния съд (Обн. ДВ, бр. 78 от 2015 г.).Включването на промени в ЗОЗЗ, които водят до необосновано разширяване на възможностите за промяна на предназначението на земеделските земи в преходни и заключителни разпоредби на друг закон, създава впечатление, че се цели избягване на широкото публично обсъждане и подробното мотивиране на предлаганите промени. Считам, че народните представители дължат на всички, които те представляват, ясно, мотивирано и открито обсъждане на правилата за промяна на предназначението на земеделските земи.Уважаеми народни представители,Въз основа на изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 28, т. 5, т. 7, б. „а“ и т. 11, § 30 и § 31 от Преходните и заключителните разпоредби на Закона за изменение и допълнение на Закона за посевния и посадъчния материал, приет на 24 януари 2018 г.РУМЕН РАДЕВ ПРЕЗИДЕНТ НА РЕПУБЛИКА БЪЛГАРИЯ", "date": "2018.02.02", "title": "Поредно вето на Радев: върху промените в закона за земеделските земи"}
