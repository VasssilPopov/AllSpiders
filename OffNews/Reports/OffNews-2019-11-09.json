{"url": "https://offnews.bg/evropa/eva-majdel-grazhdanite-iskat-funktcionirashta-evropa-a-ne-evropa-vgl-715127.html", "text": "„Европейските граждани показаха, че искат Европа, която фукционира и е способна да решава сериозни предизвикателства като безработица, икономическо забавяне, климатични промени, справедлив работен пазар. Гражданите не искат Европа, която е вглъбена в кризи или такава, която се дели на Изток и Запад, център и периферия.”Това заяви Ева Майдел, председател на Международното европейско движение по време на годишната Федерална асамблея на организацията. Събитието се проведе в петък, 8 ноември 2019 г., в Хелзинки, Финландия, а домакин бе Конфедерацията на финландската индустрия.Специалният гост на федералната асамблея беше заместник председателят на Европейската инвестиционна банка и бивш премиер на Финландия Александър Стуб. Той посочи, че Международното европейско движение, като най-голямата и най-стара асоциация на про-европейски организации има ключовата способност да достига до гражданското общество в Европа. Александър Стуб добави, че е неоходимо да работим стратегичеси, да защитаваме европейските ценности и да отстояваме мултилатерализма в глобален мащаб.„Всеки един гражданин може да допринася за решенията на предизвикатеслтвата, пред които е изправена Европа, но и света. Ние сме по-свързани от всякога и ЕС не може да защитава гражданите си в изолация.”, коментира Ева Майдел пред организациите членки на Международното европейско движение, сред които са бизнеси, представители на профсъюзи, младежки организации и др.", "date": "2019.11.09", "title": "Ева Майдел: Гражданите искат функционираща Европа, а не Европа вглъбена в кризи"}
{"url": "https://offnews.bg/zvezdi/frenska-aktrisa-obvini-roman-polanski-v-iznasilvane-715129.html", "text": "Френската актриса и фотограф Валантин Моние обвини известния режисьор Роман Полански в изнасилване, което по нейните думи е станало преди 44 години, предават Нова тв и БТА.\"През 1975 година бях изнасилена от Полански. Аз нямах никаква връзка с него - нито професионална, нито лична, една го познавах. Нямаше някакво парти, нямаше алкохол, нито наркотици\", пише Моние.Това станало в ски курорта Гщаад в Швейцария, където тя била на почивка. Нейните приятели я запознали с режисьора Полански. На следващия ден, след като карали ски, той й предложил физическа близост. Моние, която тогава била на 18 години, му отказала, но продължила да кара ски в тяхната компания. Същата вечер тя отишла с Полански на ресторант, след което се върнали в хижата му, където режисьорът зверски я изнасилил.Своето желание да разкаже за случката с 44 години закъснение, пострадалата свързва с излизането на новия филм на Полански \"Офицер и шпионин\", посветен на аферата \"Драйфус\". Моние искала да припомни тъмните страни на режисьора. Навремето тя не отишла в полицията да подаде жалба, тъй като се страхувала за живота си. Полански тогава бил достатъчно известен и според Моние можело да бъде убита, за да бъде потулен скандалът.Полански се призна за виновен в сексуално посегателство над 13-годишно момиче през 70-те години на миналия век. Когато разбра, че въпреки споразумението с прокуратурата, ще бъде осъден за по-тежко престъпление - изнасилване, избяга във Франция.Преди година Американската киноакадемия прекрати членството на Роман Полански.", "date": "2019.11.09", "title": "Френска актриса обвини Роман Полански в изнасилване"}
{"url": "https://offnews.bg/politika/premierat-borisov-v-nish-berlinskata-stena-mezhdu-balgaria-i-bivsha-i-715128.html", "text": "„И ние като германците можем да кажем, че Берлинската стена между България и бивша Югославия днес пада. От днес Сърбия има пристанище Варна, пристанище Бургас и до центъра на Истанбул - няма светофар“.Това заяви министър-председателят Бойко Борисов на официалното откриване на новоизградения участък от автомагистралата от българската граница до град Ниш, Сърбия. Трасето е част от Общоевропейския транспортен коридор №10. За откриването българският премиер бе поканен от президента на Сърбия Александър Вучич.„Днес свързваме Азия и Европа през България и Сърбия“, подчерта премиерът Борисов пред стотиците гости на церемонията. Министър-председателят акцентира, че цялата българска промишленост ще може да ползва този път за Западна Европа и поднесе поздравленията си за откриването му.„България днес е по-близо от всякога, затова благодаря на министър-председателя Бойко Борисов“, обърна се сръбският президент Вучич към българския премиер. Вучич подчерта, че Сърбия ще се свърже с братска България и чрез „Балкански поток“. „Без съседите - къщата не може да се опази. С нашите български комшии - пътят ни е отворен. Министър-председателят Бойко Борисов каза, че от днес Сърбия има достъп до пристанищата Варна и Бургас. А той е добре дошъл - и в Пирот, и Ниш“, каза още президентът на Сърбия пред българския премиер и водената от него делегация.Преди церемонията по откриването премиерът Борисов и президентът Вучич обсъдиха напредъка по важните за региона инфраструктурни проекти. „От Белград до Бургас няма светофар. От Белград до Истанбул няма светофар. И сега строим от Бургас до Варна да няма светофар. А който е от тая страна завива на София вдясно и стига до Солун през АМ „Струма“, изброи българският министър-председател. Сръбският президент даде висока оценка на направеното от правителството на България.Участъкът, който президентът на Сърбия и българският министър-председател откриха днес, е с дължината 86,9 км като строителните дейности по изграждането му започват през 2011 г. Стойността на проекта възлиза на 476 млн. евро, а средствата са осигурени от Европейската инвестиционна банка, Европейската банка за възстановяване и развитие, както и от Световната банка.Изграденото трасе включва 87 моста, 5 тунела (Банцарево, Сопот, Сарлах, склон Пражна и Протон с обща дължина 2,6 км) и 5 детелини. При строежа на участъка са използвани 290 000 кубични метра бетон, 37 000 тона арматура и около 780 000 тона асфалт. Тази магистрала ще свърже двата района - Ниш и Пирот, населени с около 450 000 души, и ще осигури по-лесна връзка на Източна Сърбия с най-близкото летище „Константин Велики“ в Ниш.С пускането в експлоатация на трасето от българската граница до Ниш или на т.нар. „източно разклонение” се завършва изграждането на целия участък на транспортния коридор № 10 през територията на Сърбия.", "date": "2019.11.09", "title": "Премиерът Борисов в Ниш: Берлинската стена между България и бивша Югославия днес пада"}
{"url": "https://offnews.bg/futbol/stilian-petrov-zavarshi-magistratura-v-uefa-715126.html", "text": "Бившият национал Стилиян Петров се похвали с много важен документ. Футболистът с най-много изиграни мачове за българския национален отбор по футбол вече е дипломиран магистър към УЕФА.Стенли успешно завърши курса за управление и икономика на спорта, организиран от европейската футболна централа. С новата диплома българинът получава право да работи като генерален мениджър на европейски футболни клубове.Програмата на УЕФА е създадена само за бивши футболни звезди, допринесли за развитието на играта и националните си отбори и такива, които са печелили европейски трофеи.С дипломи като Стилиян Петров могат да се похвалят Зинедин Зидан, Нуно Гомеш, Ерик Абидал и други. Заедно със Стенли курсът завършиха Юри Джоркаеф, Луис Гарсия и Гаиска Мендиета.", "date": "2019.11.09", "title": "Стилиян Петров завърши магистратура в УЕФА"}
{"url": "https://offnews.bg/knigi/priateliat-na-diado-koleda-nova-detska-knizhka-ot-maria-peeva-ma-715125.html", "text": "Първата книга на Мария Пеева \"Писмо до сестра ми\" предизвика истински фурор, след като само за седмица, още преди официалното ѝ представяне, бяха продадени повече бройки, отколкото е целият тираж на повечето български книги.Две години по-късно Мария Пеева - автор, преводач, блогър, създател на сайта \"Мама Нинджа\", представя новия си шедьовър. След като превзе сърцата на родителите не само с първия си роман, а и с  всяка от разказаните в сайта ѝ истории - живи и горящи, като че загребвани с голи ръце от огнището на живота, сега е ред да превземе и сърцата на децата с книжка за Дядо Коледа. Игривите думи и стоплящите фрази, написани от Мария, са още по-въздействащи на фона на акварелите на Клементина Манчева. Клементина е художник с десетки изложби зад гърба си, а картините ѝ са всепризнати от ценители и критици, но за първи път приема предизвикателството да илюстрира книга и то детска.Хармонията между автор и художник е толкова естествена, че никой не би повярвал, че двете работят за първи път заедно. Историята е за малкия Алекс, който има една най-голяма мечта на света – да притежава кученце. Всяка Коледа той пише писма до добрия старец и очаква от него да сбъдне мечтата му, а Дядо Коледа го разочарова отново и отново.Но един ден стар семеен албум разкрива неочаквана тайна. Никога няма да познаете кой е приятелят на Дядо Коледа.Една чудесна книга за вашето дете, която ще го радва не само по Коледа. Книга за обичта, семейната подкрепа и вярата в доброто, която прави чудеса. ", "date": "2019.11.09", "title": "'Приятелят на Дядо Коледа': нова детска книжка от Мария Пеева - 'Мама Нинджа'"}
{"url": "https://offnews.bg/sviat/plamna-pokrivat-na-sgradata-na-armenskia-parlament-715136.html", "text": "Пожар избухна в административната сграда на Националното събрание на Армения, съобщават РИА Новости и БГНЕС.На място са били извикани 15 противопожарни екипа, групи от националния кризисен център и медицински екипи.Пожарът е локализиран. Няма информация за пострадали.", "date": "2019.11.09", "title": "Пламна покривът на сградата на арменския парламент"}
{"url": "https://offnews.bg/sviat/gratckata-politcia-arestuva-trima-dushi-pri-antiteroristichna-operatci-715131.html", "text": "Гръцката полиция заяви, че отрядът за борба с тероризма е арестувал двама мъже и жена, за които се твърди, че са замесени в терористични действия и е задържал други 15 души в продължаваща операция, който е започнала в петък на обяд, пише електронното издание на гръцкия вестник Kathimerini, цитиран от Фокус. Полицията съобщи, че са претърсени 13 къщи и са открити, 5 автомата АК-47, полуавтоматияна пушка, два пистолета, детонатори, динамит, тротил и гранати. Оръжията ще бъдат проверявани за употреба в терористични актове, казват от полицията.Арестувани са двама мъже, на 41 и 43 години, които са замесени в грабеж на игрална зала в атинското предградие Холаргос. Друг мъж, на 46 години, е обвинен, подобно на другите двама, в терористична дейност, незаконно притежание на огнестрелно оръжие и експлозиви и фалшифициране на документи, е на свобода. Жената е обвинена в нарушаване на закона за огнестрелните оръжия, съобщи полицията в събота.Преди това 41-годишният мъж е прекарал почти осем години в затвора за участието си във въоръжената група „Революционна борба“. Той бе освободен през февруари 2018 г., като се възползва от закон, гласуван от тогавашното ляво правителство.Балистичните тестове потвърдиха, че част от намерените оръжия са били използвани при нападения срещу офисите на ПАСОК от въоръжена група, наричаща себе си „Революционна самозащита“ през януари 2017 г.Един от намерените автомати „Калашников“ е използвана при нападение срещу мексиканското посолство в Атина на 31 юли 2016 г. Същата група е поела отговорност за хвърлена ръчна граната срещу френското посолство в гръцката столица на 10 ноември същата година, при което е ранен полицейски служител.Премиерът Кириакос Мицотакис поздрави силите за борба с тероризма и Министерството на гражданската защита за арестите и повтори обещанието си „да приключи с проблема с вътрешния гръцки тероризъм веднъж завинаги“.", "date": "2019.11.09", "title": "Гръцката полиция арестува трима души при антитерористична операция"}
{"url": "https://offnews.bg/zdrave/epidemia-ot-hepatit-a-v-simeonovgrad-715137.html", "text": "Епидемия от хепатит А в Симеоновград. В рамките на месец са регистрирани няколко случая на вируса сред деца, съобщава Нова телевизия.Част от заразените са от едно и също семейство.Всички заболели са били настанени в инфекциозното отделение на болницата в Хасково.Хепатитът вече е потвърден лабораторно, съобщиха от здравното министерство. Регионалната здравна инспекция е предписала дезинфекция и изследвания на контактните лица.", "date": "2019.11.09", "title": "Епидемия от хепатит А в Симеоновград"}
{"url": "https://offnews.bg/kultura/prof-svetlozar-igov-e-nositeliat-na-nagrada-peroto-za-tcialosten-pr-715138.html", "text": "Цочо Бояджиев, Марин Трошанов, Елена Алексиева, Добромир Байчев, Хеле Далгор грабнаха отличието в своите категории.„Не многото писатели правят литературата, а достатъчното добри писатели. Радостен съм, че Литературен клуб „Перото“ продължава традицията си на стабилност да подкрепя литературата и нейните автори и преводачи“. С тези думи големият български литературен историк, критик, поет, писател и преводач Проф. д.ф.н. Светлозар Игов прие наградата за цялостен принос за 2019 година на Литературен клуб „Перото“.Наградата му бе връчена от Венцислав Велев – директор на Дирекция „Нематериално културно наследство“ към Министерство на културата, който поздрави всички автори, издатели и четящи хора от името на министър Банов.Наградата „Перото“ в категория „Детска литература“ отиде при Марин Трошанов и Петър Станимиров и книгата „Роботът Чапек на планетата с трите слънца. Книга първа. Роботски приключения”. В категорията „Поезия“ отличие взе Цочо Бояджиев за „Книга на разкаянията и утешенията“.За чудесния си превод от български на датски език на „И други истории“ и „И всичко стана луна“ от Георги Господинов приз в категория „Превод“ получи Хеле Далгор, а Елена Алексиева заслужено грабна наградата в категория „Проза“ за романа си „Свети вълк“. Тя пожела на себе си и всички свои колеги литературата, която се пише и която вече е написана да получи повече преводи. „Глиненият цар“ на Добромир Байчев стана победител в категорията „Дебют“.Статуетките, които получиха всички наградени, са дело на скулптора проф. Емил Попов.„Книгите винаги са били част от нашия живот и се радвам, че НДК е един от двигателите на книжните процеси“, каза председателят на Съвета на директорите на НДК – Борислав Велков, който благодари на всички пишещи и четящи хора за всеотдайността.", "date": "2019.11.09", "title": "Проф. Светлозар Игов е носителят на награда 'Перото' за цялостен принос"}
{"url": "https://offnews.bg/sviat/arestuvaha-izvesten-ruski-istorik-za-ubijstvo-na-zhena-nosel-chasti-o-715139.html", "text": "В Санкт Петербург е арестуван професор Олег Соколов, известен историк, един от основателите на военноисторическото възстановително движение в Русия. Той е заподозрян за убийството на жена, съобщи ТАСС, цитирана от \"Вести\".Според разследващите сутринта на 9 ноември той е бил задържан на крайбрежна улица, като е изведен от река Мойка, а в раницата му са открити две женски ръце и пистолет. Тялото на жената е отрито в дома му.Руски медии съобщиха противоречива информация за самоличността на жертвата - според едни става дума за негова студентка, а според други публикации - за негова роднина.Олег Соколов е роден през 1956 г. в Ленинград. Той е професор в катедрата по нова и съвременна история на Държавния университет в Санкт Петербург, автор е на поредица от монографии за дейността на въоръжените сили на Франция от времето на Наполеон. През 2003 г. президентът на Франция Жак Ширак подписва указ, с който награждава Соколов с Ордена на Почетния легион за големия му принос в изучаването и популяризирането на историята на Франция и нейната армия.През 1976 г. Соколов основава първата военноисторическа възстановителна група в Съветския съюз, която е основата на цялото модерно движение на военноисторическото възстановяване в Русия. През 2006 г. под ръководството на Соколов се създава Всеруското военноисторическо социално движение, което обединява военноисторическите клубове на 52 региона на страната.", "date": "2019.11.09", "title": "Арестуваха известен руски историк за убийство на жена, носел части от тялото ѝ"}
{"url": "https://offnews.bg/futbol/vlado-stoianov-otnese-tri-gola-pri-zavrashtaneto-si-715134.html", "text": "Вратарят Владислав Стоянов се върна в игра за Лудогорец след две години и осем месеца възстановяване. Стражът записа 90 минути за втория отбор при домакинската загуба с 0:3 от Хебър в първенството на Втора професионална лига.Стоянов предотврати чисти голове в 28-та и 38-та минута на мача. В първата ситуация той спаси опасен шут на Тодор Чаворски от пряк свободен удар.Топката летеше под горната греда, но стражът реагира на ниво и изби. При второто положение отново Чаворски стреля по тревата от няколко метра, а Стоянов плонжира и блокира удара му.Лудогорец II можеше да открие в 17-та минута, но Иван Йорданов от чиста позиция стреля над вратата. В 25-та минута Илкер Будинов проби мощно по левия фланг, влезе в наказателното поле и шутира, но слабо и Александър Любенов улови. Първото полувреме завърши при нулево реми.През второто Тодор Чаворски реализира в 73-та и 84-та минута, а в добавеното време Димитър Везалов оформи крайния резултат след удар с глава.Малко преди края на втората част играч на Хебър игра с ръка в наказателното поле, но главният съдия Валентин Станчев даде знак играта да продължи.", "date": "2019.11.09", "title": "Владо Стоянов отнесе три гола при завръщането си"}
{"url": "https://offnews.bg/112/izgoriaha-avtomobili-na-shefa-na-agentcia-mitnitci-715140.html", "text": "Изгоря кола на семейството на директора на агенция \"Митници\" - Георги Костов. От пресцентъра на агенцията казаха пред БТВ, че по първоначални данни, вероятно става дума за технически проблем, довел до самозапалване.Случаят е от четвъртък. Автомобилът е пламнал пред къщата на Костов в софийското село Опицвет. От пламъците е пострадала и съседна кола.Разследващите все още проверяват и версията за умишлен палеж срещу шефа на митниците.", "date": "2019.11.09", "title": "Изгоряха автомобили на шефа на агенция 'Митници'"}
{"url": "https://offnews.bg/112/dvama-mazhe-sa-postradali-vav-verizhna-katastrofa-po-patia-silistra-715132.html", "text": "Двама мъже са пострадали във верижна катастрофа по пътя Силистра - Добрич. Това съобщават ОДМВР - Силистра и Агенция „Фокус“. Сигналът е получен в 14.00 часа.Двамата пострадали мъже са откарани в болница. Към момента се извършва оглед и се изясняват причините за произшествието. Пътят за Добрич е отклонен към Алфатар.Все още е ограничено движението по път ll-71 Силистра-Добрич в района на Срацимир.", "date": "2019.11.09", "title": "Двама мъже са пострадали във верижна катастрофа по пътя Силистра - Добрич"}
{"url": "https://offnews.bg/futbol/vlado-stoianov-se-zavrashta-v-igra-sled-dve-godini-i-polovina-715110.html", "text": "След кошмарната загуба на Лудогорец от Еспаньол (0:6), разградчани имат повод за радост. След цели 2 години и половина на терена се завръща вратарят Владислав Стоянов. Днес се очаква да той да е титуляр в мача на дубъла на \"зелените\" срещу Хебър. Преди дни Владо тренира на пълни обороти на \"Корнея Ел Прат\", заедно с Пламен Илиев и Ренан дос Сантос. Както е известно, Стоянов скъса патерално сухожилие през пролетта на 2017 година по време на лагера на националния отбор преди квалификацията с Холандия. След това той претърпя поредица от операции. Голямото объркване стана в Румъния, където след некачествена хирургическа интервенция перничанинът почти загуби крака си. В последната година и половина той живееше и се лекуваше в Барселона, като това явно даде резултат и днес Стоянов ще играе отново.", "date": "2019.11.09", "title": "Владо Стоянов се завръща в игра след две години и половина"}
{"url": "https://offnews.bg/futbol/tcska-se-razdelia-s-nenuzhen-portugaletc-prez-zimata-715107.html", "text": "Ръководството на ЦСКА обмисля раздяла с универсалния защитник Нуно Томаш. Португалецът вече трети месец не попада в стартовия състав, тъй като загуби доверието след реванша срещу Зоря Луганск в Лига Европа на 15 август.От този мач насам той е записвал участие единствено в контролите в прекъсванията на шампионата, а когато попада в групата е само, за да допълни бройката.Ибериецът не получаваше доверие от Люпко Петрович, а при наследника му Милош Крушчич тенденцията продължава, допълва информацията си \"Тема Спорт\".24-годишният играч стана собственост на ЦСКА през лятото, след като записа 12 мача през пролетта като преотстъпен от Беленензеш.След привличането на Раул Албентоса и Петър Занев той загуби титулярното си място. Очаква се след края на есенния дял той да бъде продаден или преотстъпен.", "date": "2019.11.09", "title": "ЦСКА се раздeля с ненужен португалец през зимата"}
{"url": "https://offnews.bg/tenis/nadal-po-tova-vreme-na-godinata-formata-mi-e-uzhasna-715106.html", "text": "Световният номер 1 в мъжкия тенис Рафаел Надал даде положителна оценка за представянето си през този сезон. Матадора призна, че по това време на годината не е в добра форма и не очаква нищо от предстоящия заключителен турнир на ATP в Лондон.\"Все още не съм стартирал в турнира, но се надявам всичко да е наред. Равносметката ми за 2019 година? Няма как да искам повече, тя е силно положителна.Не очаквам нищо от себе си на предстоящите финали. Стигал съм много пъти до тях, но обикновено имам проблеми. По това време на годината формата ми не е особено добра, даже бих я определил като ужасна.Искам най-накрая да спечеля титлата от финалите и се надявам това да се случи. Сигурен съм, че мога да го направя, макар че наистина няма какво повече да искам през този сезон.Но имам една единствена цел пред себе си сега, а тя е да си тръгна с титлата от Лондон. И ще го постигна, сигурен съм в това. Засега обаче ще мисля мач за мач\", каза Надал.През кампанията Матадора записа на сметката си четири трофея, след като спечели US Open, \"Ролан Гарос\", както и Мастърс турнирите в Рим и Монреал.", "date": "2019.11.09", "title": "Надал: По това време на годината формата ми е ужасна"}
{"url": "https://offnews.bg/futbol/situatciata-v-dunav-se-podobriava-715111.html", "text": "В момента акциите на Дунав се държат от доскорошния администратор на клуба Огнян Цветанов. Той говори пред \"Тема Спорт\" относно ситуацията при русенци и потвърди думите на треньора Людмил Киров, че скоро може да се преведат заплати:\"Правим всичко възможно да осигурим средства за клуба и Дунав да функционира така, че да не се налага да мислим как ще платим възнагражденията месец за месец.В момента на играчите им се дължи една заплата. Възможно е до края на другата седмица те да бъдат платени. Още не смея да го кажа, защото не е напълно сигурно, но съществува такъв вариант.Мисля, че ситуацията се подобрява, футболистите също са по-спокойни и се надявам нещата да продължат да се развиват в позитивна линия\", каза Цветанов.\"Другата седмица ще имаме среща с новото ръководство на общината. Управлението ще се смени след понеделник и в най-кратки срокове ще организираме сбирка.\"Разбира се, кметът няма как да каже: \"Ето ви пари\". Първо трябва да се гласува, да се мине през общинска комисия и така нататък. Но се надяваме общината да бъде един от стълбовете на клуба, а оттам да осигурим и допълнителни фирми спонсори\", заяви още Цветанов.", "date": "2019.11.09", "title": "Ситуацията в Дунав се подобрява"}
{"url": "https://offnews.bg/obshtestvo/zashto-pernik-minava-na-voden-rezhim-715105.html", "text": "Защо се налага Перник да мине на воден режим? Какво се е случило с водата в язовир Студена разясни бившият директор на дирекция \"Управление на водите\" в Министерството на околната среда и водите Асен Личев пред БНР.Водният режим влиза в сила на 18 ноември, откогато жителите на града ще имат вода само от 16 до 22 ч. Причината е ниското ниво на водата в язовира - казва местното ВиК дружество: под 6 млн. кубика при капацитет 25 млн. Именно това ВиК е в основата на проблема, става ясно от интервюто на Личев, който нарича налагането на воден режим през 21-ви век \"цинично\".Ето какво разяснява той:През юни-декември 2018 г. незнайно защо 1/3 от водата в язовир Студена е източена. През юни той е имал завирен обем 83%, а през декември - 50.4%, или за 5 месеца е източен с 33.3%. В началото на тази година е полупълен, за което няма никакво обяснение - нито климатично, нито друго, казва експертът на база направения от него анализ.От МОСВ твърдят, че са направили някакви ограничения на промишленото водоснабдяване през последните месеци, но  отчетите от януари до ноември 2019 г. (т. нар. режийни графици) показват, че промишленото водоснабдяване през януари и февруари е 230 хил. кубически метра, а от март до ноември - 360 хил.Тоест то е увеличено, не е ограничено и се поддържа като константа.\"Но това е малката беда - допълва той. - Като отворих регистъра на разрешителните, се оказа, че ВЕЦ-ът на яз. Студена е собственост на ВиК-гр. Перник. Какво произтича от това? Че ВиК има интерес да черпи колкото се може повече вода от язовира за производство на електроенергия, без да се съобразява със загубите, които има за доставка до отделния абонат. А те, според бизнес програмата на ВиК дружеството за 2018 г., са прогнозирали намаляване на загубите до 64-65%.Приемаме, че са ги постигнали и тази година, макар че е много съмнително, работим с 64-65%. Какво се получава? Всеки месец МОСВ отпуска 1 милион и 550 хил. кубически метра от язовира за водопитейно водоснабдяване. Тези милиони плюс още няколко хиляди за промишлено водоснабдяване и за минимален допустим екологичен отток минават през ВЕЦ-а на ВиК-то. Те произвеждат електроенергия, но колко стигат до абонатите? От тези 1.555 млн. куб. м от язовира само 538 030 кубически метра стигат до абонатите. С останалия 1 милион е произведена електроенергия.Как да не се изпразва язовирът, чиято цел, съгласно Закона за водите, е да осигури интегрирано управление в интерес на обществото и да създаде условие за правото на всеки гражданин на достъп до вода за питейно-битови цели?\"", "date": "2019.11.09", "title": "Защо Перник минава на воден режим?"}
{"url": "https://offnews.bg/nashite-avtori/geshev-kato-otlozhena-radost-715112.html", "text": "В стилистиката на изборното време, когато демократите мижнаха очи, запушиха носове и гласуваха за червената Мая Манолова, аз ще забравя дълбоките си идейни, политически и особено геополитически различия с президента Радев и ще го похваля за това, че се възползва от пълномощията, които му дава конституцията и върна кандидатурата на Гешев за главен прокурор. Браво, г-н президент! Още по-склонен съм към похвала, защото не очаквах, че ще има кураж да се изправи срещу обединените сили на злото. Битката за избора на главен прокурор за някои хора е на живот и на смърт (в краен случай на дълъг затвор!) и за намесата в нея се иска кураж. Още повече, че по гузното мълчание на БСП ясно личи, че издигналата Радев партия явно участва в заверата.Ще уточня, че одобрявам конкретната постъпка на Радев, което няма да се отрази на оценката ми за цялостната личност и поведение на президента. Имам проблем с русофилството и путинофилството на Радев, проблем с това, че Решетников бабува на неговото политическо раждане. И изобщо, има много неща, за които той да бъде критикуван и ще бъде. Но връщането на кандидатурата на Иван Гешев не е сред тях. Дали зад изложените официални мотиви за това действие има и други, скрити пружини, в случая не е толкова важно.Главното основание за връщането на кандидатурата на Гешев, което Радев посочва, е процедурно – липсата на втора кандидатура, липсата на „истинско състезание между кандидати“ и подмяната му с „формално изпълнение на процедурата“.На много хора им се искаше Радев да изтъкне моралната и професионална негодност на Гешев за поста. Не мисля, че можеше и трябваше да го направи. Гешев е „освидетелстван“ от съответните комисии във ВСС и е получил отлични препоръки. Комисията по атестирането и конкурсите при Прокурорската колегия на ВСС и Комисията по професионална етика към ВСС са единодушни, че Иван Гешев има всички необходими нравствени и професионални качества, за да бъде избран на поста главен прокурор. Оспорването на това е равносилно на обвинение в лъжа на ВСС – висшият административен орган на съдебната власт.Мисля, че Радев каза максимума, който един държавен глава може да си позволи да каже, без да засегне престижа на съдебната власт и прокуратурата специално, доколкото им е останал… Затова президентът не го каза, но ясно го намекна. „Бъдещият главен прокурор трябва да се ползва с високо обществено доверие.“ Явно Гешев не го притежава, щом е нежелан! Общественото доверие, изтъква президентът, е било подменено с „масираната служебна институционална подкрепа“ – МВР, ДАНС, ГДБОП…„Трябва да бъдат разсеяни всички съмнения дали назначеният на тази длъжност ще защитава обществения интерес, правата на гражданите и върховенството на закона.“ Не се налага да се разсейва нещо, което не съществува, не ли?Какво следва оттук нататък е ясно. ВСС може да се съобрази с мнението на президента и да започне нова процедура, да издигне нови кандидати. Но едва ли. Почти сигурно е, че ВСС ще реши да преодолее ветото на държавния глава и да предложи отново Гешев. И Радев ще бъде принуден да подпише, защото по конституция „президентът не може да откаже назначаването или освобождаването при повторно направено предложение.“Срещнах тълкувания, че в конституцията не бил указан срок, в който президентът трябва да направи това. Тоест, ако пожелае, би могъл да забави и дори да забрави Гешев някъде из чекмеджетата си. Тоест, Радев да цака процедурата с процедура. И докога така? До второ пришествие? Това не е решение, поне не е демократичното решение.Други пък твърдят, че Радев трябвало да сезира КС или да инициира промяна на конституцията. И двете твърдения са тупик. Да, по конституция (чл. 154) Радев има право на инициатива за промяна на основния закон, но предложението му ще се разглежда от НС и депутатите трябва да решат и приемат съответния закон за промяна. Интересно как Радев би могъл да събере две трети от депутатите в своя подкрепа. А колкото до сезирането на КС, то също ми се струва causa perduta. В този си състав КС едва ли е способен на героизъм. Тези съдии решиха, че Истанбулската конвенция изцяло противоречи на конституцията ни. И свършиха мръсната работа на ГЕРБ.И така, краят е предизвестен. ВСС ще предложи отново Гешев. Главният прокурор Цацаров го заяви категорично: Ще гласувам за Гешев, ако трябва - и два пъти. И самият президент очаква подобна развръзка: „Аз и да сложа вето… те ще го преодолеят“. Говорителят на ВСС Боян Магдалинчев обяви решимостта на членовете на ВСС, ако Радев откаже да назначи Гешев, номинацията му да се прегласува, без да се издигат други кандидати.И работата излиза малко от пусто в празно. Но не е така. Ветото на президента има голямо символично значение. За пръв път несъгласие с кандидатурата на Гешев беше изказано от човек/институция, към които не могат да се прикачат епитетите соросоид, жълтопаветник, грантаджия… И медиите този път нямаше как да премълчат и пренесоха неговото послание да всяко кьоше на родината.И именно заради това символично значение протестиращите срещу избирането на Гешев направиха митинг под прозорците на президента и го призоваха да върне кандидатурата. И ветото на президента има смисъл за българските граждани, има смисъл и за външния облик на страната ни, показвайки, че все още има фактори, които застават на страната на демократичните ценности. Има смисъл и за самия Радев, защото го различава от мръсната троица (Борисов, Пеефски, Цацаров), които стоят зад Гешев.Така че Гешев вероятно ще си остане „радост“ за определени кръгове у нас. Но ще бъде малко накърнена, нащърбена радост, радост втора преснота. И малко ще надъхва, като нещо веднъж вече ядено…", "date": "2019.11.09", "title": "Гешев като отложена радост"}
{"url": "https://offnews.bg/112/zhivotat-na-namushkania-mazh-v-blok-v-sofia-e-v-opasnost-niama-zadarz-715114.html", "text": "50-годишен мъже бил нападнат в жилищна кооперация в ж.к. \"Изток\" в София снощи от двама души.Бил е ритан, намушкан е на множество места.Приет е с опасност за живота в болница \"Света Анна\", откъдето и първи съобщиха за нападението. Още снощи екип, ръководен от д-р Ивайло Григоров от Клиниката по хирургия, е оперирал пострадалия.И днес състоянието му остава много тежко, има опасност за живота му, пишат от лечебното заведение. Загубил е над 1 литър кръв. Освен порезните рани има пневмотроакс и множество контузни рани, включително на главата. Допълнително усложнение за лекарите е, че пациентът е рядка кръвна група - В отрицателна.Сигналът е подаден към 18:40 ч., уточниха от пресцентъра на МВР. Нападението е станало на междуетажна площадка, извършено е от двама души, които са нанесли ритници и прободни рани. Към мястото веднага са насочени полицейски и медицински екипи и пострадалият е откаран в болница.Извършен е оглед.Образувано е досъдебно производство.Към момента няма задържан.Доскоро комплексът беше сред най-сигурните в София, със своите множество посолства, камери и полиция. \"Изток\" е мястото, където живеят и мнозина от хората в централната власт в страната, където се намират и дипломатическите блокове, обитавани от депутати и дипломати.", "date": "2019.11.09", "title": "Животът на намушкания мъж в блок в София e в опасност, няма задържан за нападението"}
{"url": "https://offnews.bg/obshtestvo/protest-zaradi-tcentara-po-narkomanii-blokira-tcarigradsko-shose-v-pon-715115.html", "text": "Жители на район \"Младост\" 1 обявиха, че ще блокират бул. \"Цариградско шосе\" в посока центъра на София в понеделник. Те протестират срещу решението центърът за лечение на наркозависими да се помещава в болница \"Св. Анна\".Притесняват се, че центърът е до жилищен блок, непосредствено до две детски градини и училище.\"Заявяваме, че откакто е позициониран центърът на територията на жилищния комплекс, кражбите, разбитите коли сутрин и празните шишета метадон около градинките и междублоковите пространства няма как да останат незабелязани от нас и нашите деца\", пишат те в имейл до медиите.По план те ще блокират \"Цариградско шосе\" в посока център в 18:30 ч. на 11.11.2019 г.Заявяват също, че протестите ще продължат всеки понеделник до затваряне на центъра.Протестите им започнаха в началото на октомври, след като се разбра, че Центърът по наромании е преместен в бившата Окръжна болница. От здравното министерство обявиха, че преместването е временно и че центърът ще бъде преместен до края на декември.", "date": "2019.11.09", "title": "Протест заради Центъра по наркомании блокира Цариградско шосе в понеделник"}
{"url": "https://offnews.bg/kultura/pochina-dalgogodishniat-direktor-na-narodnia-teatar-pavel-vasev-715116.html", "text": "На 8 ноември почина дългогодишният директор на Народния театър \"Иван Вазов\" Павел Васев, съобщиха от театъра.Павел Васев е български актьор, режисьор, заемал различни постове в управлението на българската култура: pаместник-министър (1991), председател на Съюза на българските филмови дейци (1996-2000), административен директор на Народния театър (2000-2001), директор на българския културен институт в Москва, на Сатиричния театър „Алеко Константинов“ (2005-2008). От началото на 2009 г. е директор на Народния театър \"Иван Вазов\". Той е носител на национални и международни награди за документално кино, има отличия за професионална дейност и орден „Кирил и Методий“ - първа степен.Вчера Комисията по култура в Народното събрание бе открита от председателят ѝ Вежди Рашидов с думите: \"Скърбя дълбоко за загубата на Павел Васев - един изключителен човек на културата и прекрасен приятел. Смъртта ни го отне без време и няма думи, с които да изразя дълбоката си мъка\".Редакцията изказва съболезнованията си на близките му.", "date": "2019.11.09", "title": "Почина дългогодишният директор на Народния театър Павел Васев"}
{"url": "https://offnews.bg/futbol/arsenal-prodava-neposlushkoto-dzhaka-prez-zimata-715109.html", "text": "Mениджърът на Арсенал Унай Емери разкри, че по всяка вероятност халфът Гранит Джака е изиграл последния си мач с екипа на \"артилеристите\".Футболистът загуби капитанската си лента и мястото сред титулярите в отбора след скандал с феновете срещу които използва груби думи. Най-вероятно Джака ще бъде продаден през зимния трансферен прозорец.Халфът пропусна последните 3 срещи на лондончани, а няма да играе и днес срещу Лестър, като предстоят нови разговори с него, но най-вероятно периодът му в клуба е приключил.\"Като треньор аз нося отговорност към отбора и ние се нуждаем от играч като Гранит Джака. Не мога обаче да кажа дали той ще играе повече за Арсенал.Не знам. Времето ще покаже. Ще говоря с него отново след мачовете за националните отбори. Клубът също е във връзка с Гранит и ще видим как се чувства тогава.Разговаряхме в началото на седмицата за това как се чувства и каква е настройката му. Работи добре, тренира нормално, но също така ми сподели, че все още не е готов да се върне на терена, така че ще изчакаме.Аз също смятам, че това е правилното действие на този етап. Не трябва обаче да забряваме, че програмата е много натоварена и без него нещата в средата на терена стават сложни\", каза Емери.", "date": "2019.11.09", "title": "Арсенал продава непослушкото Джака през зимата"}
{"url": "https://offnews.bg/futbol/uefa-obmislia-da-premesti-finala-na-shampionska-liga-v-sasht-715117.html", "text": "От УЕФА обмислят изключително нестандартна локация за финала на Шампионската лига през сезон 2023/24. Срещата може да се проведе в САЩ, пише британският \"DailyMail\".Според според изданието европейската футболна централа води преговори с търговски партньори за провеждането на кулминационната среща от турнира на богатите зад океана.Най-вероятното място за изиграване на финала е стадион \"МетЛайф Стейдиъм\" в Ийст Ръдърфорд (Ню Джърси). Към настоящия момент преговорите са в начален етап.Ако страните постигнат пълно съгласие, то финалът на Шампионската лига за първи път ще се състои извън пределите на Европа през 2024 година.Действащ победител в най-престижния европейски турнир е Ливърпул. Този сезон мачът за трофея ще се играе в Истанбул, през 2021 година в Санкт Петербург, през 2022 в Мюнхен, през 2023 в Лондон.", "date": "2019.11.09", "title": "УЕФА обмисля да премести финала на Шампионска лига в САЩ"}
{"url": "https://offnews.bg/ikonomika/malki-i-sredni-predpriatia-v-granichnite-ni-oblasti-shte-poluchavat-be-715118.html", "text": "Фонд за малки проекти ще осигурява финансиране на малки и средни предприятия в граничните области на България и Сърбия през новия програмен период 2021-2027 г., съобщи Министерството на регионалното развитие и благоустройството, което ще продължи да отговаря за програмите за европейско териториално сътрудничество.Финансирането ще е по Програма за трансгранично сътрудничество Interreg - ИПП България – Сърбия (2021-2027).Предприятията ще могат да получават безвъзмездно средства по проекти до €100 000 при облекчени процедури за подпомагане и модернизиране на производството, повишаване на капацитета и достигане на нови пазари, повишаване на конкурентноспособността и др.30% от бюджета на програмата може да бъде насочен към реализирането на голям стратегически проект между двете държави с цел увеличаване ефекта от инвестициите.Запазва се териториалният ѝ обхват. В България това са областите Видин, Монтана, Враца, София област, Перник и Кюстендил, а в Сърбия - Бор, Зайчар, Нишава, Топлица, Пирот, Ябланица и Пчиня.В следващия период финансирането от ЕС се запазва в размер на 85%, като се въвеждат мерки за облекчаване на бенефициентите и намаляване на административната тежест.По сегашната Програма за трансгранично сътрудничество се реализират проекти в размер на близо €26 млн. Приключило е изпълнението на 36 от общо 39 проекта, финансирани по първата покана за близо €18,5 млн. По втората са сключени 28 договора на обща стойност от почти €7,45 млн. Към момента е спестен ресурс от €4 млн., които ще бъдат разпределени за изпълнението на допълнителни проекти с фокус в инвестициите за околна среда.С най-много реализирани проекти са сръбските общини Ниш и Зайчар и българската община Монтана.", "date": "2019.11.09", "title": "Малки и средни предприятия в граничните ни области ще получават безвъзмездно евросредства от 2021 г."}
{"url": "https://offnews.bg/112/kamion-s-tcisterna-se-preobarna-i-otnese-chast-ot-spirka-vav-velikotar-715121.html", "text": "Камион с прикачена цистерна, пълна с фураж на гранули, се обърна тази сутрин и отнесе част от автобусната спирка във великотърновското село Хотница, съобщи БНР.Инцидентът е станал към 8:30 ч. на автобусната спирка край младежкия клуб в Хотница. В този момент там не е имало хора и няма пострадали.Разпилели са се около 100 кг от товара.На мястото пристигна полиция, районът е обезопасен.Предстои да бъдат изяснени причините за катастрофата с фуражовоза и състоянието на водача на камиона.", "date": "2019.11.09", "title": "Камион с цистерна се преобърна и отнесе част от спирка във Великотърновско"}
{"url": "https://offnews.bg/112/pozhar-v-hostel-v-sofia-715119.html", "text": "Пожар е избухнал в столичен хостел, съобщи полицията.Сградата се намира на ул. „Княз Борис I” в София.Сигналът е получен към 10.35 часа.Веднага на място били насочени пожарни и полицейски екипи, които са евакуирали хората от сградата. Огънят е погасен.По първоначалната информация причината за инцидента е късо съединение в електрическото табло.", "date": "2019.11.09", "title": "Пожар в хостел в София"}
{"url": "https://offnews.bg/zdrave/balgarski-lekar-spasi-zhivota-na-petima-dushi-za-24-chasa-v-pazardzhik-715123.html", "text": "Кардиолог от многопрофилната болница в Пазарджик е спасил живота на петима пациенти за едно денонощие, съобщават от лечебното заведение.В рамките на около 24 часа инвазивният кардиолог д-р Владимир Иванов е извършил по спешност коронарна интервенция на петима пациенти с остър миокарден инфаркт.Коронарната ангиопластика или балонната дилатация с поставянето на стент (съдова протеза) е съвременен метод за лечение на сърдечно-съдови заболявания по минимално инвазивен път. При спешни ситуации, като остър миокарден инфаркт или нестабилна ангина пекторис, е важна всяка минута, за да се предотврати голяма некроза и загуба на сърдечна тъкан, като значително се намалява риска от усложнения и от летален изход.Д-р Иванов е на 38 години и ръководи катетаризационната лаборатория към “МБАЛ Пазарджик”. Завършва медицинското си образование в град Есен, Германия през 2007 г. Защитава специалност по вътрешни болести и кардиология през 2014 г. също в Германия, а през 2017-а - и докторска дисертация към университета в град Бохум, Германия. След 15 години, през 2018 г., той се връща в България по покана на изпълнителния директор д-р Васил Вълчев. Оттогава работи в областната болница в Пазарджик. ", "date": "2019.11.09", "title": "Български лекар спаси живота на петима души за 24 часа в Пазарджик"}
{"url": "https://offnews.bg/bojni/kubrat-e-malko-po-tezhak-ot-bukar-715108.html", "text": "Звездата ни в профибокса Кубрат Пулев и Райдъл Букър минаха през кантара преди утрешния си двубой в в зала \"Чукчанси Парк\" във Фресно, Калифорния. Кобрата е с тегло 112,7 кг, а бившият затворник тежи 112,5 кг.Двамата се изправят в основния подгряващ мач на основната битка между Джамел Херинг и Ламонт Роуч за титлата на Световната боксова организация в категория суперперо. Двубоят е в неделя сутринта от около 5 часа българско време.Това ще е първи мач за българския боксьор в тежка категория след скандала около целувката с Джени Равало. Последният му двубой се състоя през март, когато победи румънеца Богдан Дину отново в Калифорния.Най-добрият български боксьор залага статута си на задължителен претендент за титлата на IBF и ще търси нокаут срещу Райдъл Букър, за да насочи вниманието си изцяло върху евентуален двубой срещу победителя от Анди Руис и Антъни Джошуа.Съперникът на Пулев е с баланс от 26 победи и 2 загуби, като точно половината от успехите му са с нокаут. Райдъл Букър започва кариерата си силно, но тя бива прекъсната за цели 12 години, след като влиза в затвора през 2005 година.След излизането си през 2017 година подновява изявите си на ринга. За последно американецът участва в двубой през юни, когато печели с отказване.", "date": "2019.11.09", "title": "Кубрат е малко по-тежък от Букър"}
{"url": "https://offnews.bg/offtopic/boris-dzhonsan-obeshta-da-spre-pieneto-do-brekzit-715124.html", "text": "Британският премиер Борис Джонсън обеща да се откаже от алкохола, докато Брекзит не се случи. Това заяви премиерът при посещението си в болница в Нотингамшир на 8 ноември, предава БНР.Джонсън обявил решението си за въздържание, докато обсъждал пушенето и злоупотребата с алкохол с медицинския персонал. \"Налага се да се откажа от него, докато не приключим Брекзит\", казал той, визирайки алкохола. Обещанието му не е първото по този въпрос. Новото идва след неговия неуспех да спази предишното си обещание „направи или умри“ за изтеглянето на Великобритания от Европейския съюз до 31 октомври.Въпроси относно неговата трезвеност бяха повдигнати вчера, когато той изнесе реч за „суперсделката“ за Северна Ирландия, по време на която беше сравнен с „неадекватен пиян чичка“. Порталът \"Метро\" написа, че, Джонсън е бил забелязан да отпива уиски в дестилерия в Шотландия в четвъртък.В момента той води кампания за предсрочни избори на 12 декември.", "date": "2019.11.09", "title": "Борис Джонсън обеща да спре пиенето до Брекзит"}
{"url": "https://offnews.bg/ikonomika/biudzhet-2020-kas-horizont-zakarpvane-i-nikakva-vizia-715120.html", "text": "Къс хоризонт, закърпване и никаква визия за реформи и промяна на икономическото развитие, нереалистична прогноза за растеж от 3.3% догодина. Така икономистът Юлиян Войнов определя в интервю за Bloomberg TV Bulgaria проектобюджета за 2020 г. и макрорамката, приети от правителството и от три комисии в Народното събрание на първо четене.Данъци\"Няма изненади от гледна точка на приходи и разходи. Положително е, че за първи път от кризата 2008-2009 нямаме увеличение на данъците в централния бюджет. Преди това ставаше чрез увеличаване на пенсионните вноски, на минималните осигурителни прагове. И таман се зарадвахме, че общо взето развитието е в положителна посока и разбрахме, че увеличението на данъчната тежест трябва да стане през общините\", коментира Войнов, визирайки .Разминаване в прогнозите\"Има драстична разлика в макрорамката, която определя как ще се развива икономиката за тази година, спрямо предходната прогноза на МФ - отбеляза Войнов. - Беше заложено българската икономика да се развива на база сериозен ръст на инвестициите. Числото, което беше заложено в предишната макрорамка, беше 9.9% за 2019 г. В момента то е ревизирано сериозно надолу - 1.9%, което е общо взето пет пъти спад на очакваните инвестиции в икономиката. За сметка на това е сериозно увеличено потреблението, с над 1%, ревизиите на износа и вноса също са сериозно надолу.Оказва се, че единственото, което движи българската икономика, е потребление, което се базира на по-високи заплати, плащани както от бюджета, така и от частния сектор, което е свързано с липсата на достатъчно работна ръка.\"Икономистът коментира и друго разминаване - между есенната прогноза на Европейската комисия и тази на Министерството на финансите. МФ очаква 3.3% растеж на икономиката, докато ЕК прогнозира 3%.\"Трудно е да се прогнозира, че растеж от 3.3% е постижим - каза той. - Тази година това, което изненадва в промяната на макрорамката, е, че освен отрицателен износ, който ще бъде постигнат вместо заложения ръст с над 3%, се вижда и много сериозно забавяне на вноса. Това е странно - има някаква неконсистентност в тези числа. Ако българската икономика расте на база потребление, това би трябвало да се отчете във вноса.Българската икономика е изключително отворена - над 65% от нея е свързана с внос и износ. Нереалистично изглежда увеличеният ръст на българската икономика, базиран само на вътрешни фактори, без това да засегне платежния баланс, без това да засегне, да кажем, вноса в страната. Ако има малко разминаване в тези основни параметри на икономическото развитие, тези 3.3% изглеждат към настоящия момент нереалистични, още повече, че в макрорамката на бюджета е посочен и потенциалният растеж на БВП и неговото отклонение от реалния растеж, който намалява през следващите години. През 2022 г. потенциалният растеж на БВП е прогнозиран за 2.7% и отклонението от реалния вътрешен продукт е 1,3%.Тоест реално МФ представя прегряваща икономика, която върви с темпове, надхвърлящи значително потенциалния БВП и растежът на икономиката се движи основно от вътрешно потребление. Това ми звучи малко неконсистентно, особено в параметрите на забавяща се световна икономика, където говорим за международни прогнози, според които следващата година ще видим много сериозно забавяне на световната икономика.\" ХоризонтътНа въпрос дали бюджетът и тригодишната макрорамка са с твърде къс хоризонт, както казват някои анализатори, Войнов отговори:\"Бюджетите на България последните години са бюджети, които реално се вглеждат основно в следващата година. Дори в числата, записали в макрорамката за следващите 2 години (2021-ва и 2022-ра) по-скоро виждаме прехвърлянето им от 2020 г. в следващите две.Много трудно е да се видят политики, някаква промяна, свързана с мерки на правителството. От тази гледна точка заложените числа - 3.3% ръст на БВП, са както за следващата година, така и за следващите две. По-скоро се вижда наистина много къс хоризонт, закърпване на нещата, увеличаване на някои належащи разходи, свързани основно с протести на определени съсловия, задоволяване на тези претенции, грижа за пенсионерите, чиито пенсии са много ниски, но без никаква визия за реформи и промяна на икономическото развитие, коментира Войнов.Според него в бюджета се вижда \"опит на правителството за усвояване на европейски фондове\". Но те не решават основни проблеми, насочени са към не толкова ефективни инвестиции, които пък са една от причините за искането за увеличаване на местните данъци - изразено от финансовия министър Владислав Горанов в негово интервю.\"Това, което е построено в области и общини, трябва да бъде поддържано. Това няма как да стане чрез централния бюджет, трябва да стане чрез местните бюджети. В много общини са построени различни дълготрайни материални активи, които дори не се използват ефективно на самото място, но, така или иначе, трябва да бъдат поддържани\", обясни Войнов и коментира, че \"този тип политика не е най-ефективния, който може да видим в България\".", "date": "2019.11.09", "title": "Бюджет 2020: Къс хоризонт, закърпване и никаква визия"}
{"url": "https://offnews.bg/futbol/tcska-nabira-skorost-postigna-treta-poredna-pobeda-715141.html", "text": "ЦСКА победи Славия с 1:0 в столичното дерби от 16-и кръг на Първа лига, което се игра на стадион “Българска армия”.Първото полувреме беше доста слабо и разочарова зрителите,като може да се запомни само с един удар на Евандро, след който топката рикошира във футболист на Славия и тупна на горната греда на пазената от Георги Георгиев врата.През втората част играта се оживи, ЦСКА наложи натиск и стигна до гол в 66-ата минута, когато точен бе Али Соу с глава след центриране на Петър Занев от свободен удар.В 86-ата минута бе вдигнат червен картон на Славчо Шоколаров и “белите” останаха с човек по-малко. Въпреки това те можеха да стигнат до равенство, но след удар на резервата Емил Стоев топката се озова в десния страничен стълб на Густаво Бусато, който успя да играе с нея и да опази вратата си от сигурно попадение.ЦСКА записа трета поредна победа, а Славия прекъсна серия от пет мача без загуба. “Белите” също така остават без успех срещу “армейците” от октомври 2011 година.ЦСКА заема четвърто място в класирането с 31 точки, а Славия е на пета позиция с 23. В следващия кръг ЦСКА гостува на Ботев Враца, а Славия посреща Черно море.", "date": "2019.11.09", "title": "ЦСКА набира скорост, постигна трета поредна победа"}
{"url": "https://offnews.bg/futbol/kiril-despodov-napravi-furor-v-avstria-715144.html", "text": "Българският национал Кирил Десподов продължава с блестящото си представяне за Щурм Грац в Австрия. Бившият нападател на ЦСКА, който играе за Щурм като отдаден под наем от италианския Каляри, реализира поредните си попадения за своя тим.Десподов се разписа на два пъти при успеха на водения от бившия наставник на ЦСКА Нестор Ел Маестро Щурм Грац с 3:1 над Хартберг в мач от австрийската Бундеслига. Освен с двата си гола, българският нападател се отличи и с асистенция за първото попадение на домакините.Резултатът в мача бе открит в 56-ата минута от Торстен Рошер, който се разписа именно след подаване на Десподов. Четвърт час преди края на редовните 90 минути, гостите успяха да изравнят чрез Феликс Люкенедер.В заключителните минути на срещата обаче, футболистите на Щурм успяха да упражнят финален натиск, който доведе и до крайния успех.Десподов и Рошер размениха ролите си в 83-ата минута, когато австриецът върна жеста към бившия футболист на ЦСКА и той реализира за 2:1 с удар от точката за изпълнение на дузпа. В последните секунди на срещата Десподов узакони успеха за своя тим, оформяйки крайното 3:1 след индивидуален пробив от центъра на терена.", "date": "2019.11.09", "title": "Кирил Десподов направи фурор в Австрия"}
{"url": "https://offnews.bg/112/otkriha-martav-62-godishen-mazh-ot-kiustendilsko-selo-715142.html", "text": "62-годишен мъж от село Мламолово е открит мъртъв в дома му. Това потвърдиха от Областна дирекция на МВР – Кюстендил, предаде Агенция \"Фокус\".Приятел на мъжа го е посетил днес в дома му, но го е открил мъртъв и е подал сигнал до Полицията. Трупът на мъртвия мъж е транспортиран до болницата в Кюстендил за аутопсия.Работи се по установяване на причините за смъртта. По случая е образувано досъдебно производство. Уведомен е прокурор от Окръжна прокуратура – Кюстендил.", "date": "2019.11.09", "title": "Откриха мъртъв 62-годишен мъж от кюстендилско село"}
{"url": "https://offnews.bg/politika/bojko-v-helikopter-nad-magistrala-evropa-dopredi-mesetc-horata-tuk-ch-715122.html", "text": "Премиерът Бойко Борисов прелетя с хеликоптер над автомагистрала \"Европа\" и оцени работата по нея на път за Сърбия, където днес заедно със сръбския президент Александър Вучич откриват отсечката по коридор 10 от българската граница до Ниш.Коментара му предаде правителствената пресслужба:„Допреди един месец хората тук чакаха реколтата да се събере, а сега стотици работници работят в събота и на места новото трасе вече се асфалтира от валяците....Това е от бюджета на българските данъкоплатци! И жп линията се изгражда на пълни обороти. Хората работят като пчелички....Не е ли красота?! На места вече поставят маркировката, остава да сложат мантинели. По тези платна движението ще е със 120-130 км/ч, колкото и с хеликоптера. Правим така, че сърбите да имат пристанища във Варна и Бургас\".АМ „Европа\" е част от Трансевропейския коридор №10, свързващ Лондон с Истанбул. Заедно с министъра на транспорта, информационните технологии и съобщенията Росен Желязков премиерът огледа участъка Сливница-Драгоман и посочи, че \"догодина ще се реже лентата на това толкова важно трасе\".", "date": "2019.11.09", "title": "Бойко в хеликоптер над магистрала Европа: Допреди месец хората тук чакаха реколта, сега валяците асфалтират. Красота!"}
{"url": "https://offnews.bg/sviat/iunker-datata-9-noemvri-1989-g-ostava-zvezden-moment-v-istoriata-na-715145.html", "text": "\"Когато през есента на 1989 г. хората излязоха по улиците, те рискуваха собствената си свобода, за да извоюват свобода за всички. Тяхната смелост събори стени, тяхната задружност вдъхнови Европа и света, а тяхната мирна революция промени хода на историята. Те излекуваха този континент, разделен от войни, и помириха неговата история и география. Хората сами написаха историята, вместо да се оставят тя да им се случва\". Това каза Жан-Клод Юнкер в изявление по повод 30-ата годишнина от мирната революция от 9 ноември 1989 г.\"Затова днес цяло едно поколение млади европейци не познава друг живот освен в мир и свобода — Европа, в която можем да пътуваме, живеем и обичаме през граници. Аз лично също винаги ще си спомням 9 ноември. На 9 ноември 1989 г., след тежка автомобилна катастрофа и три седмици в кома, аз се събудих с кадрите от падането на Берлинската стена по телевизията. Чувството беше неописуемо — това беше повратен момент в световната политика и началото на нов живот за нашия европейски континент и лично за мен\", каза още той.\"Датата 9 ноември 1989 г. остава звезден момент в историята на Европа. Едновременно с това тя е нашата мисия да се борим за свободно и демократично общество в Европа също толкова решително колкото хората тогава\", посочи още Юнкер.", "date": "2019.11.09", "title": "Юнкер: Датата 9 ноември 1989 г. остава звезден момент в историята на Европа"}
{"url": "https://offnews.bg/bojni/maria-oriashkova-grabna-zlatoto-na-svetovnoto-po-sambo-715135.html", "text": "Мария Оряшкова спечели световната титла по самбо в категория 80 килограма на планетарния шампионат, който се провежда в корейския град Чонджу.До петото си злато от световно първенство Оряшкова стигна след победи над испанката Паула Мартинес, мексиканката Нанси Ернандес, а на финала спечели с 2:1 точки срещу японката Руи Такахаши.С медал от втория ден на световния шампионат се сдоби и Ваня Иванова, която взе бронз в категория 64 килограма.Оряшкова се радва на една от най-успешните си години, след като през лятото тя спечели и своя девети златен медал от Европейски игри.", "date": "2019.11.09", "title": "Мария Оряшкова грабна златото на Световното по самбо"}
{"url": "https://offnews.bg/tehnologii/revoliutciata-5g-mrezhite-ot-novo-pokolenie-promeniat-meditcinata-714994.html", "text": "В повечето случаи сме свикнали, когато се разболеем и се нуждаем от медицинска помощ, да се обърнем веднага към личния лекар или към някоя болница. За хората от по-малките населени места, които могат да получат лекарска помощ само в по-големите градове, разположени на няколко километра, пътуването се превръща в предизвикателство и отнема доста дълго време.С появата на телездраве и системи за дистанционно наблюдение на дома обаче бихме могли да получим нужните грижи право от нашите домове. Лекарите ще могат да отправят препоръки след кратък видео разговор и дори да изпращат рецепта при молба. Този мониторинг от разстояние, наред със сложно оборудване за образна диагностика, може да доведе до допълнително напрежение в мрежите на бизнеса в сектора на здравеопазването. Това често увеличава натоварванията и забавя скоростта на мрежата, особено за доставчиците на здравни услуги, които трябва да се свързват с десетки пациенти на ден. Забавянето е неприятно тъй като лошото качество на връзка може да попречи на грижата за пациента.5G технологиите имат потенциал да помогнат за решаването на тези предизвикателства. Здравните организации съвсем спокойно могат да посрещнат нарастващите изисквания на дигиталната трансформация благодарение на иновативното решение 5G.Бързото предаване на големи файлове с изображения може да бъде факт – ядрено-магнитният резонанс (ЯМР) и другите машини за изпращане на изображения, обикновено поддържат много големи файлове, които често трябва да бъдат изпращани на специалисти, за да бъдат разчетени. Когато мрежата не поддържа необходимата скорост, изпращането може да отнеме дълго време или изобщо да не се стигне до успешно такова. По този начин пациентът чака още по-дълго за лечение, a лекарите могат да видят по-малко пациенти за едно и също време. Добавянето на високоскоростната 5G мрежа може да помогне за бързо и надеждно прехвърляне на огромни файлове с данни от медицински изображения. Това със сигурност ще подобри както грижите в домашни условия, така и тяхното качество.Според проучване на Market Research Future пазарът на телемедицината се очаква да нарасне със среден годишен темп на растеж от 16,5% от 2017 г. до 2023 г. Проучването показва, че причината за прогнозираното увеличение е все по-честото търсене на здравни грижи в селските райони. Телемедицината изисква мрежа, която може да поддържа висококачествено видео в реално време - това често означава използване на кабелни мрежи. С 5G системите за здравеопазване това не е необходимо - те могат да позволят на мобилните мрежи да се справят с назначенията на телемедицината, което значително увеличава и обхвата на програмата. Когато здравните системи използват тази технология, пациентите често могат да се лекуват по-рано и да имат достъп до специалисти, които в противен случай не биха били открити на място. Това не е единственото предимство - лекарите и другите служители в болницата също ще могат да си сътрудничат по-лесно и по-ефективно.Надеждното дистанционно наблюдение в реално време също ще бъде възможно благодарение на 5G мрежите. Използвайки 5G технологията, доставчиците на здравни услуги биха могли да наблюдават пациентите и да събират данни, които да бъдат използвани за подобряване на персонализираната и превантивна грижа. Ползвателите на тази нова услуга могат да бъдат уверени, че ще получат необходимите данни в реално време, което ще им помогне да предоставят грижите, които техните пациенти очакват и имат нужда.Много от основните функции в здравеопазването започват да използват изкуствен интелект, за да поставят потенциални диагнози и да съставят най-добрия план за лечение на конкретен пациент. Освен това изкуственият интелект може да помогне да се предвиди кои пациенти са по-склонни да имат следоперативни усложнения, като позволява на здравните системи да осигурят ранни интервенции, когато е необходимо. Големите количества данни, необходими за бързо учене в реално време, изискват ултранадеждни и високоскоростни мрежи. Много често ползвателите имат нужда от достъп до данни от мобилните си устройства. Преминавайки към 5G мрежи, здравните организации могат да използват инструментите на изкуствения интелект, които са им необходими, за да осигурят възможно най-добрата грижа - където и да се намират те.", "date": "2019.11.09", "title": "Революцията 5G: Мрежите от ново поколение променят медицината"}
{"url": "https://offnews.bg/kultura/robert-ianakiev-triabva-da-ostavim-detcata-kolkoto-se-mozhe-po-dalgo-715130.html", "text": "Роберт Янакиев е роден на днешната дата през 1966г. в София. През 1994г. завършва бакалавърска степен в Театрален колеж „Любен Гроис“ със специалност Актьорско майсторство за драматичен театър в класа на проф. Елена Баева. През 2010г. завършва магистратура по Театрална режисура в Нов български университет. От 1994г.Роберт Янакиев е в трупата на Театър „Възраждане“, а през периода 2005г – 2008г. е директор на театъра. Режисьор е на постановките: „Ало, ало” от Джеръми Лойд и Дийвид Крофт, Театър „Възраждане” (2010г.), „Шоколад” от Горан Масот, Театър „Възраждане” (2007г.), „Фенове” от Елин Рахнев, ОДТ „Боян Дановски” – гр. Перник (2005г.), „Не те познавам вече” от Алдо де Бенедети – Театър „Възраждане” (2002г.), „Вишневи сестри” от Майкъл Грийн, Театрален колеж „Любен Гройс” (2001г.). Изключително отговорно е да се управлява един такъв организъм като театъра. е най-младият театър и предизвикателството пред него е да се доказва непрекъснато, казва Робърт Янакиев.  Цялото интервю вижте тук: ", "date": "2019.11.09", "title": "Роберт Янакиев: Трябва да оставим децата колкото се може по-дълго в света на приказките"}
{"url": "https://offnews.bg/bojni/tervel-nokautira-kurzava-pri-zavrashtaneto-si-na-ringa-715100.html", "text": "Макар и с чужди кецове и гащета, заради изгубения между България и Германия багаж, Тервел Пулев (14-0, 12 КО), не трепна и постигна светкавична победа над опитния Кай Курзава (38-9) още в първия рунд на боксовата гала край Кьолн.Това бе първи мач за българина от половин година насам, след като през пролетта в САЩ той счупи костица в ръката.Срещата се проведе в театър \"Бергишер Льове\" в Бергиш Гладбах с капацитет 350 седящи места. Двубоят бе предвиден за осем рунда, но Тервел прати два пъти съперника в нокдаун още в първия и реферът на ринга реши да прекрати действията, присъждайки ТКО.Следващата му изява се очаква да бъде на 14-ти декември в Пловдив.В неделя сутрин завръщане на ринга ще направи и по-големият от братята Пулеви - Кубрат. Той ще се боксира срещу Райдъл Букър, като при победа ще запази статута си на задължителен претендент за титлата в тежката категория на IBF. Двубоят е от около 5 часа сутринта българско време и ще се проведе във Фресно, Калифорния.", "date": "2019.11.09", "title": "Тервел нокаутира Курзава при завръщането си на ринга"}
{"url": "https://offnews.bg/obshtestvo/predimno-slanchevo-s-temperaturi-do-24-gradusa-715097.html", "text": "Времето през по-голямата част от днешния ден ще бъде предимно слънчево. Валежите ще спрат до сутринта, когато на места в низините и котловините ще има ниска слоеста облачност или мъгла. През деня ще се появи разкъсана висока облачност. Ще духа слаб, в Източна България и планинските райони – до умерен юг-югозападен вятър, прогнозира НИМХ.Максималните температури ще са между 19° и 24°, по-ниски в крайните северозападни райони.Над планините облачността ще е променлива, почти без валежи. Ще духа до умерен, по високите и открити части - и временно силен югозападен вятър. Максималната температура на височина 1200 метра ще е около 14°, на 2000 метра - около 8°.Над Черноморието ще е предимно слънчево. Ще духа до умерен юг-югозападен вятър. Максималните температури на въздуха ще са между 20° и 24°. Температурата на морската вода е 17°, по-ниска е на север от нос Калиакра. Вълнението на морето ще е 2 бала.Тази сутрин слънцето изгрява в 7:10 часа и ще залезе в 17:10 часа.", "date": "2019.11.09", "title": "Предимно слънчево, с температури до 24 градуса"}
{"url": "https://offnews.bg/sviat/germania-otbeliazva-30-g-ot-padaneto-na-berlinskata-stena-715103.html", "text": "На 9 ноември Германия отбелязва 30 г. от падането на Берлинската стена, разделяла Източна от Западна Германия в продължение на 28 години и рухва вечерта на 9 ноември 1989 г.Берлинската стена е един от най-известните символи на Студената война. При опит да я преодолеят и да избягат на Запад загиват повече от 100 граждани на Германската демократична република (ГДР).Изградена е след Втората световна война, когато Берлин е поделен между страните победителки (СССР, САЩ, Великобритания и Франция). Източната окупационна зона попада в сферата на влияние на съветските войски и става столица на ГДР. Останалите три зони са контролирани от САЩ, Великобритания и Франция.Много хора започват да бягат от Източен Берлин във Федерална република Германия (ФРГ) и това води до напрежение и конфликти. Стената е изградена в отговор на изострянето на отношенията между СССР и САЩ. Началото на строежа е поставено на 13 август 1961 г. по заповед от Валтер Улбрихт и нарушава следвоенното споразумение на страните-победителки, съгласно което Великобритания, Съветският съюз, Съединените щати и Франция имат равни права относно управлението на целия Берлин.Строителството продължава от 1962 до 1975 г. Построената стена се е състояла от 45 хиляди бетонни блокове 3,6х1,5 м, със заоблени върхове, чиято цел била да пречи на опитите за бягство. Въпреки това над 5000 души успяват да избягат на Запад.\"Пропукването\" се усеща през август 1989 г., когато Унгария отменя ограниченията на границата си с Австрия и голям брой бежанци от ГДР се възползват от това. През септември лидерът на ГДР Ерих Хонекер подава оставка. На 9 ноември министър-председателят на Източна Германия Гюнтер Шабовски отменя ограниченията за излизане от ГДР. Хора от Източен Берлин нахлуват в Западен Берлин. Започва демонтажът.Тази вечер пред Бранденбургската врата в Берлин събитието ще бъде отбелязано с концерт, на който се очаква да присъстват президентът Франк-Валтер Щайнмайер, канцлерът Ангела Меркел, президентите на Полша, Чехия, Словакия и Унгария, които имат заслуги за отварянето на границите за граждани на ГДР през лятото на 89-та. ", "date": "2019.11.09", "title": "Германия отбелязва 30 г. от падането на Берлинската стена"}
{"url": "https://offnews.bg/obshtestvo/podnoviavat-zalesiavaneto-kraj-sofia-puskat-spetcialen-avtobus-za-zhe-715099.html", "text": "Петият залесителен сезон в “Новата гора на София” край Суходол започва днес, 9 ноември, от 11 часа и ще продължи до 1 декември 2019 г., съобщава Столична община.Акции по засаждането ще се провеждат през четирите уикенда при благоприятно време.За тези дни ще се разкрие временна автобусна линия с номер 56А, която ще извозва хората, които искат да се включат. Автобусите ще тръгват от спирка \"Метростанция Вардар\" и ще отвеждат желаещите до терена за залесяване. Те ще се движат от 10:00 до 16:30 часа през един час.Часове на тръгване от началните спирки:- от „Метростанция Вардар“: 10.00, 11.00, 12.00, 13.00, 14.10 и 15.20 часа;- от \"Новата гора на София\", кв. Суходол: 10.43, 11.43, 12.43, 13.53, 15.03 и 16.30 часа.", "date": "2019.11.09", "title": "Подновяват залесяването край София, пускат специален автобус за желаещите да садят дръвчета"}
{"url": "https://offnews.bg/futbol/levski-izliza-s-nova-shema-sreshtu-botev-plovdiv-715104.html", "text": "Левски може да излезе с нова постройка и състав срещу Ботев Пловдив. Треньорът на \"сините\" Петър Хубчев обмисля вариант на единадесеторката си с двама нападатели за сметка на офанзивен халф.Промяната е продиктувана както от търсене на разнообразие, така и от кадрови проблеми, пише \"Тема спорт\". Хубчев няма да може да ползва всичките си футболисти поради здравословни проблеми, които по стечение на обстоятелствата в момента засягат офанзивни играчи.Медицинският екип на \"сините\" в последните дни решаваше различни казуси. Непълноценни бяха нападателят Робърта, както и Франко Мазурек и Нашименто. Най-добро е състоянието на холандския нападател, а нисичките атакуващи халфове ще бъдат под въпрос до неделя.Твърде вероятно е Левски да стартира мача с Ботев в Коматево с нетипичното за гостуващ тим 4-4-2, като в предни позиции да започнат Дени Алар и Найджъл Робърта. За последно двамата бяха заедно на терена за няколко минути в мача срещу Дунав, завършил 2:0 на \"Герена\".", "date": "2019.11.09", "title": "Левски излиза с нова схема срещу Ботев Пловдив"}
{"url": "https://offnews.bg/politika/siderov-predizvika-nov-skandal-tozi-pat-v-stolichna-obshtina-715102.html", "text": "Нов скандал е предизвикал лидерът на Атака Волен Сидеров. Арена за новия общински съветник в София този път е била сградата на Столична община, а \"на прицел\" е била администрацията ѝ. За случилото се в петък привечер съобщи читател на OFFNews, чийто близък е станал очевидец.На сценката със Сидеров - който в този момент излиза от среща с кмета, но се насочва към кабинетите на администрацията, а не към изхода - присъства екип на партийната телевизия \"Алфа\", който заснема разправията. Нейната версия е, че Сидеров и тв екипът са били нападнати в общината. Това е и версията на Сидеров. Впоследствие \"Алфа\" публикува 33-минутно видео, чието заглавие твърди, че Сидеров бил нападнат. То не започва от началото на скандала и не става ясно кой и как го е провокирал. Започва от момента, в който униформен пита Сидеров в какво обвинява колегата му, а лидерът на Атака обяснява, че въпросният човек се е държал арогантно, че излъгал, че го обидил. На въпрос как точно, се затруднява да отговори, после заявява, че го бил заплашил.Докато говори, охранителят го приканва да изключи камерата, защото не желае да бъде сниман, но Сидеров отказва. Снима без разрешение когото реши, включително цивилна жена, която посяга към камерата, за да се прикрие. Това отприщва нов повод за разправия: Сидеров повтаря многократно как жената му бутнала телефона. Монологът му ескалира в постоянно повторение на едни и същи фрази и обиди.\"Какво си въобразявате? Че както сте в общината, нямам власт над вас, така ли?\" - пита по едно време новоизбраният общински съветник, а репликата се чува от видеото на Алфа. Заплашвал е също, че \"всеки ден ще е така\", допълва нашият читател. Според неговия разказ хората на Сидеров не са позволили присъствието на журналисти от други медии. По думите му те били изгонени.Никой не напада Сидеров, както твърдят той и телевизията. Въпреки поведението му дори не го гонят от сградата, а излизащите от нея коментират, че наоколо мирише силно на алкохол.Това не е първата подобна проява на лидера на Атака. В изборната нощ той се опита да нахлуе в зала \"Арена Армеец\", където се брояха бюлетините, преди това - в БНТ, а опитът му бе предшестван от скандал, който той предизвика в предаването \"Референдум\" на Българската национална телевизия.", "date": "2019.11.09", "title": "Сидеров предизвика нов скандал: този път в Столична община"}
{"url": "https://offnews.bg/horoskop/horoskop-za-9-15-noemvri-ot-antonia-mechkova-714138.html", "text": "Спокойно 7-дневие, посветите го на дела и повишаване на професионалните си умения. Доста Овни имат финансови притеснения през уикенда и са склонни да бързат, да упорстват за начинания, не е време да подхващат нови проекти. Понеделник и вторник носят добри шансове, първо анализирайте задълбочено предложенията, направете стратегия. В сряда не разчитайте на помощ даже от близки, намалете темпото в работата. С началото на Коледния пост сдържайте емоциите и по-купонджийски настроения, трябва ви пауза за себе си, за хоби...Хубавите ви идеи трябва да чакат през периода, не сте в силна позиция и ако прокарате някоя, ще е с много гъвкавост и постоянство. Телците обаче са си нетърпеливи, улавят добри шансове още през уикенда. Проявете благоразумие и от понеделник подхванете старите задачи, ще е по-резултатно за работата, а във вторник ще споделите и нови хрумки. Но тактично, сряда предполага да се подчините на чужди желания и планове, четвъртък – да не избързвате със соло изпълнения преди да приключите общи задължения, и то подобаващо скромно.За вас 7-дневието е на упорита работа в името на кариера. Дано Близнаците са преценили точно способностите си, има риск някои да попаднат на високо, но неподходящо място, да се разминат с очаквания в обществената, а и личната сфера. През уикенда не сте отстъпчиви, ала колкото и да са добри идеите ви, не бъдете диктатори, във вторник това ще вреди и на тонуса, и на отношенията ви с близки. По-уместно е за находчивостта ви да говори свършено, не уста, в четвъртък резултатите са очевидни. В петък не бързайте с проекти, начинания.Това 7-дневие ще ви се види по-трудно, пред плановете ви възникват пречки, чувствате се твърде нестабилни. Раците имат основание да се притесняват за партньоства, източници на доход, дали до уикенда са изпълнили всички поети задължения към познати и близки? В понеделник се очертава промени, може да ви притеснят, огледайте фактите и си вършете най-стриктно работата. Във вторник ще бягате от чужди спорове и ще търсите подкрепа от приятели, само умения, искреност и дисциплина гарантират успеха ви в делови и личен план.Това 7-дневие идва с много поводи за купони и весели компании, но вашата работа хич не е малко. А и доста Лъвове ще трябва по-внимателно да преценят качествата на хората в обичайното си обкръжение. Някои от тях не заслужават доверието и обичта ви, до сряда май трябва да се отсява зърно от плява. През уикенда се гърбите с по-голямата тежест във всяка дейност, от понеделник проучвайте добре оферти за начинания, във вторник-четвъртък ще уреждате правни и парични неща, няма защо да бързате. В петък сте уморени, щадете се.През започващия период силата ви се измерва по сдържаността, пречките в делови и личен план не са малко. Група Деви се връщат към стари задачи и уговорки, мъчат се да съберат енергия за тежките задължения, които ги чакат от понеделник до четвъртък. С такт и отстъпчивост доказвате, че знаете какво правите. И трябва да се признае – помагате на много хора в кръга си. В сряда случаят ви изяснява важни детайли, може да повлияете за възхода на екипа, на обществени организации. В петък се заемате с теми, набелязани този уикенд.Добре е да отдъхнете малко през уикенда, но дали ще се опитате да забравите домашни и делови грижи? Доста Везните поемат още и още ангажименти към колеги, познати и близки, да действат предпазливо в трудни моменти, защото дреболия може да се окаже сериозна грешка в понеделник-вторник. В сряда се стремите да изясните важни въпроси за изява и финанси, къде по-разумно е да проявите търпение, в четвъртък – и да проучите детайли, да потърсите съвети от компетентни хора. Петък е за дома и обичаните, там трябва да балансирате.Периодът е важен за създаване и укрепване на разни партньорства, правете го дискретно, търпеливо. От събота до четвъртък Скорпионите не разчитат много на съдействие от близки, другите си имат свои грижи или бавно откликват на молби. В понеделник подхващате най-съсредоточено всяка работа, ще научите нови неща, ще срещнете много хора и каквито и пречки да има пред идеите ви – ще се справяте. В сряда не смятате, че приносът ви е високо оценен, до петък шефове ще ви възложат още отговорности, околните ще повярват в идеите ви...До началото на Коледния пост се очертават доста покани за срещи и купони, но е по-разумно да не се поддавате на сегашните изкушения, включително за флиртове и любовни авантюри. През уикенда Стрелците трябва да си изяснят редица делови проблеми, в понеделник ги чака работа, уреждане на финансови и административни неща. Ако ще градите нов бизнес съюз, приключете първо недовършените задачи, осведомете се на планове и идеи на влиятелни хора. Вашите ще потърпят в четвъртък, в петък ще ви прехвърлят и чуждите задачи.Тези 7 дни са напрегнати и понеже не сте склонни към по-големи отстъпки пред околните. От уикенда Козирозите трябва да овладеят настойчивостта си, може да ги въвлече в конфликти и по лични, и по делови въпроси. Във вторник бъдете по-бдителни за бюджета си, пък и не си докарвайте сами ядове с големи обещания към околните, с прекалена критичност. Държите на деловия си стил, но другите точно сега не се интересуват от трудолюбието и оригиналните ви идеи, изчакайте. В петък положете подобаваща грижа за техника, битови неща.За вас периодът е изнервящ, бъдете много внимателни с финанси и хора, които допускате близо до себе си. През уикенда група Водолеи да си изясняват всеки детайл в нещата, с които се заемат, този понеделник и вторник доста зависят от влиятелни личности и няма защо да настояват на своите планове, идеи. Ако следвате чужди, също може да печелите, да демонстрирате качества. До петък ще се убедите: усилията ви няма да останат невъзнаградени, те ви опазват и от колегиални интриги. В лични отношения изчакайте, преди да им слагате точка.През периода гоните амбициозни планове, работата ще ви се види напрегната, не я усложнявайте с настойчивост. От понеделник Рибите проявяват голямо нетърпение за промени, а трябва да проявят предпазливост, такт. От вторник идват ненадейни професионални шансове, по-влиятелни личности може да заложат на уменията и коректността ви. Някои от знака ще пътуват до петък, други попадат в непозната среда, да бъдат пестеливи в харчовете и да изпипват детайли, документи. Ако има недовършени неща, дискретно ги приключете. ", "date": "2019.11.09", "title": "Хороскоп за 9 – 15 ноември  от Антония Мечкова"}
{"url": "https://offnews.bg/obshtestvo/hristianite-pochitat-onisifor-i-porfirij-715101.html", "text": "Църквата почита днес светите мъченици Онисифор и Порфирий. Те живели през царуването на римския император Диоклетиан (284-305 г.). По време на жестокото гонение срещу християните, Онисифор и Порфирий претърпели тежки мъчения. Били ги нечовешки по цялото тяло и ги подлагали на страшни изтезания. Мъчителите положили страдалците върху дълги скари и разпалили огън. Накрая ги привързали към диви коне.Влачени от конете по каменистата земя, светите мъченици били напълно разкъсани и в мъчения предали душите си на Бога.Вярващите взели тайно през нощта техните останки и с чест ги погребали в селото Панкеан. При техния гроб се извършили много чудеса и изцеления.", "date": "2019.11.09", "title": "Християните почитат Онисифор и Порфирий"}
