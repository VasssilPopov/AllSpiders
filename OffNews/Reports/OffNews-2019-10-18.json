{"url": "https://offnews.bg/futbol/mihail-kasabov-e-noviat-prezident-na-bfs-balakov-i-chlenovete-na-izpa-713502.html", "text": "Михаил Касабов е новият президент на Българския футболен съюз. Това заяви Камен Костадинов пред събралите се журналисти, очакващи новини от провелото се събрание на Изпълнителния комитет.Членовете на Изпълкома подадоха оставки, следвайки примера на вече бившия си президент Борислав Михайлов. Костадинов пък обяви новината пред залата на Националната футболна база в Бояна.\"Целият Изпълком подаде подаде оставки. Най-вероятно ще има конгрес. Целият Изпълком ще остане, докато не бъде избран нов.Конгресът е нещо, което не е елементарно. Надявам се, че няма да има юридически препятствия. За мен оставката е морален акт\", заяви Камен Костадинов.Селекционерът на българския национален отбор Красимир Балъков също е подал оставка. Вицепрезидентът на БФС Йордан Лечков трябва да предложи негов заместник на следващия Изпълком.\"Не е лесно, виждате колко бързо се развиват събитията. Ще бъдете уведомени кога ще бъде свикан следващия Изпълком. Няма време да се намери толкова бързо нов треньор. Разочарован съм, че се разделяме с поредното голямо име. Неприятно е да се разделяме с приятели. Малко е време, няма да бъде лесно намирането на нов треньор.Желаещи има винаги ще има. Резултатите липсваха, мотивация, желание за игра\", каза Лечков по отношение оставката на Балъков.", "date": "2019.10.18", "title": "Михаил Касабов е новият президент на БФС, Балъков и членовете на Изпълкома подадоха оставки"}
{"url": "https://offnews.bg/kultura/poluchiliat-nad-20-svetovni-nagradi-balgarski-film-irina-tragva-po-k-713485.html", "text": "Филмът \"Ирина\" на режисьора Надежда Косева, който получи над 20 награди от фестивали по целия свят и беше номиниран за Европейско откритие (Discovery Award – Prix FIPRESCI) на Европейските филмови награди 2019, ще тръгне по българските кина от 25 октомври, съобщава \"София филм фест\".Пълнометражният дебют на Косева грабна и две отличия на 14-ото издание на фестивала SEEFest (South East European Film Festival), който се проведе в Лос Анджелис - наградата за най-добър филм и тази на публиката.В заглавието се разказва за Ирина, която живее в малък миньорски град и е принудена от обстоятелствата да стане сурогатна майка - да износи чуждо бебе срещу заплащане. Родената през 1974 г. Надежда Косева описва филма като \"много лична и много женска (но не феминистка) история за преоткриването на света чрез новия живот\". В ролята влиза актрисата Мартина Апостолова, която спечели наградата за най-добра актриса на 43-ия международен кинофестивал в Хонконг.Продуцент на лентата е Стефан Китанов, който за трети път работи с Косева след късометражните \"Ритуалът\" - част от омнибуса \"Поколение: Изгубени и намерени\", който открива програмата \"Форум\" на Берлинале 2005 г., и \"Втори дубъл\" от 2011 г., спечелил почетен диплом на фестивала в Сараево.", "date": "2019.10.18", "title": "Получилият над 20 световни награди български филм 'Ирина' тръгва по кината"}
{"url": "https://offnews.bg/futbol/ventci-stefanov-dano-vsichko-tova-da-e-za-dobroto-na-futbola-713506.html", "text": "Президентът на Славия и вече бивш член на Изпълкома на Българския футболен съюз Венцеслав Стефанов се надява, че всичко това, което се случи е било за добро.Босът на \"белите\" говори пред медиите след края на днешната сбирка на ръководителите на родния футбол, на която за . \"Взехме решение. Единодушно подадохме оставки. Йордан Лечков като първи вицепрезидент предложи Михаил Касабов да оглави БФС.Трябва да може футболното първенство да продължи, да се успокоят духовете, да се свали напрежението. Толкова много напрежение се създаде на мача с Англия.Толкова много неща се случиха... Дано всичко това да е за доброто на футбола\", коментира Стефанов след края на Изпълкома.", "date": "2019.10.18", "title": "Венци Стефанов: Дано всичко това да е за доброто на футбола"}
{"url": "https://offnews.bg/zdrave/91-ot-horata-si-postaviat-greshni-diagnozi-713503.html", "text": "Французите, които се „самодиагностицират“ у дома с помощта на интернет, грешат в оценката си в 91% от случаите, сочи изследване, цитирано от \"Паризиен\", съобщава БНР.По време на проучването, извършено от базирана в Лион организация, са били анкетирани 300 лекари във връзка с феномена, при който пациентите търсят информация за симптомите онлайн преди да посетят специалист.Така е станало ясно, че 83% от лекарите са имали случаи на „самодиагностицирани пациенти“, които след това отишли са ги потърсили за консултация.Почти половината (46%) от тези пациенти „често грешат“ за здравословното си състояние, а още 39 на сто „много рядко уцелват“. 6% никога не „познават“ предполагаемото си заболяване.По-малко от 10 на сто „често“ или „многократно“ имат правилен подход към симптомите си, показва изследването.Интернет може предложи на пациентите значителна информация за състоянието им, казват лекарите, но може и да предизвика паника или ненужна тревога, когато хората сметнат, че нещо безобидно е сериозно заболяване.", "date": "2019.10.18", "title": "91% от хората си поставят грешни диагнози"}
{"url": "https://offnews.bg/bojni/niki-jorgov-predi-senshi-gotvete-se-za-fojerverki-na-26-ti-oktomvri-713498.html", "text": "Ники, на 26 октомври ще се качиш на ринга на SENSHI за 4-ти път. Разкажи ни как върви подготовката ти?Подготовката върви по план. Успях да вляза бързо във форма, дори изиграх един предварителен мач на републиканското в Шумен преди по-малко от месец. Там изпробвах нов тип игра и експериментирах нови методи за водене на боя. Остават ми още няколко дни, в които да изостря максимално, това което градихме с треньора ми досега. Ще изляза готов, категорично. Подготвил съм и изненади, ще съм непредвидим на ринга. На галата на 26-ти октомври във Варна ще се биеш срещу един от 100-те най-добри киокушин бойци в света.Познаваш ли го, срещал ли си се с него преди?Не съм се бил срещу него досега. Виждал съм го през 2014 година по време на турнир в Япония, но не успяхме да се срещнем отблизо на ринга. Аз самият очаквам да е много подготвен, защото японците са бойци и винаги са били. Преди броени дни даже е изиграл профи среща по правилата на WKFO kyokushin. Сериозен състезател е – с много турнири зад гърба си. Смятам, обаче, че имам повече опит в стил К-1 и ще се чувствам по-удобно на ринга. Очаквам зрелищна битка, от която вярвам, че мога да победя.Каква е стратегията ти за този мач?Стратегия имам и ще я видите на четвъртото издание на SENSHI. Сега няма да развалям изненадата. Достатъчно е да знаете, че фойерверки ще има. Много се радвам, че ще се бия на родна земя, защото публиката е най-големият мотиватор за победа.Имаш ли ритуал, който изпълняваш преди двубой?Представям си как побеждавам , визуализирам си победата с най-малки подробности. Преди двубой се стремя да съм спокоен, да не влагам големи емоции в странични деяния. Обичам да прекарвам време сам, със себе си, и да си спомням предишни турнири, да анализирам грешките си, за да не ги повтарям доколкото е възможно.Ти си единственият боец, който е участвал във всички издания на галата от самото й начало. Какви са очакванията ти за SENSHI 4?Очаквам много силна галавечер. Файт картата е подредена така, че слаб мач няма да има. Организацията, както видяхте до сега, е на много професионално ниво, така че на 26-ти предстои нещо грандиозно.", "date": "2019.10.18", "title": "Ники Йоргов преди SENSHI: Гответе се за фойерверки на 26-ти октомври"}
{"url": "https://offnews.bg/politika/kornelia-ninova-bregovo-e-emblema-za-bsp-713505.html", "text": "Брегово е емблема за БСП! Пет мандата кметът на БСП, избиран на първи тур - Милчо Лалов, е изключителен човек. Един от най-всеотдайните хора, които познавам, ще бъде кмет за шести път, заяви в Брегово председателят на БСП Корнелия Нинова. Милчо, екипът му и БСП работят неуморно за добруването на хората в малката северозападна община. Те имат доверието на съгражданите си и печелят всички избори - първи са и на парламентарни, и на европейски, и на местни, коментира още Нинова.", "date": "2019.10.18", "title": "Корнелия Нинова: Брегово е емблема за БСП"}
{"url": "https://offnews.bg/kultura/kinomania-tarsi-svoia-kinoman-na-godinata-713496.html", "text": "Киномания обявява награда за Киноман на годината, посветена на кинокритика Георги Ангелов, който ни напусна тази година. Георги Ангелов е кръстникът на Киномания, която е създадена преди 33 години под името Световна кинопанорама, а през 1993 г. променя наименованието си на Киномания по негово предложение.Георги Ангелов е роден през 1947 г. и е известен със страстта си към гледането на кино. През годините е работил в Българска национална филмотека и системата на популярните през 80-те кино - видеоклубове. Ежегодно публикува в сп. „Кино” своята анкета сред кинокритиците за най-добрите филми от селекцията на водещите кинофестивали у нас. През 2005 г. режисьорът Петър Одажиев и сценаристът Боряна Матеева му посвещават документалния филм “Един киноман в началото на века”.Всеки зрител на Киномания може да претендира за наградата, като гледа филмите от програмата от фестивала във всички кина в София, Пловдив, Варна, Велико Търново и запази билетите си от прожекциите.Зрителят с най-голям брой билети ще получи Наградата „Георги Ангелов“ за Киноман на годината – безплатен достъп до всички филми от програмата на фестивала през следващата година.Заявете Вашата номинация за Наградата „Георги Ангелов“ за Киноман на годината до края на месец ноември на адрес: НДК, бул. България 1, отдел „Външни комуникации”, Мария Йоцова, на e-mail адрес: , както и на лично съобщение на Фейсбук-страницата на Киномания. В заявката е нужно да упоменете Вашата бройка закупени билети. Този от Вас, който е гледал най-много филми от Киномания и успее да го докаже със запазените билети, ще бъде обявен за Киноман на годината!Гледай Киномания! Стани „Киноман на годината!“", "date": "2019.10.18", "title": "Киномания търси своя Киноман на годината"}
{"url": "https://offnews.bg/obshtestvo/iztegliha-ot-pazara-nad-250-kg-pushena-riba-ot-rumania-zarazena-s-lis-713510.html", "text": "Българската агенция по безопасност на храните изтегли от пазара 251 кг и 613 гр. пушена риба, в която е установено наличие на Листерия Моноцитогенес.Рибата е пушена скумрия във вакуумна опаковка, произведена от „Ocean Fish” – Румъния, с партиден № L 12.11.2019.Заразената риба е открита при официален контрол на агенцията чрез взета проба.Продуктът е бил разпространен в търговска мрежа на територията на страната.Към момента са изтеглени и насочени за унищожаване 251,613 кг от засегнатата партида.Гражданите, закупили този продукт, могат да го върнат в магазините, откъдето изтеглянето ще продължи.Търговските обекти у нас също имат ангажимента да информират за случаи на заразени продукти чрез общодостъпни средства, като съобщение на сайта си или обявление на територията на магазина.", "date": "2019.10.18", "title": "Изтеглиха от пазара над 250 кг пушена риба от Румъния, заразена с Листерия"}
{"url": "https://offnews.bg/psihologia/kolko-trae-romantichnata-liubov-713501.html", "text": "Понякога този въпрос крещи в мислите ни. Или пък нежно шепне. Зависи какво искаме да се случи в нашата любов и къде точно сме във връзката си.Има различни психологически теории за това колко трае любовта ( хормонални интерпретации, интерпретации според различните етапи).При влюбването ние със сигурност сме хормонален взрив, пеперудки, премаляване от блаженство. Припадане в обятията на любимия.Тогава чувстваме, че обичаме завинаги. Че искаме да бъдем заедно до края на вечността.Да, но влюбването е наша проекция. Или възприятие за другия като \" ти\" в кавички. На този етап ние въобразяваме какво има в партньора ни.Казват, че хората не се променят с времето, а се разкриват.Това се случва и в етапа след влюбването. Дали ще минем в следващия етап зависи от това колко е голямо разстоянието между нашите собствени проекции и реалното Аз на партньора ни, което с времето започва все повече да се разкрива.Струва ми се , че любовта прилича на древен зикурат, последователни стълби нагоре към небето( или Бога, кой знае).Влюбването е едно пулсиращо.\" ние\". Едно чувство, че заедно сме по-силни от смъртта.Чувство за \" завинаги\".Сещам се за думите на Алиса :\"Колко трае една вечност?Понякога няколко секунди\"Ако успеем да преодолеем усещането и мъничкото разочарование, че човекът отсреща, не е това, което ни се е струвало, че е -  продължаваме към следващия етап, към по-горната площадка на зикурата.Постепенно от \"ние\" започваме да се приземяване в животите си и като\" аз\" и \"ти\".Реалността ни го налага, иначе не бихме могли да бъдем социално съзидателни.На този етап рискът е единият партньор да иска да продължи периода на обсесивното влюбване до безкрай и да не даде територия на другия да има свое лично време, свои приятели, различен свят за мигове.\"Не е същото! Прекарвахме толкова време заедно , а сега е\" - са мъничка част от думите разочарованията от промяната на този етап. Разширяването на социалния кръг не значи свиване на връзката. Напротив - би могло да значи обратното - всеки ден влизам обогатен, с още свои същности в двойката.По време на Втората световна война един невероятен човек - Макс Фриш води свои дневници. Обожавам неговото откровение - любовта свършва тогава, когато си мислим , че сме разгадали партньора си, залепили сме известен брой етикети - ти си.Любовта свършва тогава, когато не дадем територия на другия да се превъплъщава и да бъде различен.А това става през общуването. Колкото повече общи измерения, толкова повече близост.Умението на партньорите да говорят за нещата, да идентифицират проблемите и заедно да имат работеща стратегия за решаване на конфликтите често решава продължителността на връзката.Любопитството към света на другия дава със сигурност повече живот на любовта.Да бъдеш любопитен - означава и да си готов да чуеш партньора си, а не да си мислиш, че знаеш какво си мисли и да действаш според собствените си само изпълняващи се пророчества - знам какви си мислите и чувствата ти и започвам да се държа с теб според собственото си вярване. И в един момент пророчеството се сбъдва наистина - но то е заради нашето вторично държание, а не заради действителните мисли на другия.С други думи, ако искаме да задържим любовта е важно да сме любопитни и отговорни към света на партньора ни. Не сме гадатели. Важно е да чуваме партньорите си. Техните думи, изречения, логиките им за нещата, защото човешките асоциации са прекалено дълго ваяни, за да можем ние да предвидим как точно са се случили при човека отсреща.Нещо друго, което дава живот и време на любовта е и общата визия за това какво са проблемите и кризите в една двойка.На японски йероглифът за криза означава опасност, но в същото време и възможност.Двойките , които умеят да гледат на кризите като възможност със сигурност оцеляват повече по гръбнака на живота. Ако очакваме нещата да са само идеални, това е все едно да очакваме да има само светлина без тъмнина.Със сигурност любовта трае повече, когато с партньорите си засичаме повече общи измерения, или имаме общи ритуали( неща, които правим споделено).Ритуалите в живота на една двойка са артериите в тялото на човека - разнасят кръвта на заедността по тялото на любовта.Повече общи измерения - повече заедност.Това е категорично.Когато пиша за времетраене на любовта в мислите ми се отключва и споменът за прочетеното от Фредериг Бегбеде - \" Любовта трае три години\".Имам един любим цитат от него - \"Любовта, която трае три години, е любов, която не е изкачвала планини и не е потъвала на дъното, а е познала наготово небе. Любовта е трайна, само ако всеки от двамата, знае нейната цена\".Колкото повече инвестираме в нещо, толкова по - голяма стойност има то за нас. В този процес става, така нареченото \" опитомяване (точно както Малкия принц опитомява розата).И тогава другият човек става уникален във всички смисли (ехтят в мислите ми думите на Малкия принц - вие всички сте еднакви , това е моята роза сред розите).Общите спомени, общите ритуали, общите измерения със сигурност добавят време и качество на романтичната любов.Една теория, от недрата на социалната психология постулира, че времетраенето на една връзка е равно на нивото на удовлетвореност на партньорството и от качеството на външните алтернативи.Не вярвам в смятането, когато става въпрос за любов, но понякога наистина тя е пазар. Пазар на любовта.Отново в своите дневници Макс Фриш има едно невероятно прозрение:\"Всеки човек рано или късно измисля история за себе си, която някога нарича свой живот\".Животът на любовта. Няма кой да ни даде гаранции колко точно трае и какво точно да правим. Има усет за това какво би сработило за даден момент.Понякога мисля за любовта като нещо трето. Партньорите и любовта. Няма как да расте буйна, ако не се грижим за нея, ако не я поливаме, ако не скубем плевелите.Вярвам, че любовта е действие. Както би казал Карлсон - действие, действие, и пак действие.Колко трае в този смисъл една любов?Няма един отговор. Няма как да има.Баба ми разказваше някога, когато бях малка, че звездите светят, защото вътре в тях се усмихва по една вечна любов.Представях си една невидима мрежа от звездни хамаци и звънкото смеене на вечните любови.Вярвам, че всяка любов, която е била истинска продължава да живее някъдеНе - тя не умира завинаги. Просто сменя квартира.И това, че е била, е много повече от това колко точно е траяла.Истинските неща са.Извивките на душите ни , познали любовта, се люлеят нежно на звездните хамаци.И съм сигурна ( напълно), че нощем можем да видим безкрайност от смеещи се звънко любови.И това няма как да не ни даде сила и ние да се усмихнем.", "date": "2019.10.18", "title": "Колко трае романтичната любов?"}
{"url": "https://offnews.bg/zdrave/proekt-na-mz-veche-shte-podkrepia-i-spetcializirashti-meditcinski-sest-713509.html", "text": "Медицинските сестри и акушерките ще могат да кандидатстват за финансиране на обучението си за придобиване на специалност по проект „Специализация в здравеопазването\", съобщиха от здравното министерство. Досега тази възможност имаха само лекарите специализанти и лекарите по дентална медицина-специализанти. С подписано ново допълнително споразумение между Ръководителя на Управляващия орган на Оперативна програма „Развитие на човешките ресурси\" 2014-2020 г. и министъра на здравеопазването, е разширена целевата група на проекта, а срокът за неговото изпълнение е удължен до края на 2023 г.С финансовата подкрепа на оперативната програма се финансира обучението на специализантите чрез заплащане на таксите за теоретично и практическо обучение. На лица без доходи чрез проекта се предоставят стипендии в размер на две минимални работни заплати на месец.Обявена е четвърта процедура за подбор на специализанти с разширените критерии за кандидатстване. Ще бъдат подкрепени лица с придобита професионална квалификация „лекар\", „лекар по дентална медицина\", „медицинска сестра\" или „акушерка\". Процедурата е отворена и всеки заинтересован може да кандидатства до 30.09.2023 г. онлайн чрез регистрация в интернет страницата на проекта www.specializanti-mh.info. ", "date": "2019.10.18", "title": "Проект на МЗ вече ще подкрепя и специализиращи медицински сестри и акушерки"}
{"url": "https://offnews.bg/112/bebe-e-izostaveno-pred-poliklinika-v-petrich-713512.html", "text": "Бебе е изоставено днес следобед пред поликлиника в Петрич, съобщава bTV.Към момента не е ясно кои са родителите на детето.Видимо бебето е на няколко месеца. Сигнализирани са полицията и социалните служби.По първоначална информация от лекарския преглед, детето има проблем с пъпната връв, което води до подозрения, че то е родено в домашни условия.Момиченцето ще остане под лекарско наблюдение в неонатологията на петричката болница. ", "date": "2019.10.18", "title": "Бебе е изоставено пред поликлиника в Петрич"}
{"url": "https://offnews.bg/futbol/zadarzhanite-za-rasistkia-skandal-stanaha-16-713511.html", "text": "Полицията в София задържа нови петима участници в расистките скандирания по време на футболната среща между България и Англия. Общият брой на установените до момента по случая вече е 16.От началото на годината при провеждане на футболни срещи на територията на София са задържани общо 78 лица. Спрямо 48 от тях са наложени принудителни административни мерки, като 31 са със забрана за посещение на спортни мероприятия за срок от 2 години и 1000 лв. глоба. 9 души имат наложена забрана за 1 година и 1000 лв. глоба, а един е с 2-годишна забрана.6-ма от задържаните са оправдани от съда. Спрямо 29 от тях са образувани бързи производства за притежание на наркотици, а спрямо един има образувано досъдебно производство за хулиганство.", "date": "2019.10.18", "title": "Задържаните за расисткия скандал станаха 16"}
{"url": "https://offnews.bg/futbol/mihail-kasabov-niama-da-se-kandidatiram-za-prezident-na-bfs-na-sledva-713504.html", "text": "Временният президент на Българския футболен съюз Михаил Касабов обяви, че основната му задача ще бъде да свика възможно най-бързо нов Изпълком, на който да бъде организирано и всичко най-важно за предстоящия конгрес.Касабов увери, че няма намерение да се кандидатира за този пост. Той добави, че проблемът с държавата ще бъде преодолян и още днес ще пожелае среща с министъра на спорта Красен Кралев.\"От дълго време работя за българския футбол. Днес е един неприятен ден. Няма нужда да коментираме Борислав Михайлов. Моята задача ще бъде да насрочим нов конгрес и да изберем нов старши-треньор.Веднага след моето вписване ще имам правото да свиквам изпълком. Той ще реши колко време му трябва за организиране на конгрес. Аз няма да се кандидатирам за президент.Това ще се случи по-възможно най-добрия начин. Проблемът с държавата ще бъде преодолян. Още днес ще искам среща с министъра на спорта.Вицепрезидентът на БФС Йордан Лечков е нагърбен с отговорността да намери нов национален селекционер след обявената днес оставка на Красимир Балъков.\"\", каза Лечков.", "date": "2019.10.18", "title": "Михаил Касабов: Няма да се кандидатирам за президент на БФС на следващия конгрес"}
{"url": "https://offnews.bg/sviat/desetki-zaginali-pri-atentat-v-dzhamia-v-afganistan-713514.html", "text": "Най-малко 62 души са убити, а десетки са ранени при атентат по време на петъчните молитви в джамия в Афганистан, съобщи Би Би Си.Взривът в източната провинция Нангархар е унищожил покрива на сградата. Сред убитите и ранените има и деца.Към момента никой не е поел отговорност за нападението, но се знае, че в Нангархар действат „Ислямска държава“ и талибаните, отбелязва агенция Франс прес.Експлозията стана ден след като ООН разпространи нов доклад за насилието в страната - според данните в него 1174 цивилни са убити между юли и септември 2019 г.Джамията се намира в района на Хаска Мина, на около 50 км от столицата на провинция Джалалабад.", "date": "2019.10.18", "title": "Десетки загинали при атентат в джамия в Афганистан"}
{"url": "https://offnews.bg/obshtestvo/stefan-danailov-veche-ne-e-v-koma-713480.html", "text": "Любимият на поколения българи актьор Стефан Данаилов е излязъл от кома.Това съобщи в профила си във \"Фейсбук\" лидерът на БСП Корнелия Нинова.\"Скъпи приятели, много съм щастлива да ви кажа, че Стефан излезе от комата. Контактен е, диша самостоятелно и е много по-добре. Даже иска да се прибира у дома. На лекарите от ВМА - огромно благодарим!\", написа Нинова.Новината потвърди и доведеният син на актьора Росен Цанков след посещение във Военномедицинска академия, където е настанен Мастера. По думите му Данаилов се чувства добре и \"иска да гледа мачове на Челси\", съобщи бТВ. ", "date": "2019.10.18", "title": "Стефан Данаилов вече не е в кома"}
{"url": "https://offnews.bg/politika/ninova-ne-pravitelstvoto-vsiaka-obshtina-triabva-da-upravliava-svoit-713476.html", "text": "Много хора се питат- с какво нашата политика е по-различна от тази на опонентa ни. Има огромна разлика. Те отдават комуналните услуги на концесионери. Ние - на общински дружества. Резултатът от нашите действия е, че вие ще плащате по-ниска цена на водата например. Това каза председателят на НС на БСП Корнелия Нинова пред жителите на Смолян. Тя бе в планинския град, за да подкрепи кандидата за кмет на общината, издигнат от „БСП за България”, Стефан Сабрутев и кандидатите за общински съветници от листата на левицата.Те продават общински имоти, пасища и гори. Ние ги внасяме като апортна вноска в общи предприятия с бизнеса. Резултатът е развитие на местно производство, работа и приходи за общината. Те увеличават местни данъци и такси. Ние - не. Даже освобождаваме от такси детските градини. Правителството раздава природните ресурси на общините за ползване или концесии на приближени. Ние смятаме, че всяка община трябва да стопанисва и управлява минералните води, пещери и други природни богатства сама, каза още Нинова. Корнелия Нинова добави, че част от социалната община е и здравеопазването, което е в тотален колапс. Тя заяви, че държавните и общински болници трябва да бъдат лечебни заведения, а не търговски дружества . Нинова бе категорична, че за да се случат всички тези предложения, е важно да се развие местната икономика.„В нашите програми е записано, че кметовете ни ще създадат условия на фирмите, като на първо място намалят местните данъци за тях. Правителството делегира задължения на общините, без да им дава дори един лев, за да ги изпълняват. Затова много от тях решават да увеличат местните данъци и такси. Нашите кметове обаче няма да го направят, а ще заложат на създаването на общински предприятия, които да изпълняват поръчките по-евтино, но качествено и ще спрат кражбите\", добави Нинова.„Промяната в Смолян е във вашите ръце и аз вярвам, че тук можем да се поздравим с победа след изборите на 27-ми октомври\", заяви още Корнелия Нинова. Тя беше посрещната в Смолян и Чепеларе с родопски песни и кабагайди. Днес сме заедно в името на една кауза – Смолян. Това е нашето място, в което пазим традициите, гордеем се с природните забележителности и история, с интелекта, таланта и борбеността на родопчани“. Това заяви кандидатът на БСП за кмет на Смолян Стефан Сабрутев. Той със съжаление отбеляза, че през последните години родното му място е печално известно с бедност, със скандали, с разбити улици – град, в който не се вижда перспектива, от който си тръгват и тези, които истински го обичат. Сабрутев подчерта, че сегашните управляващи не си служат с принципи и мисъл за общината и абсолютно липсва грижа и уважение към гражданите „Тяхното управление заменя компетентността с партийна дисциплина, публичността – с всяване на страх, а дългосрочната визия – с бърза печалба. Всичко това трябва да получи своя отговор на 27-ми октомври - с по-добри хора, с по-добри решения за по-добър живот“, категоричен бе той.Сабрутев заяви, че за него кметското място не е самоцел, а възможност за подкрепа на хората и задоволяване на техните потребности: на предприемчивите за прозрачна и бърза администрация; на семействата - за сигурна и чиста околна среда; на възрастните - за допълнителна грижа; на младите - за реализация в близост до дома и приятелите. \"Искам Смолян да е наш общ дом, който да подобряваме заедно с вас; в който природните и исторически забележителности са съхранени и по този начин носят не само гордост, но и просперитет на всички хора тук“, заяви тойСабрутев посочи като най-голям проблем на община Смолян - демографската криза, която според последни изследвания ще доведе областта от 120 000 жители сега до 20 000 през 2050 г. \"Ето за това нашият призив е „Промени бъдещето“. Всички мерки в нашата програма са създадени, за да обърнем този негативен процес и да създадем нормална среда за живот и отглеждане на деца“, призова той.„Обикаляйки селата, кварталите, аз виждам колко отчаяни и обезверени са хората. Няма никаква грижа за малките населени места, положението е наистина отчайващо“, сподели Сабрутев. Той допълни, че ежедневно получава сигнали за нередности, свързани с действията на сегашните управляващи. Като такива той посочи, че „На улица „Добружда“ се асфалтира директно върху пясъка и тревата – без проект, по улиците няма тротоари, а догодина ни очаква воден цикъл, тоест, всичко направено в момента, отива на вятъра. \"Днес ни съобщиха и за улица „Професор Асен Василев“, воден цикъл ще мине и оттам догодина и ще разруши бордюрите, които се поставят сега предизборно. Осем години липсваше адекватно управление, сега, в последния момент изпълняваме обещания, които ще струват скъпо на всички нас и в настоящето“, заключи Стефан Сабрутев.", "date": "2019.10.18", "title": "Нинова: Не правителството, всяка община трябва да управлява своите природни богатства"}
{"url": "https://offnews.bg/obshtestvo/chuma-po-svinete-i-v-obshtina-smiadovo-rodnoto-miasto-na-prochutata-713473.html", "text": "Първично огнище на чума по свинете е възникнало в землището на община Смядово, съобщи БАБХ.Болестта е регистрирана в свинеферма, в която се отглеждат животни от порода \"Източнобалканска свиня\".Определена е предпазна зона, която е в рамките три километра около огнището. Под наблюдение остава десеткилометрова зона, в която попадат селата Александрово и Риш, както и урбанизираната територия на град Смядово, а от община Велики Преслав - селата Златар, Драгоево, Мокреш и Суха река.По информация на Областната дирекция по безопасност на храните в Шумен в обекта, в който е обявено огнището, са били умъртвени по хуманен начин и загробени 68 животни. Като са изпълнени всички дейности по осигуряване на биосигурност, съгласно заповедта на БАБХ.В Смядово е създадена рецептата на прочутата смядовска луканка, която днес се произвежда и на други места. Районът е известен с производството на луканки още от периода на османското владичество. Смядовската луканка е патентована в ЕС с името „Смядовска специална“. За производството ѝ се използват свинско и говеждо месо, като свинското е от животни Източнобалканска порода, а говеждото е от Сиво Искърско говедо или биволско. ", "date": "2019.10.18", "title": "Чума по свинете и в община Смядово - родното място на прочутата луканка"}
{"url": "https://offnews.bg/obshtestvo/rektorat-na-su-se-kandidatira-za-vtori-mandat-niama-drugi-konkurenti-713513.html", "text": "Днес изтече срокът за издигане на кандидатури за ректор на Софийския университет „Св. Кл. Охридски“.Кандидатурата за поста е една - на проф. дфн Анастас Герджиков. Тя е издигната от Общото събрание на Факултета по класически и нови филологии, съобщиха от пресцентъра на СУ.На 20 ноември Общото събрание ще избере еднолични и колективни органи на управление и контрол на Софийския университет.", "date": "2019.10.18", "title": "Ректорът на СУ се кандидатира за втори мандат, няма други конкуренти за поста"}
{"url": "https://offnews.bg/futbol/balakov-ne-biagam-ot-otgovornost-nikoj-ne-mi-se-meseshe-v-rabotata-713507.html", "text": "Вече бившият селекционер на Българския национален отбор по футбол Красимир Балъков сподели след завършилото заседание на Изпълкома на БФС, че с напускането си не бяга от отговорност.Специалистът бе начело на \"трикольорите\" в продължение на шест мача. Той не успя да запише нито една победа в тях.Равносметката от тези срещи е пет загуби, като в това число влиза и поражението от Ирландия в контрола през миналия месец, и едно равенство.\"\", каза Балъков.", "date": "2019.10.18", "title": "Балъков: Не бягам от отговорност, никой не ми се месеше в работата"}
{"url": "https://offnews.bg/obshtestvo/angel-stoimenov-ot-krichim-specheli-avtomobil-ot-vivacom-713479.html", "text": "Ангел Стоименов от гр. Кричим е големият печеливш в томболата, която се проведе по случай 10–та годишнина на VIVACOM. Той получи ключовете и документите за чисто нов лек автомобил Toyota Rav4 модел 2019 лично от изпълнителния директор на телекома Атанас Добрев. „Все още не мога да повярвам на това, което ми се случва. Много съм благодарен на VIVACOM, че ме зарадваха по този начин. Използвам случая да честитя 10-тия рожден ден на моя мобилен оператор“, сподели Ангел Стоименов, след като официално стана собственик на автомобила.Докато пътува из страната с новия си автомобил, Ангел може да се наслаждава на безпроблемна комуникация с услугите на VIVACOM в мрежата с най-добро покритие в България*.Церемонията, на която беше подарен модерният автомобил, се проведе в сградата на VIVACOM в присъствието на десетки гости.*Измерването на покритието по територия е според анализ на Ookla®, основаван на данните от Speedtest Intelligence® за първото шестмесечие на 2019 г., извършен по тяхна методология. Търговските марки на Ookla® се използват с разрешение. ", "date": "2019.10.18", "title": "Ангел Стоименов от Кричим спечели автомобил от VIVACOM"}
{"url": "https://offnews.bg/kultura/kontcert-na-balkandzhi-na-16-noemvri-713475.html", "text": "BGTSC представя: Живата легенда на родната фолк-рок сцена Балканджи и специалните им гости THE GROOVIN' PIPERS! Събитието ще се състои на 16 ноември тази година в столичния клуб „MIXTAPE 5“ от 19:00 часа.Балканджи са създадени преди 20(!) години и от тогава до сега са печелили конкурси за авторска песен, делили са сцени с имена като Култур Шок и Haggard, участвали са в знакови фестивали като „Spirit Of Bоurgas“, помнят и все още разпродават своите концерти. Групата е пазител на спомените за стари времена, с които всички живеем добре и днес! THE GROOVIN' PIPERS е проект с експериментално звучене, създаден да популяризира и модернизира българската народна музика. Обаянието на групата се крие в преплитането на народната песен и магията на родопската каба гайда, съчетани с експерименталните стилове - electronic, progressive rock, dubstep и drum'n bass.Членовете на групата са четирима добре познати креативни музиканти: Ася Пинчева (ОРАТНИЦА) – вокал Георги Маринов (ОРАТНИЦА) - гайда и диджериду Александър Филипов - бас китараГеорги Бакарджиев - барабаниПредстои изключителна вечер в която родния фолклор ще звучи все така завладяващо, примесен с класически рок и модерна електронна музика. Вечер, в която спиращите дъха гласове и майсторски изсвирените мелодии ще превърнат вечерта в народен празник.Билети се продават онлайн и в мрежата на Евентим, а някои от местата, на които можете да ги намерите са Бензиностанции OMV , Technopolis, Български пощи, Orange, Usit Colour, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.Побързайте – местата са ограничени!*Клубът не работи с резервации**Политика за достъп на непълнолетни: ***Гардероб - пътване за употреба: Предстои обявяването на допълнителна информация.", "date": "2019.10.18", "title": "Концерт на Балканджи на 16 ноември"}
{"url": "https://offnews.bg/kultura/sbogom-maestro-balgaria-se-prosti-s-milcho-leviev-713486.html", "text": "Близки, приятели, много колеги и част от политическия елит се простиха с Милчо Левиев днес в Зала \"България\".Номинираният за две награди \"Грами\" музикант почина на 81-годишна възраст след тежко боледуване.\"Най-важното е животът. Животът е най-голямото изкуство - как да живееш, да си артист в живота, как да играеш ролята си. Сърце и ум - тогава се прави изкуство. Само със сърце не може. Балансът прави изкуството и живота, не повече. Аз имам, явно, много повече сърце, отколкото ум. Съжалявам, Господ така ме е направил. И правя изкуство, което се прави повече от сърце, отколкото от ум!\", казваше Милчо Левиев.В началото на март тази година той обяви, че се отказва от титлата \"почетен гражданин на Пловдив\", заради разочарование от отношението на общинската администрация.Милчо Левиев е включен в енциклопедията “История на европейския джаз”, припомня БНР.Поклон пред светлата му памет!", "date": "2019.10.18", "title": "Сбогом, Маестро! България се прости с Милчо Левиев"}
{"url": "https://offnews.bg/kultura/zapochna-vtoroto-izdanie-na-evropejska-literaturna-nagrada-dimitar-di-713474.html", "text": "Второто издание на  е открито официално – от началото на октомври организаторите вече приемат заявки от българските издатели. Името на победителя в тазгодишния конкурс ще стане ясно през май 2020 г., а носителят на престижния приз в първото издание на наградата е романът „Проповед за падането на Рим“ (изд. „Факел Експрес“) от френския писател Жером Ферари.От 1 октомври 2019 г. до 15 януари 2020 г. организаторите на  приемат на имейл  заявки за участие във второто издание на престижния конкурс. Регламентът, установен с учредяването на наградата, се запазва напълно. Право да номинират имат единствено издателствата, като всеки издател може да кандидатства с до 2 родни и до 2 чуждестранни европейски романа от съвременни живи писатели, издадени на български език през календарната 2019 г.След подаване на заявките експертното жури отново ще определи петима финалисти, които ще бъдат обявени публично през март 2020 г. Всеки от финалистите ще получи покана за лично участие във втората церемония по връчване на Европейска литературна награда за роман „Димитър Димов“ през май 2020 г., когато ще стане ясно и името на победителя. Носителят на приза печели парична награда в размер на 10 000 лева (5000 евро), грамота и специално изработена статуетка.Носител на първата Европейска литературна награда „Димитър Димов“ е французинът Жером Ферари с романа „Проповед за падането на Рим“ (изд. „Факел Експрес“), за който авторът печели и „Гонкур“ през 2012 г. Другите четирима финалисти, които се състезаваха с Ферари през 2019 г., бяха руснакът Дмитрий Глуховски с „Текст“ (изд. „Сиела“), българинът Добромир Байчев с „Глиненият цар“ (изд. Конкурс за непубликуван български роман „Развитие“), литовецът Саулюс Шалтянис с романа „Дневникът на еврейската принцеса“ (изд. „Наука и изкуство“) и британката Тайе Селаси с романа „Отивам си е възвратен глагол“ (изд. „Жанет 45“). Петте произведения бяха избрани от общо 39 романа – 28 български и 11 преводни, номинирани от 21 издателства, а наградата бе връчена в Морската ни столица през май по време на фестивала „Варна Лит 2019“.Европейска литературна награда „Димитър Димов“ е учредена под патронажа на кмета на Община Варна Иван Портних по повод 110 години от рождението на големия български писател, които се навършиха през 2019 г. Наградата има за цел да отличи съвременни романи с висока художествена стойност, писани на територията на Стария континент и издадени на български език в предходната година.Формулярът за кандидатстване може да се изтегли от сайта на фестивала , както и от сайта на .", "date": "2019.10.18", "title": "Започна второто издание на Европейска литературна награда 'Димитър Димов'"}
{"url": "https://offnews.bg/ikonomika/bnb-puska-novi-50-leva-banknotata-vliza-v-obrashtenie-ot-noemvri-713482.html", "text": "Българската народна банка пуска в обращение втората банкнота от новата серия банкноти, която е с номинална стойност 50 лева и емисия 2019 г. Банкнотата ще бъде в обращение от 1 ноември 2019 г. като законно платежно средство.Общият дизайн и основните елементи на банкнотите от новата серия се запазват без съществени изменения. Промените са свързани с въвеждането на нови защитни елементи, които са: Допълнителен знак за незрящи граждани – състои се от четири дебели и седем тънки линии, разположени под ъгъл на двете къси страни на банкнотата.Холограмна лента с оптични ефекти – редуващи се при промяна на ъгъла на наблюдение изображения на птица и Икар; цветен холограмен портрет на Пенчо Славейков; книга, променяща цвета си от златисто към зелено при промяна на ъгъла на наблюдение; динамичен ефект „пламък“, отново с промяна на цвета при различен на ъгъл на наблюдение и обемно триизмерно изображение на числото 50.Мастило с оптичен ефект – числото 50 е отпечатано с променящо цвета си мастило с динамичен ефект „пламък“.Осигурителна нишка – вградена в хартията и частично излизаща от обратната страна със светъл повтарящ се текст „БНБ 50“ и с динамичен ефект „пламък“. Изображението на повтарящия се текст „БНБ 50“ се чете от лицевата страна при поставяне на банкнотата срещу източник на светлина.Воден знак с висока резолюция – наблюдава се при поставяне на банкнотата срещу източник на светлина. Състои се от полутоново изображение с висока резолюция на портрета на Пенчо Славейков. Изображенията се наблюдават и от обратната страна на банкнотата.Банкнотите с номинална стойност 50 лева, емисия 1999 г. и емисия 2006 г., продължават да бъдат в обращение заедно с банкнотите с номинална стойност 50 лева, емисия 2019 г.", "date": "2019.10.18", "title": "БНБ пуска нови 50 лева, банкнотата влиза в обращение от ноември"}
{"url": "https://offnews.bg/ikonomika/iskate-da-kontrolirate-nebeto-v-rvd-shte-vi-nauchat-kak-713405.html", "text": "Въпреки бурното развитие на технологиите, както пилотите на самолети, така и ръководителите на полети няма как да станат излишни, обяснява Димитър Чунчуков, ръководител на учебния център на BULATSA. Той е сред хората, които се занимават активно с подбора и обучението на таланти, на които да може да бъде поверена отговорността за сигурността на небето над България.Чунчуков обяснява как при обичайна трафик ситуация във въздуха модерна компютърната програма би могла да ръководи по конец движението на преминаващи, излитащи и кацащи самолети. Но нещата се объркват по невероятен начин, когато се стигне до нестандартна или аварийна ситуация във въздуха, или просто тежка метеорологична обстановка. Тогава машината е безсилна и нещата опират до здрава психика, съобразителност, опит и процедури отработени до съвършенство, които са в ръцете на ръководителите на полетите на РВД.До голяма степен в представите на много българи лъскавата сграда между двата терминала на Летище София се възприема и в момента като топло местенце с високи заплати за \"наши хора\". Може да чуете и приказки как там никога не се обявяват свободни места, защото опашката от кандидати щяла се разтегли чак до Орлов мост. Това обаче просто не е вярно, особено що се отнася до най-важното звено в държавното предприятие - хората, които отговарят за сигурността на авиотрафика.Всъщност от доста време вратите на РВД са широко отворени за кадърни млади хора, които искат да станат ръководители на полети. През последните години подборът на нови кадри на практика е непрекъснат. Целогодишно се приемат документите на хора, които искат да станат професионалисти в тази толкова отговорна професия, а изпитните пресявки на желаещите са два пъти годишно - напролет и наесен.Основните изисквания към кандидатите за тази работа са три - да не са навършили 30 години към датата на подаване на документите, да имат диплома за висше образование със степен бакалавър и да покриват ниво B2 по английски език. При това няма никакво значение дипломата от ВУЗ за каква специалност ще е.Въпреки че основните изисквания за кандидатстване в програмата за обучение в Академия BULATSA не звучат страховито, подборът на курсистите си е преминаване през доста ситно сито. Финалното одобрение идва след 6 етапа на подбор.Първият е по документи, а вторият - владеенето на езика на Шекспир. В случай че кандидатите нямат езиков сертификат, това не е проблем. РВД дава възможност на кандидатите да се явят на безплатен тест и чрез него да удостоверят познанията си по английски.Третият етап е специализиран онлайн тест FEAST (First European Air Traffic Controller Selection Test). Изпитът е в две части, а основното умение, което трябва да се покаже е наличието на бърза мисъл, бързо ориентиране и адекватна реакция на поставени разнообразни задачи. Резултатите от тестовете FEAST се обработват директно в Брюксел, което си е допълнителна защита срещу евентуален опит на връзкари да \"пробият системата\".Четвъртият етап на проверката е за медицинската годност на кандидатите. Те се подлагат на редица изследвания в Транспортна болница и само при положително становище преминават по-нататък.Предпоследното сито е проверката на практически упражнения на симулатор. Според Чунчуков при нея става дума за елементарно ориентиране за посоки, спокойствие и концентрация.Финалният етап на подбора е интервю с комисия, в която основната част от членовете са ръководители на полети-оценители.Всеки кандидат, който премине успешно и шестте етапа, получава покана за започване на обучение в Академията BULATSA. То освен че е безплатно за обучаващите се, включва и финансов стимул за тях да отделят цялото си внимание на бъдещата си професия. Всички курсисти получават стипендия от около 1400 лева на месец за целия период, в който ще трупат знания за ръководители на полети. Продължителността на курса е различна, защото на практика одобрените кандидати се обучават за две различни длъжности - ръководители на полети-кула (хората, които управляват кацанията и излитанията на летищата), и ръководители на полети-контрол (това са специалистите, които водят прелитащите над България самолети).Обучението като цяло изобщо не е шега работа. Първите четири месеца курсистите зубрят здраво теория - имат по 6-8 часа на ден обучение по навигация, въздухоплавателни средства, управление на въздушното движение, авиационна метеорология, радиотелефонна фразеология и др.После идва периодът, в който трябва да усвоят практическото приложение на наученото - заниманията в тренажора, по време на които управляват симулирани самолети и комуникират с псевдопилоти.На финала идва чисто практическото обучение на реално работно място. Там под наблюдението на инструктор те управляват съвсем истински самолети в истинска кула или контролната зала.Важно е да се знае и че повечето кандидати, приети за обучение, успяват да го завършат успешно. Отпадналите са само единични случаи. В крайна сметка на всички завършили, РВД предлага безсрочен трудов договор с 6-месечен изпитателен срок, който включва ангажимент да работят във фирмата поне 5 години. Размерът на заплатите на ръководителите на полети е тайна, но не е тайна, че именно те и програмистите са най-добре платените професии у нас.", "date": "2019.10.18", "title": "Искате да контролирате небето? В РВД ще ви научат как!"}
{"url": "https://offnews.bg/zdrave/bezplatni-ochni-pregledi-na-diabetno-bolni-v-peta-gradska-713484.html", "text": "Безплатни очни прегледи на диабетно болни започват от днес в столичната Пета МБАЛ \"София\". Това съобщиха от лечебното заведение. Кампанията ще продължи до 22 ноември.Прегледите ще се извършват всеки вторник, сряда, четвъртък и петък от 14 до 16 часа, като за целта е нужно предварително записване на телефон: 02/92 68 195.Целта на инициативата е превенция на усложненията от болестта, която засяга 10% от населението на столицата. Диабетната ретинопатия е едно от усложненията, вследствие дългогодишно боледуване от диабет. Тя е основна причина за влошено зрение при диабетиците. Проявява се при всички видове диабет. Ако остане нелекувана, може да предизвика слепота.", "date": "2019.10.18", "title": "Безплатни очни прегледи на диабетно болни в Пета градска"}
{"url": "https://offnews.bg/futbol/ultrasi-na-levski-potroshili-kolata-na-kapitana-na-tcska-713454.html", "text": "Лошите новини за Николай Бодуров продължават. Доскорошният капитан на ЦСКА явно вече се е примирил с факта, че няма шанс да се върне в играта за „червените”, а в деня на мача с Англия е бил счупен и личният му автомобил, пише „Меридиан мач”.Бодуров е имал малшанса да пътува с колата си в града и да се натъкне на голяма агитка от ултраси на Левски, които са вървели към Националния стадион за квалификацията с Англия часове преди безпрецедентния расистки скандал, който опозори страната ни през света.Защитникът е бил разпознат от феновете, които са си излели гнева върху автомобила му. По колата му има редица щети.Николай Бодуров изпадна в немилост в ЦСКА в началото на месец август и оттогава няма мач за „червените”. Наскоро собственикът на 31-кратните шампиони Гриша Ганчев заяви, че е зачеркнал Бодуров по примера с Борис Галчев, което означава, че ще му бъде търсен нов отбор през зимата.", "date": "2019.10.18", "title": "Ултраси на Левски потрошили колата на капитана на ЦСКА"}
{"url": "https://offnews.bg/futbol/valentin-mihov-sashto-hvarli-ostavka-ot-bfs-713490.html", "text": "Валентин Михов също подаде оставка малко преди началото на заседанието на Изпълкома на Българския футболен съюз. \"Очаквам да приемем оставките. Това е акт на приемане на отговорност\", бе краткият коментар на Валентин Михов на влизане в националната футболна база в Бояна.Припомняме, че още снощи и соченият за фаворит за наследник на поста Атанас Фурнаджиев, подаде оставка, като призова и останалите си колеги да го последват.Михаил Касабов също отказа да е временен президент на БФС. Първият вицепрезидент на съюза - Йордан Лечков, не може да поеме поста, защото е в предизборна кампания.На теория съществува и възможност да бъде свикан извънреден конгрес, на който да бъде избрана личност извън Изпълкома.До този вариант може да се стигне, ако на заседанието бъде прието такова решение или ако една трета от футболните клубове го поискат. ", "date": "2019.10.18", "title": "Валентин Михов също хвърли оставка от БФС"}
{"url": "https://offnews.bg/futbol/bobi-mihajlov-na-proshtavane-14-godini-sa-mnogo-lichno-moe-e-resheni-713491.html", "text": "Вече бившият президент на Българския футболен съюз Борислав Михайлов е обмислял от много време да напусне поста. Това обяви той на официална пресконференция в базата на националния ни отбор в Бояна.Бившият вратар увери за пореден път, че действията му са личен акт, а не са продиктувани от външен натиск. Михайлов добави, че няма никаква вина за скандалите, които белязаха евроквалификацията с Англия, а със своя акт иска да свали напрежението и даде шанс на колегите си да работят.\"Благодаря за последните 14 години, в които сме работили заедно, къде хубаво, къде - не. Ще направим много кратък анализ какво се е случило в периода, в който бях президент. Току-що подадох оставка като президент. Това е личен акт и не се обсъжда. Дойдох да уважа хората и да им го кажа лично.14 години са доста дълго време, отдавна си мислех, че може да съм омръзнал на хората. Случиха се много неща, но предпочетох с моята оставка да сваля това напрежение и хората да могат да работят спокойно. Дали съм говорил с Бойко Борисов? В деня на мача се видях само с министъра на спорта. Прочетох изказването на премиера на сутринта, но моето решение няма нищо общо с това. Не съм пременял решението си през деня. От много време замислях това. Първата ми реакция беше, че подавам оставка.Футболът се прави в клубовете, трябва да бъде разбрано от всички и от човека, който дойде след мен. Аз като бях вратар 6 гола не са ми вкарвали. Няма нищо странно, нито фатално. Казах ви, че на човек му свършва предела на търпението\", сподели Михайлов.Запитан дали смята, че , той отговори: \"Не е организирано от Футболния съюз със сигурност, платили сме на стюарди на полиция, . Тази истерия дойде от Англия, аз писах две писма. За защита на България, българските фенове и футбол. Тези неща се случват много повече в други държави.Не е моя работа да коментирам органите на реда. Дошъл съм най-любезно да отговарям на въпросите, не че вие можете да ми търсите отговорност. На Стоичков няма какво да му отговарям.Оценката за мен е, че четири пъти съм избиран на този пост с 90% от гласовете. Много неща се промениха и към хубаво, като работа на БФС, когато се струпат много неща, идва нов, няма време. Това, че са слаби резултатите на националния отбор. Просто идва момент, в който на човек му писва.На всички им е тъжно, че си тръгвам, аз съм със смесени чувства. Всички опитаха да ме разубедят. Знам, че не съм толкова обичан в България, а би трябвало да е обратното заради това, което съм направил за страната. Виковете \"Оставка\" (б.а. - на мача с Англия) може би са били към треньора, не знам.В България не обичат успелите, а аз съм доста успял. В няколко квалификации бяхме близо до класиране, баражи... Не съжалявам за избора на нито един от треньорите.Не е нужно начело на футбола да е футболист, а да е добър мениджър следващият президент на БФС. Когато имаш дупе, си подаваш оставката. Ето аз съм пред вас. Какво ми говорите за други хора.14 години президент, 8 години член на Изпълкома на УЕФА. Ако някой поиска контакт или експертиза мога да го дам винаги. Така съм направил договора, че мога да не ходя на мачове. Мога да ги гледам по телевизията.Случайно е, че синът ми е вратар. Предложението няма нищо общо с него. Кажете ми петима български вратари, който играят в българското първенство? Предложението е само за вратари, защото няма количество. При полевите играчи, те са повече и там проблем няма\", обяви вече бившият президент на БФС.", "date": "2019.10.18", "title": "Боби Михайлов на прощаване: 14 години са много, лично мое е решението за оставката"}
{"url": "https://offnews.bg/politika/nikolaj-radev-shte-otvorim-i-vtori-obshtinski-dom-za-vazrastni-713452.html", "text": "Подобряването на жизнения статус на пловдивчани е наша мисия!, заяви кандидатът за кмет на Пловдив от „БСП за България“ Николай Радев на среща в Дома за възрастни хора „Св. Василий Велики“. „Преди два мандата кметът Иван Тотев заяви, че социалните грижи не са приоритетни за него. Аз се ангажирам да подпомагам дома” – категоричен бе той. Живеещите в единствения в Пловдив общински дом за възрастни хора го приветстваха са думите: „Изключително сме доволни, че най-накрая един доказал се хуманист е кандидат за кмет. Разчитаме на Вас!“. Ремонтът на сградата и недостатъчното, остаряло оборудване и недостигащият медицински персонал бяха изтъкнати като първостепенни проблеми за живеещите в дома. „Св. Василий Велики“ е вторият по големина в България дом за стари хора, с капацитет от 200 човека, а 15% от тях са лежащо болни, настанени в медицинския отдел. „В Пловдив имаме голяма, готова сграда, която може да превърнем в ново социално заведение за възрастните пловдивчани, това е бившето военно поделение на Асеновградско шосе“ – заяви кандидатът на социалистите, когато разбра, че за настаняване в дома на Коматевско шосе се чака дълго.„Повишаването на заплатите на служителите в социални институции, като нашата, ще привлече необходимите кадри и ще ги задържи” –сподели директорката на дома Нина Христова. ", "date": "2019.10.18", "title": "Николай Радев: Ще отворим и втори общински дом за възрастни"}
{"url": "https://offnews.bg/zdrave/hraneneto-na-bashtata-vliae-na-zdraveto-na-potomstvoto-mu-tvardiat-uc-713453.html", "text": "Недостигът на протеини в менюто на бащата, може да причини сърдечносъдови заболявания при децата му, твърдят учените от Медицинското училище към Университета в Нотингам, Великобритания. Резултатите от проучването им са публикувани в Journal of Physiology.Известно е, че храненето на майката има пряко влияние върху здравето и развитието на детето, както в периода непосредствено преди зачеване, така и след него. Ако майката е с непълноценен хранителен режим, това може да има последствия за сърдечносъдовата система на детето и за обмяната на веществата в организма му, които се проявяват в по-късна възраст.За да изяснят какви са дълготрайните последствия за здравето на потомството от некачественото хранене на бащата преди зачатието, учените провели експеримент с лабораторни мишки. В продължение на седем седмици преди зачеването изследователите хранели едната група самци с продукти богати на протеини, а втората група получавала храна с ниско съдържание на белтъчини.Впоследствие учените установили, че при мъжките гризачи, които са били хранени с нископротеинови продукти се променя генетичната информация, която носят и предават на ембриона сперматозоидите след зачеване. Променен бил и съставът на семенната течност.Това според учените може да доведе до нарушения при формирането на кръвоносните съдове на плода. Вродените аномалии на кръвоносната система повишават риска от развитие на сърдечносъдови заболявания в по-късна възраст.Предишно изследване на същия екип учени показва, че нискобелтъчинната диета на самците дава негативно отражение върху обмяната на веществата на потомството, което повишава риска от затлъстяване и диабет в бъдеще.", "date": "2019.10.18", "title": "Храненето на бащата влияе на здравето на потомството му, твърдят учени"}
{"url": "https://offnews.bg/medii/komentar-na-balgarka-v-gardian-ne-priemam-lektcii-po-ravnopravie-ot-a-713457.html", "text": "Британският вестник Гардиън публикува позицията на българския автор Ивета Чернева, в който тя казва, че не приема лекции от английски футболни фенове. Коментарът е озаглавен „Английските фенове също обезчовечават\" и е по повод преекспонирането на скандала с расизма на футболния мач България-Англия.„Бях там, по улиците на София този ден. Английските фенове по-късно бяха скандализирани, че българските фенове правеха расистки маймунски звуци на стадиона. Е, английските фенове правеха силни животински звуци, заобикаляйки ме, когато вървях по улицата\", добавя тя.Подобен коментар от Ивета Чернева стана Писмо на деня в британския Дейли Експрес вчера, под заглавие „Не приемам лекции от английските фенове\".", "date": "2019.10.18", "title": "Коментар на българка в Гардиън: Не приемам лекции по равноправие от английските фенове"}
{"url": "https://offnews.bg/112/pozhar-v-stolichnia-kvartal-serdika-ima-postradali-713455.html", "text": "Пожар е избухнал в апартамент във висок жилищен блок в столичния квартал \"Сердика\", а трима души са пострадали, съобщи СДВР.Сигналът е подаден към 9 ч тази сутрин. На мястото са изпратени три пожарни екипа, полицаи и линейка. Живущите в блока временно са напуснали домовете си.Най-тежко пострадал е 43-годишен мъж, който е бил откаран с изгаряния в болница за преглед. Други двама също са били прегледани заради вдишани газове.", "date": "2019.10.18", "title": "Пожар в столичния квартал 'Сердика', има пострадали"}
{"url": "https://offnews.bg/futbol/berbatov-dano-pravitelstvoto-si-svarshi-rabotata-i-otstrani-tezi-feno-713478.html", "text": "Бившият национал Димитър Бербатов призова за доживотни наказания за расистите, които посещават всякакви спортни събития.Той също не пропусна да коментира наболялата напоследък тема за расизма след евроквалификацията България – Англия (0:6).Освен ужасяващата загуба на \"трикольорите\", срещата на два пъти беше прекъсвана първото полувреме заради расистки скандирания, които се чуха ясно, тъй като публиката се беше смълчала след ужасното начало на мача за момчетата на Красимир Балъков, които отстъпваха вече с 0:2.\"Във всяка нация има гнили ябълки. Точно такъв бе случаят и на нашия стадион срещу Англия. Имаше хора, които бяха на трибуните само за да провокират. Такива фенове не бива да се допускат до футболни мачове. Заслужават доживотна забрана да посещават спортни събития като цяло, не само футболнит.Силно се надявам българското правителство да си свърши работата и да отстрани тези фенове завинаги. Те не заслужават да присъстват на мачовете и да засрамват България. Заради тях в момента се говори само за расизъм у нас, а не за футбол, което не е правилно.Срам ме е как тези хора могат да направят това. Расизмът е проблем също и в Англия, и Италия, и по целия свят. Трябва заедно да се борим срещу расистите, защото това е недопустимо. Горд българин съм и знам, че ще се справим с този проблем за отрицателно време. Ще има тежко правосъдие\", каза Бербатов.", "date": "2019.10.18", "title": "Бербатов: Дано правителството си свърши работата и отстрани тези фенове завинаги"}
{"url": "https://offnews.bg/zdrave/riazkoto-otslabvane-krie-risk-ot-ranna-smart-spored-prouchvane-713472.html", "text": "Бързата загуба на телесна маса при хора със затлъстяване увеличава риска от ранна смърт с 30 %. Изводът е на експерти от Университета Дзяотун, Китай, цитирани от Дейли телеграф.Китайските изследователи проучили медицинските картони на повече от 36 хиляди американци, които участвали в национално изследване на здравето. Особено внимание отделили на връзката между намаляването на телесната маса при хората със затлъстяване на средна възраст и увеличаването на риска от преждевременна смърт.Резултатите показали, че за 12 години наблюдение били регистрирани близо 10 500 смъртни случая. В 29% от тях основна причина за смъртта са различни нарушения в дейността на сърдечносъдовата дейност.Учените установили, че за хората над 47 години, с високи показатели на индекса на телесна маса (ИТМ), които продължавали да губят тегло, рискът от ранна смърт значително нараства, за разлика от другите, които не са отслабвали. Вследствие на проучването, експертите констатирали, че рязката загуба на тегло при доброволците увеличава вероятността от смърт по каквито и да било причини с 30%.Най-застрашени според учените са хората, които винаги са били с наднормено тегло, но на средна възраст са решили рязко да отслабнат. Рискът от ранна смърт при тях нараствал на 72%.Трупането на излишни килограми от детството и загубата на тегло в средна и по-късна възраст са свързани с повишаване на вероятността от ранна смърт. Получените данни доказват, че за да се снижи този риск трябва да се поддържа нормално тегло в средна възраст и да не се допуска трупане на излишни килограми в младостта, отбелязват авторите.Неотдавна австрийски учени установиха, че периодичното гладуване в рамките 36 часа подпомага загубата на тегло, снижава нивото на холестерол в кръвта и подобрява функциите на сърдечносъдовата система. При това специалистите не са установили някакви странични ефекти от подобен отказ от храна дори при група хора, които продължавали да гладуват по тази система в продължение на половин година.", "date": "2019.10.18", "title": "Рязкото отслабване крие риск от ранна смърт според проучване"}
{"url": "https://offnews.bg/zdrave/balgarskata-platforma-za-e-zdraveopazvane-consento-ulesniava-komunikat-713508.html", "text": "Consento е името на иновативна българска платформа за е-здравеопазване, която беше представена официално на провелия се на 11 и 12 октомври в Парк хотел Стара Загора VIII Национален конгрес на пациентските организации. Събитието беше под надслов „Бъдещето на общинското здравеопазване”, а основен акцент бяха перспективите пред общинското здравеопазване, различните негови модели здравеопазване за осигуряване на по-всеобхватна и по-качествена грижа за пациентите, реализираните ефективни и действащи практики на местно ниво, както от страна на местната власт, така и от активните пациентски организации, работещите чужди модели в областта и възможностите за насърчаване на донорството, трансплантациите, скрининговите изследвания и др.Здравната платформа  обхваща всички необходими функции за улесняване на комуникацията между лекар и пациент. Достъпна е както през уеб интерфейс, така и за най-популярните смартфони. Нейният екип си е поставил за цел да направи качествените медицински услуги по-достъпни, използвайки предимствата на новите технологии.Consento се включи в първия ден от конгреса, в сесията посветена на добри практики от чужбина и тенденции в грижата за общността. В презентацията си д-р Бранимир Радуилов, представляващ Consento в ролята на експерт, представи резултатите от European Health Consumer Index 2019 година. От тях се вижда стремителното изкачване на предни позиции на Сърбия и Северна Македония, благодарение на въвеждането на електронна система за запазване на часове за преглед. Той описа и възможностите на Consento в сферата на дигитализиране на здравеопазването чрез иновации като телемедицина, електронно здравно досие, запазване на час онлайн и през специализиран медицински кол център и други инструменти, които подобряват комуникацията между лекар и пациент и превръщат пациента в активен участник в грижата за собственото му здраве.Участниците в сесията зададоха множество въпроси, свързани с достъпността на новите технологии за част от населението, затруднения избор на точния специалист за конкретно тяхно състояние и неяснотите относно това кой следва да играе ролята на координатор и да насочва пътя на пациента през здравната система.", "date": "2019.10.18", "title": "Българската платформа за е-здравеопазване Consento улеснява комуникацията между лекари и пациенти"}
{"url": "https://offnews.bg/futbol/premestiha-el-klasiko-na-18-dekemvri-713444.html", "text": "Дербито от 10-и кръг на Ла Лига между Барселона и Реал няма да се играе на 26 октомври, а на 18 декември.Преместването на Ел Класико е заради протестите и безредиците в столицата на Каталуния, съобщава Time 25 Sport, цитиран от БГНЕС.Ръководството на Примера дивисион е взело това решение вчера вечерта. Началният час на мача ще бъде определен по-късно.Реал е на първо място в класирането с 18 точки, а Барселона има две по-малко. Утре каталунците гостуват на Ейбар и вероятно ще пътуват с автобус. Реал гостува на Майорка, който е в зоната на изпадащите. ", "date": "2019.10.18", "title": "Преместиха Ел Класико на 18 декември"}
{"url": "https://offnews.bg/obshtestvo/niama-da-ima-voda-v-chasti-ot-bistritca-i-moderno-predgradie-713356.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Прекъсване на сградно водопроводно отклонение на ул. „Старата църква“ в кв. „Модерно предградие“ налага спиране на водоподаването от 10:00 до 16:00 часа на ул. „Старата църква“ от ул. 379 до ул. „Светла“Подмяна на сградно водопроводно отклонение на ул. „Марина поляна“ в с. Бистрица се налага спиране на водоподаването от 09:00 до 19:00 часа на ул. „Марина поляна“ от ул. „Янчовска река“ до ул. „Синчец“ и ул. „Синчец“.  ", "date": "2019.10.18", "title": "Няма да има вода в части от Бистрица и Модерно предградие"}
{"url": "https://offnews.bg/zimni/amerikanetc-shte-se-sastezava-za-balgaria-vav-figurnoto-parzaliane-713463.html", "text": "Американският състезател по фигурно пързаляне Лари Луполоувър, който доскоро защитаваше цветовете на Азербайджан, ще дебютира за България. Колегите от \"Beautyinsport\" съобщават, че това ще стане след две седмици на международния турнир \"Волво Къп\" в латвийската столица Рига.Там би трябвало да участват още Александра Фейгин и танцовата двойка Мина Здравкова и Кристофър Дейвис. Васил Димитров пък е в списъка при юношите. Луполоувър се яви и участва в контролно състезание преди началото на сезона и още тогава стана ясно, че явно е привлечен да се състезава за България. Роден е на 8 април 1999 година в Ню Йорк, където живее, но досега участва за Азербайджан. Два пъти е бил в София за участия на световни първенства за юноши (38-и е през 2014-а и 30-и през 2018-а). През миналия сезон Луполоувър има само едно участие на турнир в Будапеща и сборът му от двете програми е 158.23 точки. Най-доброто му класиране на европейско е 23-о място преди четири години, после не влиза в топ 30. В момента при мъжете разполагаме с Ники Лео Обрейков, а огромен прогрес демонстрира и Александър Златков, който е вече на 18 години и напълно готов за състезания при мъжете.", "date": "2019.10.18", "title": "Американец ще се състезава за България във фигурното пързаляне"}
{"url": "https://offnews.bg/ikonomika/united-group-shte-kupi-vivakom-za-blizo-1-2-mlrd-evro-obiavi-fajnens-713461.html", "text": "Доставчикът на кабелни и медийни услуги United Group е в ексклузивни преговори за закупуване на \"Виваком\", съобщи \"Файненшъл таймс\".Изданието цитира източници, запознати със сделката.\"Виваком\" бе обявена за продажба през юли, а компанията United Group, притежавана от BC Partners, е близо до финализиране на сделката. Миноритарен собственик в United Group пък е компанията KKR.\"Виваком\" се оценява на около 1,2 милиарда евро предвид нивата на други скорошни сделки с телекоми с региона, добавя \"Файненшъл таймс\". Офертата на United Group е била близка до тази цифра.Придобиването на \"Виваком\" ще е последната стъпка в разширяването на бизнеса на United Group, след като компанията купи словашкия телеком Tele2 за €220 млн. през май тази година. Тя вече притежава около 100 компании на Балканите, повтаряйки стратегията на Liberty Global, собственик на Virgin Media, която предприе \"бизнес поход\" в Западна Европа и купи недооценени активи в сферата на кабелните, мобилните и медийните услуги.Преговорите за „Виваком“ продължават въпреки спора за собствеността на телекома. Продавачът Спас Русев – български бизнесмен, който живее в Лондон, пое контрол върху собствеността през 2015 г. след търг, обявен заради невъзможност за обслужване на дълговете. Русев е „лондонската ръка“ на руската банка VTB, допълва изданието", "date": "2019.10.18", "title": "United Group ще купи Виваком за близо 1,2 млрд. евро, обяви Файненшъл таймс"}
{"url": "https://offnews.bg/politika/bankova-v-lovech-i-selata-zhiveem-v-dva-sviata-na-upravliavashtite-713459.html", "text": "В Ловеч, а и в останалите селища, живеем в два свята - един на управляващите в общината и друг - на всички останали граждани. Това трябва да се промени. Това заяви на среща с хората в с. Радювене кандидатът за кмет на Ловеч, подкрепен от БСП, Радина Банкова. Тя обясни, че посещавайки отделните села по време на кампанията е видяла порутени читалища, разкопани улици, обрасли с храсти междуселски пътища без маркировка, липса на всякакви комунални и социални услуги за възрастните хора. \"Какво тогава са направили управляващите през последните четири години? Като гражданин ви казвам, че е дошло време местното самоуправление да заработи за хората, трябва да се обединим, да оставим настрана политическите пристрастия и да се опитаме да променим живота си\", каза тя. Според нея е наложително да се смени моделът на управление, да се създаде социална сигурност и развитие на икономиката, за да видят перспектива младите хора, напуснали Ловеч, да се върнат в града на работа. Банкова подчерта, че на общината са необходими млади специалисти - и за отделенията на болницата, която някои хора искат непременно да затворят, и за училищата, където през следващите години ще се пенсионират много учители. \"Не започнем ли веднага да действаме - след още няколко години ще бъде безпредметно. Ние, моите съмишленици от инициативния комитет, които издигнаха кандидатурата ми за кмет, както и общинските съветници от БСП, имаме план за действие- готови сме да го приложим, очакваме вашата подкрепа на 27 октомври\", допълни Радина Банкова.Срещата беше открита от Милко Недялков, народен представител от Коалиция \"БСП за България\", с корен от селото. \"Подкрепям Радина Банкова за кмет на общината, кандидата за кмет на Радювене от БСП Венцислав Банчев и кандидатите за общински съветници, които са няколко човека от селото\", каза пред съселяните си той. Недялков подчерта, че е имал едно питане в Народното събрание за читалището на селото преди време, проектът е бил одобрен, но пари от министерството на Николай Нанков така и не са се получили. \"Искам да ви уверя, че тези хора, които сега са застанали пред вас, няма да ни дават такива празни обещания, защото държат на казаната дума\", категоричен бе той.Венцислав Банчев, кмет на селото през последния мандат, увери съселяните си, че трябва да изберат кмет на общината, който ще чува исканията на хората и ще се интересува от проблемите им както в Ловеч, така и по селата- и това е Радина Банкова. Той обеща на хората от Радювене да довърши нещата, с които се е захванал, ако го изберат за кмет през следващия мандат.", "date": "2019.10.18", "title": "Банкова: В Ловеч и селата живеем в два свята - на управляващите и на всички останали"}
{"url": "https://offnews.bg/obshtestvo/praznuvat-horata-sas-zlato-v-imeto-713361.html", "text": "Православната църква почита днес св. мчца Злата Мъгленска. Тя е покровителка на българките в чужбина, имен ден празнуват всички със злато в името си. Света Злата Мъгленска живяла по време на турското робство в България. Родила се в бедно семейство в село Слатино, Мъгленска епархия. Била рядко красива, смирена, благочестива - с чисто сърце и твърда вяра.Млад турчин я издебнал и отвлякъл. Поискал от нея да се отрече от вярата си и да се ожени за него. Тя не склонила дори пред молбите на близките си да се отрече от християнската вяра.Турците дълго и безмилостно я изтезавали, а подир това я обесили и насекли на късове тялото й. Пречистена в огъня на страданията, св. Злата предала душата си на Бога на 18 октомври 1795 година.", "date": "2019.10.18", "title": "Празнуват хората със злато в името"}
{"url": "https://offnews.bg/politika/pet-mesta-v-sofia-koito-bodat-ochite-na-arh-borislav-ignatov-713462.html", "text": "OFFNews се обърна към кандидата за кмет на София от Демократична България арх. Борислав Игнатов да опише накратко пет места в столицата, които поема ангажимент да оправи, ако бъде избран. Ето неговите отговори.Княжеската градинаБихме искали да върнем оригиналната европейската визия на Княжеската градина, създадена от княз Александър. Това е градина, проектирана от европейски архитекти и градинари от времето на княза. По-конкретно в градината са оставили следи имена като архитектите Грюнангер и Фингов, които на практика са съградили София като европейски град. Вярвам, че центърът на София може само да спечели, ако тя бъде възстановена.Централна минерална баня Банята да бъде баня. Важна тема и изключително ясно решение. Всички аргументи и представени данни потвърждават категорично това решение. Като кандидат за кмет, заедно с целия наш екип от кандидати за общински съветници и районни кметове, аз се ангажирам това са се случи - Банята да бъде баня.Освен баня аз бих добавил една вторична функция, която мисля, че ще бъде много полезна за града. Банята може да бъде и топлоцентрала. Със съвременните технологии, от отточните води чрез термопомпи може да се извлича остатъчната енергия. Тази извлечена енергия чрез фреоно преобразуване може да захранва с топлина не само банята, но и околните сгради – най-малкото НАГ, който е в съседство. През топлите месеци енергията може да бъде преобразувана в електрическа. И това важи не само за централна баня, може да бъде направено за всички други минерални бани в София и околностите.Захарна фабрикаЗахарна фабрика може да има нов живот, като се превърне в споделени пространства за култура и бизнес. Сградата на бившата Захарна фабрика е една от малкото индустриални сгради от този тип и затова е паметник на културата с национално значение.Имаме чудесна възможност за възстановяване на културното и архитектурно наследство на града като едновременно се възползваме от потенциала за икономическо развитие, който използването на сградата може да отключи. Мястото е комуникативно, точно до входа на Западен парк. А параметрите на сградата биха предложили чудесни условия както за офиси, така и за зали за изложби и събития.Царските конюшниОбщината е длъжна да поеме инициативата за възстановяване на красивата сграда на царските конюшни след пожара там през миналата година. 15 месеца след пожара не е направено абсолютно нищо. За мен като архитект е истинско безобразие да проявяваме такова безхаберие като става въпрос за архитектурното наследство на столицата.Крайно време е да се възползваме от възможностите на Закона за културното наследство, като Столична община поеме инициатива за поддръжката и автентичната реставрация на красивите стари сгради. След като за тях не са полагани необходимите грижи, след което действа по предвидения ред, за да събере изразходените суми от техните собственици.Термоминералното находище Казичене-Равно поле Имаме за цел да реализираме пилотен проект в термоминералното находище Казичене-Равно поле, което се намира на 5 км от площадката на ТЕЦ София Изток. Това е част от дългосрочния ни план за стимулиране на използването на геотермална енергия за отопление – екологичен подход, който ще ни помогне в борбата с мръсния въздъх. Подобен тип пилотни проекти са част от концепцията ни за колаборация със стартиращи компании и учени, която ще даде възможност на града да се възползва от иновационния потенциал на жителите си.", "date": "2019.10.18", "title": "Пет места в София, които бодат очите на арх. Борислав Игнатов"}
{"url": "https://offnews.bg/obshtestvo/siromashkoto-liato-prodalzhava-vremeto-se-promenia-za-izborite-713438.html", "text": "Със слънчево време свършва работната седмица, сиромашкото лято продължава не само през уикенда, но и през следващите дни. Максималните температури днес ще са между 22 и 27, в София – около 24 градуса.В планините ще е предимно слънчево. Ще духа умерен югозападен вятър. Максималната температура на височина 1200 метра ще е около 17, а на 2000 метра - около 12 градуса. Приятно топло ще е и край морето, на брега и сред вълните от 1-2 бала термометрите ще се качат до около 21-22 градуса. Преобладаващите максимални температури през следващите дни ще са между 21 и 26 градуса, а минималните - между 7 и 12 градуса. От 25-и до 27-и октомври предстои период с променливо време, с повече облачност и повишена вероятност за валежи, според прогнозата на НИМХ. ", "date": "2019.10.18", "title": "Сиромашкото лято продължава, времето се променя за изборите"}
{"url": "https://offnews.bg/politika/liderat-na-dbg-dimitar-delchev-gerb-gotviat-manipulatcii-na-izborite-713445.html", "text": "- Г-н Делчев, остават само 10 дни до изборите. Как намирате кампанията?С напредването на времето започнаха и партиите да напредват в използването на мръсни „техники“. Имаме сериозни основания да смятаме, че се подготвят манипулации на изборите. Получаваме данни, че се обучават членове на секционни комисии как да подправят изборните протоколи и да правят бюлетините на конкуренцията невалидни. И това се прави от най-голямата партия.ГЕРБ първо премахнаха машинното гласуване, което беше пречка пред измамите, после разгърнаха черна кампания срещу опозиционните кандидати през медиите на властта.- Избрахте да подкрепите Мая Манолова за кмет. Защо взехте това решение?- Тези избори са изключително важни, не само в София, но и в цялата страна. Именно затова ние от ДБГ мислим за тях отдалеч. Нашата цел е да се сложи край на корупционния модел на управление, при който обществените поръчки се раздават на близки фирми, а хората с различно мнение са притискани.След като стана ясно, че гражданите виждат Мая Манолова като шанс за промяна на модела, много от нашите структури в София споделиха същото мнение. Крайно време е да има промяна, защото 14 години слушаме едни и същи обещания, без да има резултати.Манолова доказа, че може да отстоява каузи и не се страхува, именно затова и застанахме зад нейната кандидатура.- На какво заложихте при формирането на листата, на която сте водач?- За разлика от големите партии, при които часто се случва „отгоре“ да се редят листите – да се казва кой може или не може да е част от нея в зависимост от това колко ще слуша в Общинския съвет, ние решихме да отворим листата си за професионалисти и граждани.При нас има хора с доказан опит, предложени от партиите, има граждани с активни позиции, както и четирима човека от Инициативния комитет на Мая Манолова, които не се уплашиха от натиска и застанаха лицата си и позицията си зад нея и имаха желание да се включат и в битката за Общинския съвет.Кандидатите в листата сме обединени от идеята, че е нужна промяна, спиране на корупцията и изсветляване на управлението и ще работим за това в СОС.- Предвид това, че се явявате за първи път на избори в този формат в София и десните отново сте разделени, трудно бихте направили мнозинство в СОС. С кого бихте работили? - Бих могъл да Ви кажа с кого не бихме работили и това са хората, които са свикнали Столичния общински съвет да бъде придатък, който одобрява безгласно предложенията на един малък кръг хора.Ще работим за осъществяването на десните политики, които подписахме с г-жа Манолова и ще търсим подкрепа от всички, тъй като сме убедени, че това са решенията, от които има нужда София.Пример за това е неувеличаването на данъците, както и подобряването на събираемостта им. София е под средното ниво за страната по събираемост.- Кои са основните неща, в които ще се съсредотичите в СОС?- Каквито и идеи да имаме всички, първото нещо, което трябва да се направи, е спиране на корупцията и затягане на „течащите кранове“. Имам предвид нагласените обществени поръчки за близки на властта фирми, общинските дружества, които се източват безобразно, бавенето на документи, за да си платиш такса и т.н.Това може да стане чрез електронно управление и внедряване на блокчейн технологията за провеждането на поръчките. Ще настояваме и за външен одит на общинските предприятия, както и отговорните да си понесат последствията за окаяното им състояние.Сред приоритетите ни е цялостно изграждане на Околовръстното шосе, на вътрешни градски рингове, по-чист въздух, места за всички деца в детските градини и ясли, спиране на презастрояването. Ще настояваме да има мораториум за строежи на зелени площи, а собствениците на имоти, попадащи в такива, да бъдат справедливо обезщетени.- Да, но това са неща, за кито повечето кандидати говорят. Как Вие си представяте „изчистването“ на въздуха и осигуряването на хиляди места за деца без достатъчно детски градини?- С изграждането на Околовръстното и вътрешните рингове ще бъдат намалени наполовина задръстванията в центъра на града. Това значително ще намали вредните емисии. Обмисляме въвеждането на стимули за шофьорите на електрически автомобили, ккато и бял билет за градския транспорт в дните с висока степен на замърсяване, патрули, които да реагират своевременно при сигнали за замърсяване и други.Относно детските градини – предлагаме Столична община да дава ваучери на стойност издръжката на едно дете в общинска детска градина за децата, останали без място и те да могат да се ползват за частна детска градина. Така проблемът ще бъде решен по-бързо, тъй като изграждането на база за хилядите деца, които отново не намериха място ще отнеме много време и е вероятно те да станат ученици докато им се осигури място в детската градина.", "date": "2019.10.18", "title": "Лидерът на ДБГ Димитър Делчев: ГЕРБ готвят манипулации на изборите"}
{"url": "https://offnews.bg/futbol/advokat-radostin-vasilev-s-prognoza-za-izpalkoma-na-bfs-713446.html", "text": "Популярният в спортните среди с работата си в ЦСКА адвокат Радостин Василев направи своята прогноза какво ще се случи на Изпълкома на БФС, който се събира днес да решава действията на централата след подадената оставка под натиск на президента Борислав Михайлов. Според него футболните началници ще назначат нов конгрес или ще намерят вратички в писания от тях Устав.Ето какво написа Василев във Фейсбук:Единственото нещо което може да направи ИК на БФС е:1. Да бъде определен временно изпълняващ длъжността президент, до провеждане на общо събрание (Конгрес).2. Да определи дата за общо събрание и да възложи на временно изпълняващия длъжността президент, да я публикува в Държавен Вестник, както и да се възложи на администрацията на БФС да организира общото събрание (изберат се комисии).3. Всички членове на изпълкома да подадат оставка.Ако направят нещо друго..........Ще има интересни събития.......\".Първият вицепрезидент Йордан Лечков е в предизборна кампания, Атанас Фурнаджиев обяви официално, че подава оставка, а другият заместник Михаил Касабов декларира, че ще иска нов конгрес. Така нещата изглеждат предрешени и може би ще станем свидетели на поредния епизод на неуспешен опит на изпълнителната власт да овладее БФС, на каквито сме ставали свидетели през годините.", "date": "2019.10.18", "title": "Адвокат Радостин Василев с прогноза за Изпълкома на БФС"}
{"url": "https://offnews.bg/politika/elen-gerdzhikov-svideteli-sme-na-politicheski-seir-vmesto-na-sasteza-713316.html", "text": "Г-н Герджиков, всички говорят за програми по време на кампания – какви са вашите лични приоритети и ангажименти, които поемате пред столичани? Дневният ред на софиянци е основен приоритет и за мен, и за моите колеги. Този дневен ред е намерил изражение в програмата на г-жа Фандъкова, зад която стоим всички от екипа й. Там са разписани основните ни предложения за следващия мандат. Увеличаваме работата в кварталите – изключително важно е да постигнем ред, сигурност и високо качество на живот в тях. Удвояваме усилията ни за подобряване на качеството на въздуха, продължаваме с метрото, с пълното обновяване на градския транспорт, повече детски градини, със създаване на повече удобства за бизнеса и на повече места за култура и т.н. Често чувам въпроса – Сега ли се сетихте, та нали от 10 години сте във властта? Отговарям честно - да, ние сме от 10 години в управлението на София и това бяха трудни години, особено в началото. Ние трябваше да се справим с град с три ремонтирани булеварда, с липсващи детски градини, с оставен на произвола градски транспорт, с метро, за което правителството на Орешарски ни отказа парите, с площи, които бяха раздавани по един уж законов начин, но не съвсем. Много усилия бяха положени, за да стане София град, който да бъде притегателен не само за хората от страната, а и за чужденците, за да се появим и на бизнес, и на културната карта на Европа и света. Това е истината. Сега вече можем и трябва да продължим с работата в малките улици, с ремонта на повече тротоари, с решението за местата в детските градини и ясли, с повечето места за култура, с нов довеждащ транспорт в кварталите, с повече ред, контрол, сигурност и предвидимост във всяка област.Имам, разбира се, и лични ангажименти, за който работя. Един от тях е пълна реконструкция и осъвременяване на столичния зоопарк. Според мен е добре да се организира международен конкурс за проектирането и изпълнението му. Нашата зоологическа градина има много видове животни, голямо и красиво пространство със сериозен потенциал. Представям си как паркът е пълен не само в дните с безплатен вход, как става притегателно място за деца, родители, гости на столицата, как започва да конкурира европейските зоологически градини.И още нещо много важно за всички нас - да подобрим достъпа до Витоша. През целия предишен мандат съм работил за това – създадох работна група с цел изследване на проблемите и координация между различните институции, от които зависи развитието на природния парк. Мисля, че свършихме много подготвителна работа в тази посока и сега предстои да я реализираме. Да, неведнъж сме говорили за достъпа до Витоша, ще може ли да се реши този проблем някога?Този проблем ще се реши, но няма да е лесно. Който обещава бързо и лесно решение, заблуждава хората или просто не е запознат с фактите. През следващите 4 години на първо място ще подобрим още повече достъпа до планината с градски транспорт. Увеличаваме броя и честотата на автобусите до планината и най-вече в почивните дни, както и нови летни излетни линии. Целта ни е да заработят и лифтовете, и това трябва да стане със или без съгласието на собственика до 2021 година. Планираме и изграждане на буферен паркинг до началната станция на Княжевския лифт, при бъдещо разширение ще бъде създадена и обща станция на метрото и Симеоновския лифт при Околовръстния път. Заедно със ски училища ще изградим нови влекове за обучение на деца и ученици. Ще възродим и дейността на общинските хижи. Вече успяхме да реновираме хижа „Боерица“ заедно със студенти от УАСГ. Витоша е изключително важна и ценна за всички. Тя позволява в София да се организират много спортни събития. За 3 години по време на вече емблематичните празници на Витоша, участие са взели над 30 000 участници. Всичко това ни задължава да продължим да подобряваме и достъпността, и условията в планината.Като софиянец, как ще се съхрани архитектурата и атмосферата на столицата?Длъжни сме да го направим. София е уникален град, със своята древна история, с белезите на различните епохи, с модерните сгради, с многообразието си. Това го виждат и признават всички чужденци, посетили града ни.Ето защо, по идея на кмета Фандъкова, стартирахме инициативата \"Визия за София\" – стратегически документ за дългосрочното развитие на града, изработен от широк екип от експерти, доказани в своите сфери, които не са част от администрацията и дори са критици към общината. Следващият общински съвет трябва да приеме тази визия, за да може възможно най-бързо да пристъпим към реализацията на заложените в нея идеи.Изработихме и друг много важен за облика на града документ - т.нар. Наредба за градската среда, която въвежда стандарти за всички архитектурни елементи в София – фасади, градска обзавеждане, материали и цветове. Предстои и нейното приемането от общинския съвет. Стартирахме и специална програма, наречена „Културно наследство“, с която подпомагаме собствениците на сгради-паметници на културата да ги реставрират. Общината поема разходите за изработването на инвестиционните проекти, конструктивното обследване, нужните съгласувания и авторския надзор. В момента дори тече кандидатстването по тази програма – от 1 до 30 октомври.Продължават и усилията ни за запазване и експониране на археологическото богатство на града ни, за опазване на архитектурните паметници. Както знаете общината откупи къщата на Яворов. Работим за изграждането на нови места за култура и за цялостно подобряване на градската среда, например чрез усилията ни за справяне с проблема с драсканиците по фасадите на сградите. Кажете няколко пропуски и грешки в изтеклия мандат?Не само през предишния мандат, но и през последните 10 години успяхме да преобразим града, както вече казах. Но когато работиш много, допускаш, разбира се, и грешки. Никой не е имунизиран срещу грешки. Има неща, за които не ни стигна времето. Те обаче могат да бъдат видени в програмата с приоритетите ни за следващия управленски мандат, която е изключително конкретна и по отношение на срокове, и по отношение на начини на финансиране за тяхното осъществяване. Като политолог и участник в много кампании как оценявате сегашната?Кампаниите би трябвало да бъдат състезания на идеи, а не на фалшиви новини, грозни манипулации и политически сеир. За съжаление тази кампания още от самото начало се превърна в театър с много пошъл сценарий. „Гражданският кандидат“ г-жа Манолова твърди, че ще сменя модела на управление на София. Но се питам с какво? Защото до момента тя не е представила нито екипа си, нито как би финансирала гръмките си обещания, които дава на хората. За мен нейният модел би бил модел единствено на задкулисието, от което тя всъщност идва. Притеснителното в тази кампания е, че се използват толкова много лъжи, поднесени по драматичен начин. Като лошата задлъжнялост на общината или обществената поръчка за почистване. На всички ни вече стана ясно, че София е с най-високия кредитен рейтинг, както и, че обявената поръчка за чистотата няма как да приключи преди изборите. За съжаление борбата за власт и личните амбиции на някои кандидати изместиха фокуса от основните теми, които вълнуват софиянци.Ще управлявате ли и как в следващия мандат, при тези социологически прогнози?Най-важното нещо, когато г-жа Фандъкова встъпи в длъжност и започне новия си мандат, е да се сформира мнозинство на принципна основа, което да поеме отговорността за развитието на града през целия мандат. Съвсем естествено е наши партньори в това начинание да бъдат колегите от СДС и десният политически спектър, с които освен общи ценности, идеи и политическа принадлежност, имаме и доста конкретна свършена работа през годините.Като човек, ръководил СОС с почти пълно мнозинство на ГЕРБ, бихте ли станал пак шеф на СОС, раздробен с още повече групи?Досега ръководех общинския съвет, в който имаше представители на 13 политически сили. За мен многоцветния състав на градския парламент не е проблем. Важно е да имаме работещ съвет, който да поема отговорност, да взима решения, които не винаги са лесни и популярни, но са важни за развитието на града ни. Много ми се иска да сме си научили уроците и да не допускаме да се върнат едни тъмни за столицата ни времена, когато мнозинствата в СОС се сформираха и прекрояваха по икономически интереси, ощетяваха града с милиони и никой не носеше отговорност за това. С влизането на ГЕРБ в местния парламент на София, тази порочна практика беше прекратена и съм уверен в мъдростта на софиянци, които няма да допуснат града ни да попадне в стария капан на задкулисието.Записахте ли вече дъщеря си за прием в детска ясла, за да не остане неприета?Записана е в системата, но не е кандидатствала, защото е още малка. Сигурен съм, че когато дойде време да тръгне на ясла ще има още новооткрити места и недостига в яслените групи ще бъде преодолян, така както вече се случва при детските градини.", "date": "2019.10.18", "title": "Елен Герджиков: Свидетели сме на политически сеир, вместо на състезание на идеи"}
{"url": "https://offnews.bg/drugi/prashtame-chetirima-na-evropejskoto-po-skalno-katerene-713440.html", "text": "От днес до неделя във Воронеж ще се проведе Европейското първенство по скално катерене за юноши и девойки в дисциплините трудност и скорост - последното официално международно състезание за годината за младите катерачи. Над 250 състезатели от 22 страни са записани за участие, като традиционно най-многобройни са отборите на Италия, Франция и разбира се, домакините от Русия.Българските състезатели в този шампионат са: Youth B (14-15 г.) - Александра Тоткова и Слав Киров, Youth A (16-17 г.) - Ерика Велев и Матей Мицев.Алекс Тоткова влиза в състезанието след успешен сезон в трудността - тя спечели бронзов медал на световното първенство през август, а преди това - златен и сребърен на европейски купи в тази дисциплина.Алекс е единствената състезателка, която успя да победи голямата фаворитка в групата този сезон - двукратната световна шампионка и европейска шампионка в боулдъра, и победителка в 4 европейски купи - французойката Ориане Бертон. Това стана на европейската купа - трудност в Имст в началото на август, където Алекс беше над всички, а Ориане остана на второто място.В същата възрастова група при юношите Слав Киров тази година има 9-о място на световното първенство и два финала на европейски купи, където постигна 6-о и 8-о място. Слав е с потенциал за добро класиране и в скоростта, където само преди 2 месеца на световното първенство подобри за пореден път личното си постижение - 8.628 сек. и постигна 20-то място в дисциплината.В групата Youth A след 14-то си място на световното първенство в скоростта Ерика Велев ще търси отново класиране сред най-добрите, както и нов национален рекорд.При юношите Матей Мицев е с амбиции за \"бягане\" в скоростта под националния рекорд, който постави през месец май - 7.31 сек., и място сред финалистите в дисциплината.", "date": "2019.10.18", "title": "Пращаме четирима на европейското по скално катерене"}
{"url": "https://offnews.bg/obshtestvo/proshtavame-se-s-milcho-leviev-v-zala-balgaria-713439.html", "text": "България се сбогува с големия музикант Милчо Левиев днес. Поклонението ще е от 11:00 до 14 часа във фоайето на зала \"България\", съобщиха от Софийската филхармония.Левиев в болница в Солун след тежко боледуване. Отиде си само два месеца преди да навърши 82 години.Милчо Левиев е завършил държавната консерватория в София. Ученик е на Панчо Владигеров.Музикалната му кариера започва в Пловдивския драматичен театър. Между 1963 г. и 1968 г. Милчо Левиев работи като солист и диригент на Пловдивската и на Софийската филхармония. По същото време е бил и диригент на Бигбенда на Българското национално радио.През 1970 г. музикантът заминава за Съединените щати. Повече от 20 години живее и твори там. През последните години живее в Солун със съпругата си, певицата Вики Алмазиду.Номиниран е два пъти за \"Грами\".", "date": "2019.10.18", "title": "Прощаваме се с Милчо Левиев в зала 'България'"}
{"url": "https://offnews.bg/futbol/tcska-uredi-litcenza-na-milosh-krushchich-713442.html", "text": "След като отнесоха две глоби от по 11 000 лева заради Милош Крушчич, от ЦСКА вече са уредили лиценза на сърбина.Според БФС Крушчич не е имал право да изпълнява функциите на на старши треньор и да дава указания в срещите с Ботев (Пловдив) и Витоша (Бистрица).Сега обаче всичко около лиценза на специалиста е уредено и и той ще бъде вписан официално като старши треньор за предстоящия мач с Локомотив (Пловдив) и ще може да води отбора без никакви проблеми, пише \"Тема спорт\".", "date": "2019.10.18", "title": "ЦСКА уреди лиценза на Милош Крушчич"}
{"url": "https://offnews.bg/sviat/tri-darzhavi-spirat-skopie-i-tirana-za-pregovori-s-es-713443.html", "text": "Лидерите на държавите от Европейския съюз не успяха през първия ден на срещата си на високо равнище да се договорят за започване на преговори за присъединяване със Северна Македония и Албания, съобщи литовският президент Гитанас Науседа, съобщи АФП.  \"Има известно разочарование. Трябва да признаем, че не успяхме да постигнем консенсус, защото три държави отказаха да поканят двете страни да започнат преговори\", каза Науседа пред журналисти след края на първия ден от форума в Брюксел, предаде БТА. \"Всички са съгласни, че Северна Македония е направила много: тя промени името на страната, промени конституцията си и е направила всичко, за да бъде поканена. Затова смятам, че липсата на решение ще има сериозни политически последици в самата Северна Македония\", предупреди той. Франция е една от трите държави, които блокират започването на преговори и отказват да разделят обсъждането на двете кандидатки.Дебатите за разширяването на ЕС бяха дълги и трудни, каза френски дипломат. \"По тази тема няма никакъв одобрен текст, защото няма съгласие за започване на преговори за присъединяване\", уточни той. Франция настоява за реформа на процеса на присъединяване, който смята за \"неефективен\" и \"онеправдаващ\". Започването на преговори изисква пълно единодушие на страните членки.Държавните глави и правителствените ръководители ще продължат днес обсъжданията за членството на Скопие и Тирана, съобщи Анти Рине, премиерът на Финландия, която в момента председателства Европейския съвет. Ще бъде историческа грешка, ако Европейският съвет не покани за преговори за присъединяване към ЕС Северна Македония и Албания, каза пред журналисти в Брюксел премиерът Бойко Борисов. Той уточни, че България има много претенции специално към Северна Македония, но не би си позволила да ги спре да започнат преговори.", "date": "2019.10.18", "title": "Три държави спират Скопие и Тирана за преговори с ЕС"}
{"url": "https://offnews.bg/zdrave/majchin-dom-provezhda-bezplatni-pregledi-za-osteoporoza-713458.html", "text": "По случай Световния ден за борба с остеопорозата (20 октомври) „Майчин дом“ организира безплатни прегледи за заболяването от 21 до 23 октомври включително. Изследванията ще се извършват в Консултативно-диагностичен блок към болницата (кабинет 206) между 09:00 и 12:00 часа, а записванията ще стават на телефон: 02/9172311, съобщават от лечебното заведение.Остеопорозата е заболяване, при което намалява костната плътност и се повишава рискът от фрактури. Позната е като „тихият крадец“, защото не е съпроводена с болка. Сигналът за заболяването идва след счупване, най-често при незначителна травма.От голямо значение за лечението е поставянето на точна диагноза. Днес това е възможно с остеодензитометър – скринингов метод, който действа на принципа на ултразвук и дава резултат изключително бързо. Изследването е безболезнено, уредът се поставя в областта на петата и измерва количеството костна плътност, като само след минути показва дали има настъпило изменение в нормалните стойности и дали е нарушена здравината на костите.Остеопорозата няма възраст. Рисковите фактори се свързват с настъпването на менопауза или ранна менопауза, късен пубертет, нерационалното хранене, ниска двигателна активност, ендокринни заболявания, хронични заболявания и др.", "date": "2019.10.18", "title": "Майчин дом провежда безплатни прегледи за остеопороза"}
{"url": "https://offnews.bg/futbol/levski-podnoviava-dogovorite-na-kare-asove-713449.html", "text": "Ръководството на Левски вече е в напреднали преговори с четирима от играчите, чиито договори изтичат. Такива футболисти, които са на „Герена\" или са собственост на сините, не липсват. С контракти до края на първенството са твърдите титуляри Живко Миланов и Мартин Райнов, както и започналият да получава все по-често доверието на Петър Хубчев Филипе Нашименто, пише \"Тема спорт\".В момента контузия лекува Станислав Костов, който през миналия сезон стана Голмайстор №1 на първенството с 24 реализирани попадения. Тези са и играчите, с които клубът държи да се обвърже по-дългосрочно. Ако обаче не успее да го направи до края на годината, то от началото на 2020-а футболистите ще могат да преговарят с други клубове, в които евентуално да преминат като свободни агенти през лятото.Сините имат и трима преотстъпени, чийто контракти са до края на шампионата - Деян Иванов (централен защитник, Ботев Враца), Атанас Кабов (крило, Витоша Б) и Илия Димитров (централен нападател, Витоша Б).Триото ще трябва да убеди в тези тимове, че заслужава да се завърне на „Герена\". Малко по-различна е ситуацията с Милан Миятович. 32-годишният черногорски национал пристигна на „Герена\" през лятото като свободен агент. Вратарят подписа със сините контракт за 1+1 години.До момента в Левски са доволни от него - факт е, че пази във всички мачове в първенството и Лига Европа. Той измести от титулярното място Николай Михайлов - син на президента в оставка на БФС Борислав Михайлов. Очаква се от клуба да задействат клаузата за удължение на контракта, въпреки че наскоро родната централа обяви, че от следващия сезон клубовете няма да имат право да взимат вратари извън ЕС.", "date": "2019.10.18", "title": "Левски подновява договорите на каре асове"}
{"url": "https://offnews.bg/tenis/medvedev-propuska-turnira-vav-viena-gotvi-se-za-finalite-v-london-713466.html", "text": "Новоизгрялата звезда в тениса Данил Медведев ще пропусне турнира от сериите АТР 500 във Виена, който ще се проведе следващата седмица.Заради натрупаната умора в последно време руснакът се отказа от участие в родната надпревара за Купата на Кремъл в Москва тази седмица.Причината за отказа му за Виена е същата. След неговото оттегляне водач в схемата става Доминик Тийм, втори ще бъде Карен Хачанов, а Григор Димитров ще бъде пети.Според немалко анализатори голямото изпитание за първата ракета на Русия ще бъде на предстоящите финали в Лондон.Защото ако досега импулсът в играта на Данил бе нещо, което не бе толкова очаквано, то на Nitto ATP Finals той ще трябва да се справи и с напрежението, породено от това, че е фаворит за трофея.Руснакът спечели последните 18 сета, които изигра, а това доведе до два поредни трофея – в Шанхай и в Санкт Петербург.По-рано през сезона вдигна титлата в Синсинати, което се оказа първото му Мастърс отличие. В САЩ се радваше на вълнуващо лято, което завърши с финал на US Open.", "date": "2019.10.18", "title": "Медведев пропуска турнира във Виена, готви се за финалите в Лондон"}
{"url": "https://offnews.bg/futbol/izpalkomat-na-bfs-reshava-za-ostavkata-na-bobi-mihajlov-zadava-se-nov-713441.html", "text": "Изпълнителният комитет на БФС ще решава днес от 14 часа какво да предприеме след подадената под натиска на изпълнителната власт оставка на президента на централата Борислав Михайлов.Това се случи след загубата от Англия с 0:6 и избухналия чудовищен расистки скандал, като лично премиерът Бойко Борисов постави ултиматум на БФС. Той заплаши, че държавата спира сътрудничеството с централата, докато Михайлов е там.Боби подаде оставка, а ден преди заседанието на Изпълкома обяви, че неговата оставка е факт и няма смисъл да бъде разглеждана от членовете на комитета.“Оставката ми е факт. Спекулациите трябва да спрат! Това е личен акт. Той не подлежи на гласуване и Изпълкомът няма какво да гласува или не гласува. Вече не съм част от БФС”, каза Михайлов пред Sportal.bg.Днес решението му ще бъде официално представено пред членовете на Изпълнителния комитет. Очаква се да бъде насрочен извънреден конгрес на БФС. Първият вицепрезидент на БФС Йордан Лечков не може да поеме функциите му, тъй като е в кампания за кмет на Сливен.Оставките си хвърлиха и другите двама заместници - Атанас Фурнаджиев и Михаил Касабов. Така конгресът през февруари изглежда все по-реален. Опитът от последните години показва, че обикновено намесата на изпълнителната власт във футболните дела се оказва неуспешен и нищо чудно през февруари Михайлов да бъде преизбран на поста, който заема от 14 години.", "date": "2019.10.18", "title": "Изпълкомът на БФС решава за оставката на Боби Михайлов, задава се нов конгрес"}
{"url": "https://offnews.bg/politika/vasko-krapkata-i-milena-peiat-za-demokratichna-balgaria-v-nedelia-713465.html", "text": "Любимците на десните избиратели - Милена Славова и Васко Кръпката, ще пеят в подкрепа на кандидатите на Демократична България за местния вот в София. Купонът е в неделя от 16 ч. в парка \"Заимов\", организатор е кандидатът за кмет на \"Оборище\" от дясната коалиция Николай Александров. Ще присъстват и кандидатът за кмет на София арх. Борислав Игнатов, както и включените в листата за общински съветници.Каним всички привърженици на Демократична България да изразят подкрепата си за кампанията и да се вдъхновим от нестихващата енергия на музикантите, които винаги са ни насърчавали в решителни моменти, съобщават от ДБ. ", "date": "2019.10.18", "title": "Васко Кръпката и Милена пеят за Демократична България в неделя"}
{"url": "https://offnews.bg/politika/pencho-milkov-ruse-shte-bade-inovativen-zelen-i-privlekatelen-grad-713451.html", "text": "„Имам ясна визия как Русе да се превърне в северната столица на България. Ще направя всичко възможно градът да бъде иновативен, един от най-зелените и привлекателни градове, за да искат хората да останат тук и да развиват своя потенциал. Безброй срещи с граждани и много актуални въпроси в Народното събрание ме изпълниха с желанието на участвам в битката за кмет.“Това каза кандидатът за кмет на община Русе Пенчо Милков пред БТВ.Той изтъкна, че първото нещо, което ще направи като кмет е да даде на гражданите пълната и ясна информация за замърсителите на въздуха в Русе, защото по думите му не е вярно, че те я имат. „Питанията, които направих като народен представител, дадоха резултат и в града дойдоха три мобилни станции за измерване на качеството на въздуха, установиха замърсяване и глобиха виновната фирма“, каза още кандидатът за кмет с №71 в бюлетината. Милков допълни, че освен намаляването на промишлените замърсители на въздуха, Русе трябва да бъде по-зелен и улиците да бъдат мити редовно.„Малките населени места, които почти се превърнаха в квартали на Русе, са изоставени. Преди три години започна една програма за малките населени места след като общинският съвет гласува бюджет за асфалтирането на улиците, но след като толкова години нищо не се е правило нищо за тях, това не може да се усети от хората“, коментира още Пенчо Милков. Той бе категоричен, че ще работи интензивно не само да се продължи тази програма, но и да се повиши качеството на ремонтите. Милков добави, че контрол е нужен, защото жителка на Русе му е изпратила снимки на улица в центъра, чиято асфалтова настилка е по-тънка от пакет дъвки.„Всяко поколение има своята битка. Битката на моето поколение е с един октопод, който е обхванал ГЕРБ, СДС, ВМРО и много други. Неговите пипала не са видими и са много опасни. Аз обаче мога да казвам \"не\" и ще водя битка с този октопод“, заключи Пенчо Милков.", "date": "2019.10.18", "title": "Пенчо Милков: Русе ще бъде иновативен, зелен и привлекателен град"}
{"url": "https://offnews.bg/razsledvane/akf-startira-dokumentalno-razsledvane-deloto-ktb-lipsvashtite-imena-713448.html", "text": "Фондация „Антикорупционен фонд\" стартира документално разследване \"Делото КТБ: Липсващите имена\", съобщиха от АКФ. Анализирани са хиляди страници от материалите, които прокуратурата е внесла в Специализирания наказателен съд, където се гледа делото за източване на банката с обвиняем нейният собственик Цветан Василев и още 17 лица.От разследването на прокуратурата има данни за отделени над 20 досъдебни производства, за които прокуратурата в лицето на наблюдаващият прокурор Иван Гешев вече пет и половина години отказва всякаква информация.С цел да защити обществения интерес, АКФ реши да оповести резултатите от анализа в документалното разследване \"Делото КТБ: Липсващите имена\". Първият епизод, достъпен от днес , изследва връзката между фалита на КТБ и провала проекта за газопровод „Южен поток\".„Разследването и осветяването на корупционните практики по слуая КТБ е от ключово значение за доверието на българските граждани в съдебната ни система и правораздаването като цяло,\" каза Бойко Станкушев, директор на АКФ.Според АКФ, нуждата да се осветят всички фактори довели до фалита е от огромно значение, тъй като става дума за корупционния казус не на годината, а от периода на фалита на банките през 1997 година досега.„Ако се пропусне тази уникална възможност за осветяване на политико-икономическите връзки по върховете на властта и връзките с бизнеса на ръба или отвъд закона, това ще е не просто пропуск, а непростимо прегрешение спрямо идеята за правова и демократична държава,\" добави Станкушев.Николай Стайков, съосновател на АКФ и автор на разследването определя като една от целите му нуждата от гражданска, експертна проверка: „дали прокуратурата е спазила принципите на обективно, всеобхватно и задълбочено разследване\".„Пет години и половина след като прокуратурата започна работа по разследване на КТБ има едно \"мегадело\", тоест обвинение внесено в специализирания съд, и множество досъдебни производства, за които прокуратурата отказва информация,\" каза Стайков. „Една от целите на това проучване е да дадем отговор на въпросите дали се разследва обективно или избирателно, тъй като в документацията има огромен брой споменати или замесени по друг начин лица от обществения живот\".Разследването продължава.", "date": "2019.10.18", "title": "АКФ стартира документално разследване 'Делото КТБ: Липсващите имена'"}
{"url": "https://offnews.bg/obshtestvo/tri-fakulteta-na-su-izbraha-novi-dekani-713468.html", "text": "Факултетът по класически и нови филологии, Факултетът по журналистика и масова комуникация и Стопанският факултет на СУ избраха нови декани на проведени преди дни общи събрания.Проф. д-р Мадлен Данова бе преизбрана начело на Факултета по класически и нови филологии, а доц. д-р Атанас Георгиев беше избран единодушно с 57 гласа за декан на Стопанския факултет. Журналистическият факултет пък избра проф. д-р Веселина Вълканова.Проф. Данова ще бъде декан на факултета за втори мандат. Кандидатурите за поста бяха две – на проф. д-р Мадлен Данова и на доц. дфн Борис Вунчев.Проф. д-р Мадлен Данова започва своята академична кариера през 1987 г. като асистент по английски език в катедра „Западни езици“ на Факултета по класически и нови филологии след успешно дипломиране в специалност „Английска филология“. През 2007 г. получава званието „доцент“ по американска литература, а през 2011 г. е избрана а академичната длъжност „професор по американска литература“ към същата катедра. Член и ръководител е на екипите, създали в Софийския университет шест нови интердисциплинарни бакалавърски специалности: Европейски съюз и европейска интеграция (на английски език, съвместна специалност между шест факултета), Биология и английски език, Химия и английски език, География и английски език, История и чужд език и Африканистика и пет катедрени и междуфакултетни магистърски програми: Гранични изследвания (на английски език), Комуникация: език, литература, медии (на английски език), Американистика и трансатлантически изследвания (съвместно с Исторически факултет), Културни връзки и геополитика на ЕС (на английски език, съвместна програма между шест факултета) и съвместната магистърска програма с Казахския национален университет „ал-Фараби“ Европа и Азия: Културна дипломация и геополитика на ЕС. Работи активно и за въвеждането на дистанционното обучение в Софийския университет. Преподавала е в Университета в Олбани, САЩ, Югозападния университет „Неофит Рилски“ и Великотърновския университет „Св. св. Кирил и Методий“, както и в Шуменския университет „Константин Преславски“. Доц. д-р Атанас Георгиев от Стопанския факултет бе избран за декан единодушно от 57 делегати. В предишния мандат той беше заместник-декан по административната и проектната дейност. Възпитаник е на Стопанския факултет. От 2005 г. преподава като хоноруван, а от 2007 г. – като щатен асистент в Катедра „Икономика и управление по отрасли“, където е последователно научен секретар, директор на магистърската програма „Енергийни пазари и услуги” и ръководител катедра (от 2018 г.). Научните му интереси са в областта на енергийната икономика и регулирането на ютилити услуги, автор е на 2 книги и над 30 научни публикации.Преподава и като гост-лектор в курсовете по енергийна дипломация на Дипломатическия институт към Министъра на външните работи на Република България и е бил гост лектор в редица университети, сред които University of Cologne (Германия), 9 университета в Украйна по проект на Дипломатическия институт и University of Sarajevo (Босна и Херцеговина).Извън Университета, доц. Георгиев е работил и като консултант по преструктуриране в енергетиката. Издател и главен редактор е на специализираните издания „Ютилитис” и „Фасилитис“.Нов декан има и Факултетът по журналистика и масова комуникация. На общо събрание, проведено на 10 октомври 2019 г., проф. д-р Веселина Вълканова беше избрана да ръководи факултета. Кандидатурите за поста бяха две – на проф. д-р Веселина Вълканова и на доц. д-р Вяра Ангелова. Проф. д-р Веселина Вълканова беше избрана на първо гласуване с 33 гласа, доц. д-р Вяра Ангелова получи 12 гласа.Проф. Вълканова е изследовател в полето на визуалната комуникация и медийния дизайн, преподава „Графичен дизайн”, „Дизайн на книгата”, „Медиен дизайн и комуникация”, „Комуникационен дизайн”, „Графичен дизайн и визуална култура” . Член е на престижни научни и професионални организациии, сред които Gutenberg Gesellschaft и ECREA (European Communication Research and Education Association).", "date": "2019.10.18", "title": "Три факултета на СУ избраха нови декани"}
{"url": "https://offnews.bg/politika/borisov-uspokoi-makedonskia-si-kolega-nishto-ne-e-prikliuchilo-713470.html", "text": "\"Нищо не е приключило. Фактът, че не се договорихме да има писмено решение на Съвета показва, че огромната част от държавите са за европейската перспектива на Република Северна Македония и на Албания\", заяви премиерът Бойко Борисов в Брюксел по повод отказа на три държави да дадат зелена светлина за преговори за разширяване на ЕС.Премиерът изтъкна, че е отчетена огромната работа, свършена от двете държави. „Нашата подкрепа винаги са я имали\", категоричен беше Борисов. „Да, има страх от разширяване – такъв е спорът. Но по никакъв начин нито Берлинският процес, нито този процес е приключил снощи\", допълни той.Според Борисов всяка от държавите има своята логика, никой не е казал „не\", всеки казва „добре, \"но нека да се подготвят максимално добре. Няколко месеца не са вечност\".Борисов отбеляза, че е разговарял с македонския си колега Зоран Заев. „Свършил е много работа и има още какво да се направи\", подчерта Борисов. Той напомни, че когато България е направила своя цивилизационен избор, всички политически партии в страната ни са били категорични, че това е нашият европейски път.По отношение на Многогодишната финансова рамка, която европейските лидери предстои да обсъждат, той обърна внимание, че е важно да не пострадат кохезията и земеделието и да се наблегне повече на иновациите и киберсигурността.На въпрос за предстоящия европейски доклад по механизма за сътрудничество и проверка за България премиерът заяви, че е оптимист. „Изпълнили сме всички препоръки. Няма нито една дума, по която Брюксел да е искал наше решение и ние да не сме го изпълнили\", заяви министър-председателят.Премиерът отбеляза, че многократно е поставял въпроса правителството да подкрепи развитието на детско-юношеския футбол, ако БФС изработи програма за това. „Готови сме да разговаряме, но не с това ръководство\", каза още той. ", "date": "2019.10.18", "title": "Борисов успокои македонския си колега: Нищо не е приключило"}
{"url": "https://offnews.bg/zdrave/zabraviha-patcientka-v-skener-i-ia-obiaviha-za-izdirvane-713447.html", "text": "В болницата в Павликени забравиха пациентка в скенер и дори я обявиха за издирване. Случаят е отпреди 10 дни. 70-годишната Асенка Христова била изследвана за заболяване на белите дробове, след което я забравили, заключена и оставена да лежи в скенера в продължение на шест часа, съобщи Нова телевизия.Дъщерята на пациентката случайно разбрала, че майка й липсва от болницата. Лекарите също били в недоумение къде би могла да е отишла възрастната жена. И роднини, и лекари подали сигнал в полицията за изчезнал пациент. Започнала акция по издирването й. Няколко часа по-късно Асенка е била открита вързана за скенера и заключена в залата за изследвания.Управителят на лечебното заведение Анета Кръстева каза пред камерата на Нова телевизия, че е била извършена проверка по случая. Тя установила, че възрастната жена е забравена в скенера от рентгеновия лаборант Камелия Кръстева. В момента Кръстева е в отпуск, а управителят заяви, че ще бъде наказана.От болницата уверяват, че престоят на пациентката в скенера за толкова дълго време не е опасен за здравето, защото апаратът бил изключен. По настояване на роднините в епикризата е записано изрично, че жената напуска болницата, защото е била забравена в скенера. Близките са категорични, че ще съдят болницата. А 70-годишната Асенка Христова вече се лекува в болница в столицата.", "date": "2019.10.18", "title": "Забравиха пациентка в скенер и я обявиха за издирване"}
{"url": "https://offnews.bg/zdrave/fk-levski-se-vkliuchi-v-kampaniata-zaedno-sreshtu-raka-na-prostata-713469.html", "text": "Треньорският щаб и футболистите на „Левски“ се включиха в кампанията „Заедно срещу рака на простатата“, която се организира от Астелас България и Българското урологично дружество. Инициативата е по повод Световния месец за превенция на мъжкото здраве, който се отбелязва всяка година през ноември. Целта на кампанията е да фокусира общественото внимание върху рака на простатата – социалнозначимо заболяване, за което все още се говори твърде малко, а засяга все по-голяма част от мъжете над 50 г. Лица на „Заедно срещу рака на простатата“ са старши треньорът на „Левски“ Петър Хубчев, неговият асистент Георги Донков, капитанът Живко Миланов и вратарят Милан Миятович. Те заснеха клипове и фотосесия специално за кампанията с идеята да мотивират мъжете да обърнат внимание на здравето си и да не пропускат ежегодните профилактични прегледи.Ракът на простатата убива един мъж на всеки 45 минути. Докато изиграем един футболен мач, в света от рак на простатата загиват двама мъже. Крайно време е да вземем нещата в свои ръце и да се погрижим за здравето си. Да обърнем резултата в полза на мъжете“, казват звездите на отбора. Те призовават мъжете да си правят профилактични прегледи и при необходимост да посещават уролог.Треньорският щаб и футболистите на „Левски“ популяризират инициативата „Заедно срещу рака на простатата“ чрез масирана рекламна кампания в градския транспорт, която стартира от средата на октомври в София, Варна, Бургас и Велико Търново, а също така и в софийското метро. Видеата, в които участват лицата на кампанията, ще се излъчват на таблата на стадион „Виваком Арена - Георги Аспарухов“, а също така и на екраните, поставени по метростанциите в столицата.Всяка година ракът на простатата e сред основните причинители на смърт при мъжете. Статистиката сочи, че годишно над 1 млн. мъже по света получават диагнозата рак на простатата, което е около 8% от всички новорегистрирани онкологични заболявания и над 15% от раковите заболявания при мъжете.Ракът на простатата е най-честото онкологично заболяване сред мъжете, като за САЩ е второто по смъртност заболяване, а за Европа – трето. Около 2545 са новодиагностицираните случаи в България за 2015 г. Кампанията за превенция на рака на простатата се организира за трета поредна година. ", "date": "2019.10.18", "title": "ФК 'Левски' се включи в кампанията 'Заедно срещу рака на простата'"}
{"url": "https://offnews.bg/kultura/ekskluzivna-premiera-na-meteor-hidzhikata-i-negoviat-dvojnik-713477.html", "text": "На 30 и 31 октомври в София (СУ и Дом на киното) ще се състои премиерата на “Хиджиката и неговият двойник” – новото представление на МЕТЕОР – с участието на Леонид Йовчев, Боян Манчев и гласа на Футоши Хошино, което зрителите ще могат да видят единствено на посочените дати.Спектакълът започва като провокативна макабрена буто-гротеска, в която постепенно границите между историческата личност на Тацуми Хиджиката и Хиджиката-Леонид Йовчев се размиват, докато двамата не заживеят в едно тяло във фантастичното пространство на сцената. Зрителите на софийската премиера ще видят един от любимците на театралната сцена в неочаквана и виртуозна роля, заличаваща границата между фикция и действителност и достигаща до обезоръжаваща искреност. В новото представление „Метеор“ предлагат фанстастична реконструкция на ранни произведения на създателя на буто – Тацуми Хаджиката (1928-1986). Буто или анкоку буто – “тъмният танц” – е авангардна японска танцова форма, поставяща най-трудните екзистенциални въпроси с крайни изразни средства.За десетилетието между първото си представление “Кинджики” (1959) и манифестното „Тацуми Хиджиката и японския народ. Бунтът на тялото” (1968), Хиджиката променя необратимо историята на танца, превръщайки го в политическа арена, на която се атакуват табутата на консервативното японско общество - травмата от атомната бомба, американската окупация, социалното насилие и културната сегрегация на различията. Радикалното изкуство на Хиджиката сблъсква противоположности - гротескно и красиво, кошмарно и поетично, еротично и отблъскващо.На тази основа “Метеор” поставя въпросите: възможно ли е все още радикално изкуство? Какво означава бунт на тялото? Необратимо провалена ли е идеята на 1968 г. за политическа и художествена революция?Представлението включва сценичната философска поема на Боян Манчев, с участието на Леонид Йовчев и японския философ Футоши Хошино. Поемата включва и преработени фрагменти от специално преведените текстове на Тацуми Хиджиката.Концепцията, постановката и драматургията са колективно дело на Ани Васева, Боян Манчев и Леонид Йовчев. Консултанти на спектакъла са философите Футоши Хошино и Ясуо Кобаяши, а художник е Стефан Дончев. Представлението е част от работа в процес на “Метеор”, чийто следващ етап ще бъде представен в Токио на 1 декември тази година.Проектът e част от програмата на Пловдив – Европейска столица на културата към проектите с фокус японска култура и се осъществява с подкрепата на EU Japan Fest и Министерство на културата, със съдействието на галерия „Етюд“ и „Ха-ха-ха Импро“.“Хиджиката и неговият двойник” може да се гледа единствено на:- 30 октомври 2019, Културен Център на Софийския университет (Театрална зала, Ректорат, вход откъм бул. „Цар Освободител“), 19:30 часа (Събитието се осъществява в партньорство с Културен Център на Софийски университет).Билети онлайн:  - 31 октомври 2019, Дом на киното, 19:30 часа.Билети онлайн:  ", "date": "2019.10.18", "title": "Ексклузивна премиера на 'Метеор': 'Хиджиката и неговият двойник'"}
{"url": "https://offnews.bg/112/mvr-hvana-oshte-petima-za-nepristojno-povedenie-na-macha-balgaria-angl-713467.html", "text": "Още петима мъже, съпричастни към непристойните действия по време на мача България-Англия, са задържани в Първо РУ тази сутрин, съобщиха от МВР.Предстоят допълнителни действия за издирването и задържането и на други участници с подобно поведение. Обект на търсене и отвеждане в районното управление са още 5-ма, с което общият брой на установените до момента става 16.От началото на годината при провеждане на футболни срещи на територията на София са задържани общо 78 души. Спрямо 48 от тях са наложени принудителни административни мерки, като 31 са със забрана за посещение на спортни мероприятия за срок от 2 години и 1 000 лева глоба, 9-има имат наложена забрана за 1 година и 1000 лева глоба, 1 е с 2-годишна забрана и санкция от 60 часа обществено полезен труд, 1 – с наложена забрана за посещение на спортни мероприятия за срок от 3 месеца.Шестима от задържаните са оправдани от съда. Спрямо 29 от задържаните са образувани бързи производства за притежание на наркотици, а спрямо 1 има образувано досъдебно производство за хулиганство.", "date": "2019.10.18", "title": "МВР хвана още петима за непристойно поведение на мача България-Англия"}
{"url": "https://offnews.bg/zdrave/kab-sgradata-na-badeshtata-detska-bolnitca-e-nevazmozhna-nezakonna-i-713464.html", "text": "Камарата на архитектите в България (КАБ) внесе жалба във Върховния административен съд да бъде спряна обществената поръчка за дострояване на двата 12-етажни корпуса, предвидени за бъдещата детска болница в София. Делото е насрочено за 11 ноември. Специалистите са категорични, че сградата е невъзможна и незаконна в сегашното си състояние. Най-важното - ще бъде опасна, се казва в позиция на Камарата до медиите.По думите на експертите нормите за земетръс позволяват до 8-етажна болница в София. Според Общия устройствен план и Подробния устройствен план педиатрията не може да е по-висока от 20 метра. През 2011 г. съществуващият незавършен строеж е определен за премахване с Подробния устройствен план на столицата и се предвижда изграждането на нова, различна по конфигурация детска болница на 5 етажа. Всичко това прави стария строеж, както и обществената поръчка за довършването му, напълно незаконни, твърдят архитектите.Общият устройствен план и Наредбата за земетръс могат да бъдат променени. Поправките ще отнемат години, но няма да променят факта, че бъдещата национална педиатрия ще е опасна – за децата, родители им и медицинския персонал, добавят те.Грубият строеж е започнат през 1978 г. За толкова време всяка сграда старее. 12-те етажа бетон и арматура са били изложени десетилетия наред на дъжд, сняг, лед и пек без никаква защита. Това означава, че процесите на износване, ръждясване и рушене са протекли още по-бързо.Експерти, включително от Министерството на здравеопазването, стигат до същия извод още през 2004 г. Тогава идеята за детска болница пак е на дневен ред и Народното събрание е поискало становища и доклади какво да се прави. Експертите казват, че по недостроения корпус са настъпили непоправими конструктивни поражения и препоръчват да се построи нова сграда, съобразена със световните стандарти, се казва в писмото.\"Въпреки това през април 2019 г. МЗ прави задание и обявява обществена поръчка за довършване на строежа. Заданието за проектиране е непълно и некомпетентно. И отваря широко вратата за злоупотреби\", пише още в писмото им.Специфичните инженерни системи и тяхната непрекъсната работа са жизненоважни и животоспасяващи във всяка болница. Електричество, вода, климатизация, осигуряваща микроклимата и стерилността на въздуха, инсталации за кислород и други медицинските газове – качеството на инженерните системи предрешава битката за живота на болния. За тях обаче няма дума в заданието на Министерството на здравеопазването за проектиране и строителство на националната детска болница, казват в мотивите си от Камарата на архитектите.Според експертите болниците са сред най-големите консуматори на енергия. При средна продължителност на ползване на сградата между 50 и 100 г., разходите за електричество са стотици милиони левове. Ето защо съвременните лечебни заведения се проектират като пасивни сгради с ниско потребление и със собствено производство на енергия. В Ливърпул например детската болница произвежда сама около 60% от необходимата енергия. Подобни съвременни изисквания в техническото задание на МЗ няма, се казва писмото от Камарата.Болниците са особено важни в случаи на природни бедствия, терористични актове, военни конфликти, защото трябва да осигурят не само своите пациенти, но и пострадалите. Затова сградата трябва да издържа на силни земетресения, да има собствено електрозахранване, резервоари за вода и храна, да може функционира въпреки катаклизмите навън. Само че за заданието на МЗ това не важи. Там няма и дума за по-високи изисквания от минималните, заложени с наредбите за строителство. Впрочем няма дума дори за изисквания, които според нормативната уредба министерството трябва да укаже в заданието, се посочва в писмото с възраженията срещу обществената поръчка на МЗ.Няма никаква идея за броя на паркоместата, да не говорим за хеликоптерна площадка за спешните случаи. Няма мисъл за изграждането на топла връзка със съседната университетска болница „Майчин дом“, твърдят архитектите.Обществената поръчка е за довършване на стария строеж на инженеринг. Т.е. всички етапи в създаването на сградата – проектиране, строителство и авторски надзор, ще бъдат поверени на строителя. По правило неговата цел като търговско дружество е да извлече максимална печалба при минимални разходи. Целта на възложителя (МЗ) трябва да е точно обратната - максимално качество при минимални разходи. Проектантът и надзорът са двете страни в този процес, които трябва да защитят интереса на възложителя МЗ. Но ако те са посочени от строителя или са негови служители, чий интерес ще бъде защитен? - питат архитектите.Според тях инженерингът е допустим единствено, когато вече е създаден идеен проект на сградата. В случая липсва дори предпроектно проучване.След публикуването на обществената поръчка КАБ предупреди здравното министерство, че заданието е неграмотно и залага огромни опасности. Предложи и безвъзмездно да помогне за написването на професионално задание заедно с камарата на инженерите. Министерството на здравеопазването отказа.Впоследствие архитектурната колегия обжалва поръчката пред КЗК. Жалбата беше отхвърлена. За министерството и Комисията поръчката отговаря на Закона за обществените поръчки. Широката рамка на този закон обаче не прави разлика между строителството на болница и сграда за търговията с плод и зеленчук, както е написана в конкретния случай. За строителството на болница изискванията са много и са специфични, съобразени с дузина закони и още няколко пъти по толкова наредби, стандарти и изисквания. Без да се броят световните иновации в тази област. Нищо от това не е заложено в обществената поръчка. Напротив!, твърдят от КАБ.На 30 септември Камарата внесе във ВАС жалба срещу условията в обществената поръчка. И отново даде време и възможност на здравното министерство да оттегли поръчката и да подготви компетентно заданието за детската болница. Няма реакция.Заложените в тази обществена поръчка гафове залагат ремонт на ремонта на ремонта без край. Залагат много повече от предполагаемите 95,4 млн. лв. обществени пари. Но най-лошото е, че в залог ще бъде сигурността и животът на много хора. Децата ни и лекарите ни не заслужават това!, завършват аргументите си архитектите.", "date": "2019.10.18", "title": "КАБ: Сградата на бъдещата детска болница е невъзможна, незаконна и опасна"}
{"url": "https://offnews.bg/politika/noviat-poslanik-na-sasht-vrachi-akreditivnite-si-pisma-snimki-713493.html", "text": "Новият американски посланик в България  Херо Мустафа връчи акредитивните си писма на президента Румен Радев тази сутрин, съобщиха от посолството на САЩ.С това официално се слага начало на мандата на посланик Мустафа у нас.Херо Мустафа поема поста от Ерик Рубин.Мустафа, която по произход е кюрдска бежанка, и. Непосредствено преди това тя положи клетва на церемония в Държавния департамент във Вашингтон.", "date": "2019.10.18", "title": "Новият посланик на САЩ връчи акредитивните си писма (снимки)"}
{"url": "https://offnews.bg/futbol/pobedi-za-gostite-pri-podnoviavaneto-na-bitkite-v-parva-liga-713518.html", "text": "С победи за гостите стартира 13-ия кръг на Първа лига след подновяването на първенство заради паузата за националните отбори.В ранния мач от деня Черно море победи с 2:0 Витоша в Бистрица. Първото полувреме завърши без голове, но Черно море взе своето в началото на втората част.В 54-та минута Родриго Енрике се разписа с далечен шут за 1:0 в полза на \"моряците\", а 11 по-късно Исмаил Иса догони излизащо центриране и върна топката с глава към Дани Кики, който пък бе точен на празна врата за 2:0.В късната среща Етър надви Дунав в Русе също с 2:0, като отново двете попадения дойдоха след почивката. Румен Руменов откри резултата в 70-ата минута след контраатака. След гола гостите заиграха по-добре. В 80-ата минута бе отсъдена и дузпа за нарушение на Самуел Инкоом срещу Крум Стоянов, като Красимир Станоев бе точен от бялата точка за крайното 2:0.Програма на кръга:В събота:Ботев (Пловдив) - Лудогорец (Разград)Левски - Арда (Кърджали)в неделя:Локомотив (Пловдив) - ЦСКА-Софияв понеделник:Царско село - Ботев (Враца)Берое (Стара Загора) - Славия", "date": "2019.10.18", "title": "Победи за гостите при подновяването на битките в Първа лига"}
{"url": "https://offnews.bg/futbol/tcirk-s-edinstvenia-obvinen-za-rasistkia-skandal-v-sofia-713519.html", "text": "Пълен цирк се оформя около личността на единствения обвинен за расисткия скандал по време на евроквалификацията срещу Англия в София.Досега се знаеше, че това е 18-годишният Цветан Гечев, който беше задържан под стража. Той има и условна присъда за нанасяне на средна телесна повреда.Днес в съда обаче се яви неговият брат близнак Димитър, който твърди пред медиите, че той е бил на мача и е заснет от камерите, а не брат му.Той дори отишъл до Първо РПУ да си признае, но там му казали, че имат вече самопризнания от Цветан. За жеста си Димитър Гечев казва, че не бил умишлен, а просто отправил поздрав към познат от охраната.“В полицията ме излъгаха. Брат ми е бил при гаджето си. Прибраха го на сутринта. Дойдоха и казаха, че им трябва за 15 минути, а вече трети ден го няма. Нормално е да се псува на стадиона като падаме с 0:6. И вие да бяхте там, и вие щяхте да псувате. Не съм си свалял панталона. Аз бях, готов съм да се подложа на всякакви проверки”, каза Димитър.Бащата на гаджето на Цветан потвърди, че той е бил на гости у тях вечерта и не е бил на мача. Той изрази недоумение, че ще бъде разпитан чак в понеделник.“Няма такава държава”, беше коментарът на родителя, а приятелката на Цветан също се възмути от прибързаното му обвинение.", "date": "2019.10.18", "title": "Цирк с единствения обвинен за расисткия скандал в София"}
{"url": "https://offnews.bg/kultura/otshelnika-na-gabrovskia-teatar-zakriva-mezhdunarodnia-teatralen-fes-713483.html", "text": "Габровският театър ще представи един от последните си хитове „За Първото българско царство: Отшелника“ на Европейския фестивал на пътуващия театър, който се провежда от 14 до 20 октомври в Сливница. Участието на ДТ „Рачо Стоянов“ с тази постановка е по покана на селекционера и режисьор Николай Гундеров, който го е избрал след габровското представяне на сцената на Народния театър. Спектакълът „За Първото българско царство: Отшелника“ е кулминацията на фестивала и ще закрие петото му издание в последния ден на събитието – 20 октомври 2019 г.Тази година само три български театъра ще се представят. Освен ДТ „Рачо Стоянов“, на сцената ще излязат трупите на Народен театър „Иван Вазов“ и Драматичен театър – Ловеч. Засилено е международното участие с изяви на театри от Полша, Румъния, Македония и Сърбия.Мисията на фестивала е да предостави сцена за изява на талантливи и успешни театрални формации от България и Европа, да насърчава мултикултурния диалог и да стимулира културния обмен. През последните години фестивалът се утвърждава като средище за обмяна на професионални идеи между творци и артисти от Европа. Другата му цел е да запознае българската публика с постиженията на европейския театър.Представлението „За Първото българско царство: Отшелника“ на режисьора Петринел Гочев е замислено като първа част от трилогия, посветена на трите български царства. То връща зрителите назад във времето, когато земята ни е владяна от славни царе, покровителствана е от богоугодни светци и е обходена от покаяли се грешници, търсещи изцеление. Тук извадени на преден план и сякаш увеличени под лупа са обикновените хора, с техните човешки страсти и първичност.Разкъсани от смутното време, в което живеят, те отново търсят себе си чрез вярата в Бога и чудотворните деяния на най-значимия български светец. С този текст Габровският театър се впуска в неподозирани изследвания на духовността, човешката болка, алчност, злонамереност, греховност, дадената прошка и потърсеното покаяние, но без да става морален коректив. Съдник на случващото се на сцената е само публиката.Предизвикателство за актьорите е да работят с драматургичен текст, написан на югозападен диалект, характерен за региона на с. Ключ, Благоевградска област. Това придава чувство на автентичност, сякаш зрителите стават непосредствен наблюдател на действието от онова време. В спектакъла участват актьорите Адриана Димова, Даниел Тотов, Димо Димов, Живко Гущеров, Любомир Кръстев, Магдалена Славчева, Надежда Петкова, Светослав Славчев, Стоян Руменин, Тони Христова и със специалното участие на 13-годишния Валентин Петров, който играе централната роля.Драматургията е дело на Анна Петрова и Петринел Гочев. Музиката на спектакъла е написана от известния театрален композитор Ян Руменин, с който режисьорът е работил по други две постановки на габровци - „Жана д’Арк“ през 2015 г. и „Свекърва“ през 2019 г. Сценографията е изработена от младата художничка Киряна Аврониева, хореограф-педагог е Светлана Цвяткова, а езиков специалист – Александър Ильов. Професионалните фотографии от спектакъла са на Росина Пенчева, която работи с Петринел Гочев от 2013 г. до сега. Тогава той направи „Ромео и Жулиета“ отново с габровската трупа.В края на октомври тази година ДТ „Рачо Стоянов“ ще се изяви на театралната сцена в Атина, Гърция.", "date": "2019.10.18", "title": "'Отшелника' на Габровския театър закрива международния театрален фестивал в Сливница"}
{"url": "https://offnews.bg/obshtestvo/natcionalen-konkurs-za-plakat-na-tema-zdrav-sam-ne-samo-kogato-ne-sa-713497.html", "text": "Държавната агенция за закрила на детето (ДАЗД), в партньорство с Министерство на образованието и науката (МОН), организират Национален конкурс за плакат на тема „Здрав съм, не само когато не съм болен“.Конкурсът е насочен към ученици от всички училища в системата на МОН и школите по изобразително изкуство. Темата е свързана с повишаване културата на децата за здравословния начин на живот.Целта на конкурса е да стимулира творческия потенциал и изява на учениците по теми, свързани със здравословния начин на живот, позволявайки им да демонстрират креативност.Основната темата на конкурса е „Здрав съм, не само когато не съм болен“, а подтемите са:Финалистите в националния конкурс ще бъдат избрани от представители на ДАЗД, МОН, както и от външни експерти. Освен оригиналност и творчески умения, журито ще оценява и до каква степен произведението отразява темите и дали то ще се хареса и на широката общественост.Най-добрите творби ще бъдат представени в изложба, организирана съвместно от Държавна агенция закрила за детето и Министерство на образованието и науката.Повече информация за Националния конкурс ще намерите в прикаченото приложение/регламент на конкурса на адрес: /", "date": "2019.10.18", "title": "Национален конкурс за плакат на тема 'Здрав съм, не само когато не съм болен'"}
{"url": "https://offnews.bg/zdrave/prof-d-r-vladimir-ovcharov-s-orden-sv-sv-kiril-i-metodij-og-713494.html", "text": "Президентът Румен Радев награди акад. проф. д-р Владимир Овчаров с орден „Св. Св. Кирил и Методий\" – огърлие. Отличието му се присъжда за значими заслуги за развитието на медицинската наука и образование.Акад. Овчаров е професор по анатомия, хистология и цитология. Преподава в български и чуждестранни медицински училища в продължение на 49 години.Носител е на награди за изследователска дейност и принос в развитието на медицината. Два пъти е избиран за \"Лекар на годината\" - през 2003 за заслуги в областта на медицината и през 2007 г. за цялостна дейност.Носител е на златен медал \"Алберт Швайцер\" на едноименната Световна академия по медицина. През 2014 г. е избран за \"Лекар на Югоизточна Европа\" от Форум за Югоизточна Европа, а през 2018 г. е награден с орден Ave vitae на Международния комитет за координация на общественото здраве на Евразийската медицинска асоциация.Научните му изследвания са в областта на невробиологията, невроморфологията, развитието и половите различия на централната нервна система, клетъчната биология, клетъчните мембрани, сърдечно-съдовата система и двигателния апарат.По негова инициатива са създадени Факултетът по обществено здраве към Медицински университет - София и Департаментът по езиково обучение и студентски спорт.Акад. Овчаров е бил ректор на Медицински университет - София в периода 1999 - 2008 г., председател на Българска национална академия по медицина, председател на Българското анатомично дружество и други.", "date": "2019.10.18", "title": "Проф. д-р Владимир Овчаров с орден „Св. Св. Кирил и Методий\" – огърлие"}
{"url": "https://offnews.bg/politika/po-predlozhenie-na-borisov-vaprosat-za-razshiriavaneto-na-es-shte-se-g-713492.html", "text": "Европейският съвет ще се върне към обсъждане на темата Разширяване на ЕС преди Срещата на върха ЕС-Западни Балкани, която предстои да се проведе през май догодина в Загреб в рамките на Хърватското председателство. Това заключение беше прието от лидерите на Европейския съвет днес по предложение на премиера Борисов, което бе съгласувано и подкрепено от председателя на Европейския съвет Доналд Туск и германския канцлер Ангела Меркел. „Това по-специално се отнася за Република Северна Македония и Албания\", уточни премиерът Борисов и добави: „Вече имаме изречение, което дава тази перспектива, за която толкова настоявахме. Предложих го и за радост колегите го приеха\".Борисов съобщи още, че България и още пет държави – Литва, Латвия, Полша, Румъния и Унгария, са изпратили писмо до ЕП и ЕК по отношение на Пакета „Мобилност I\", като целта е той да бъде преразгледан. „Толкова много кръпки му се сложиха, че вече загуби първоначалния си смисъл\", категоричен беше Борисов.В писмото, инициирано от шестте европейски държави, сред които е и България, се посочва, че е необходима задълбочена дискусия, която взима предвид националните специфики на всички държави членки, включително на тези, които се намират на външните граници на ЕС. „Няма да приемем мерки, които създават ненужни разделения в ЕС. Ние сме силно убедени, че новите законодателни мерки трябва да бъдат реалистични, пропорционални и недискриминационни. Те трябва да съхранят конкуренцията в транспортния сектор на ЕС, без да поставят нашите компании в по-лоша позиция, отколкото компании, произхождащи от трети страни\", се отбелязва още в писмото. Посочва се и че някои от предложенията в Пакета ще доведат до увеличаване броя на празните курсове на камионите, което автоматично означава и сериозни допълнителни стотици хиляди тонове въглеродни емисии годишно.Шестимата премиери призовават Европейския парламент и Комисията внимателно да анализират предложенията, свързани с Пакета „Мобилност I\" и да извършат оценка на въздействието на всички обсъждани мерки преди предговорите да продължат.", "date": "2019.10.18", "title": "По предложение на Борисов въпросът за разширяването на ЕС ще се гледа скоро пак"}
{"url": "https://offnews.bg/politika/borislav-ignatov-na-tezi-izbori-niama-da-se-izbira-po-malkoto-zlo-713515.html", "text": "Битката е жестока и това показва важността на тези избори. Ясно е, че ще има втори тур. Това означава, че на първия хората ще изберат кой да подкрепят по свое убеждение. На тези избори няма да се избира по-малкото зло. Всеки може да гласува за кандидата, който харесва и гласът му няма да бъде загубен, заяви пред Нова телевизия кандидатът на Демократична България за кмет на София Борислав Игнатов.Ние се борим за всеки глас чрез ясна програма и абсолютно конкретни мерки. Основното, което ни различава от останалите, е че назоваваме истинския проблем на София - корупцията. Тя е по всички етажи на властта - администрация, обществени поръчки. Единственият начин това да бъде решено е пълна прозрачност чрез инструментите на информационните технологии, каза Игнатов.Той обещава \"електронни обществени поръчки, гарантирано прозрачно отваряне на всички оферти едновременно, без възможност за нещо нагласено, което в момента е масова практика.\"Дигитализацията е инструмент, който ще помогне технически да бъде невъзможно подправянето на данни при подаването на оферти. Ще въведем електронно обсъждане на заданията за обществени поръчки. Често те водят до дискриминационно предопределяне на един или двама познати до болка участника, обясни кандидатът на Демократична България за кмет на София.В процеса на прозрачност включвам и общинския съвет. Заседанията му ще бъдат излъчвани онлайн, ще има електронен достъп и до протоколите за това кой как е гласувал. Ще създадем и онлайн канал. Гражданите също, чрез своята дигитална идентичност - Sofia ID, ще могат да получават услуги и информация какво се случва с общината и бюджета, как са обосновани разходите, каза Игнатов.Следващият мандат ще бъде труден и трябва да се приложат незабавно десни оздравителни мерки. Тези избори са изключително важни, а ние предлагаме конкретни прагматични решения. В следващите 4 години София ще премине на нова скорост с новите технологии, коментира още Борислав Игнатов. ", "date": "2019.10.18", "title": "Борислав Игнатов: На тези избори няма да се избира по-малкото зло"}
{"url": "https://offnews.bg/politika/pargov-i-dzhambazki-v-spor-za-pametnika-na-savetskata-armia-lukovmars-713517.html", "text": "В петък вечерта в студиото на \"Панорама\" на БНТ битката за вота в София се премести и в полето на историята.Водачът на листата на БСП за общински съветници Калоян Паргов и кандидатът на ВМРО за кмет на София Ангел Джамбазки влязоха в ожесточена полемика за Паметника на съветската армия, Луковмарш и атентата в ''Света Неделя'' от 1925 г.Между моята кандидатура и политическата програма на ВМРО и всички останали кандидати има отчетливи разлики. И можете да ги попитате, ако дойдат при вас на гости, за тяхното отношение към примерно два символни паметника в центъра в столичния град. По отношението към тях ще разберете кой къде стои, заяви Ангел Джамбазки. Според него Паметникът на съветската армия е окупаторски, а Паметникът на американските летци - срамен и унизителен за националната ни памет.После Джамбазки добави, че \"нито госпожа Манолова, нито госпожа Фандъкова ще премахнат и едно циганско гето. Ако можеха, щяха да са го направили досега. Нито едната, нито другата няма да отиде и да каже: , и така нататък.\"В периода 2007-2011 г. Джамбазки беше общински съветник в групата на ГЕРБ. Ако искахте нещо да промените, да махнете цигански катуни... тогава се разхождахте с една тужурка и конкурирахте Борисов при всеки един случай с проблем в София, репликира го Калоян Паргов.\"Тогава премахнахме циганската махала, която беше в Студентски град\" - отговори кандидатът на ВМРО за кмет на София.\"Кога сте по-искрен? 2007-2011 г., когато групата на ГЕРБ имаше абсолютно мнозинство, тогава защо не махнахте Паметника на съветската армия? Тогава имахте абсолютно мнозинство, защо не го премахнахте?\" - попита Паргов.\"Паметникът на съветската армия, който е паметник на окупационна армия, е държавен\" - заяви Джамбазки.Паргов: Вие ще продължите ли да подкрепяте Луковмарш?Джамбазки: Да, разбира се, да. Този достоен български генерал е убит от терористи от Вашата партия. Известно ли ви е това? Така ли беше?Паргов: Борбата срещу фашизма е обединила европейските народи, за да я има тази Европа, в която Вие сте европейски депутат. Джамбазки: Това са европейски клишета.Паргов: Никакви европейски клишета! Това е история! Вие трябва да знаете, г-н Джамбазки.***Паргов: Не се дръжте като терорист в студиото на \"Панорама\".Джамбазки: Терористи са тези, които взривиха \"Света Неделя\". Взривихте \"Света Неделя\", Паргов!Паргов: Успокойте се! Ще се върнете обратно в Брюксел, то е ясно! Стига с този цирк! Ако го слушате Джамбазки, той е като Гьобелс. Като човек, подкрепящ Луковмарш, ми прилича малко на Гьобелс, тука, в това студио.Джамбазки: Не петнете имената на достойни български офицери. Говоря за ген. Луков.", "date": "2019.10.18", "title": "Паргов и Джамбазки в спор за Паметника на съветската армия, Луковмарш и атентата в ''Света Неделя''"}
