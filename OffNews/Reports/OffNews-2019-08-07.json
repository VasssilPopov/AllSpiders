{"url": "https://offnews.bg/futbol/liupko-petrovich-ne-sme-se-podgotvili-dobre-no-viarvam-vav-vazmozhno-708867.html", "text": "Треньорът на ЦСКА Люпко Петрович е на мнение, че Зоря Луганск напълно преодолим съперник, който ще предложи много битка по целия терен.Специалистът даде официалната си пресконференция преди мача срещу украинците от третия предварителен кръг на Лига Европа. Срещата е утре от 20:30 часа на стадион \"Васил Левски\".\"Не сме се подготвили добре, тъй като нямахме време да се готвим в тренировките. Имаме информация за Зоря. Имат специфичен начин на игра. Що се отнася до Осиек, това е минало.Сега Зоря е нашето бъдеще. Украинският отбор е подготвен на 100 процента както физически, така и тактически. Няма да ни бъде лесно. Очаквам много борба.Общото между хърватския и украински футбол е, че се опитват да постигат успехи със свои кадри. Зоря са абсолютно преодолим отбор.Като човек, който води отбора, няма как да не вярвам в нашите възможности. Имаме достатъчно опитни играчи. Не искам да казвам, че сме по-силният отбор. Зоря са сходни със съперника ни от предишния кръг\", каза Петрович.", "date": "2019.08.07", "title": "Люпко Петрович: Не сме се подготвили добре, но вярвам във възможностите ни"}
{"url": "https://offnews.bg/kultura/emblematichnite-tool-izdavat-nov-album-sled-13-godini-pauza-zapis-708869.html", "text": "След 13 години пауза емблематичната американска рок банда Tool обяви официално световната премиера на своя пети албум “Fear Inoculum” – 30.08.2019.В тон с афинитета си да променят облика на традиционните физически музикални продукти, носителите на награда Grammy издават лимитирана делукс CD версия на най-дългоочаквания албум за 2019 година. Колекционерската версия на албума, разработен от Адам Джоунс, съдържа 4“ HD презареждащ се екран с ексклузивни видео кадри, книжка от 36 страници и карта за сваляне на дигитално съдържание. По музикалната обработка на 85-минутния албум, продуциран от Tool, работи Джо Бареси, чието дело е и 10,000 Days.Днес стартират предварителни поръчки на албума в . Албумът ще бъде наличен за предварителна поръчка и на физически носител в онлайн магазин .Днес е и премиерата на първия сингъл “Fear Inoculum” в аудио формат, който може да чуете по-долу.Обявяването на новия сингъл “Fear Inoculum” и предварителните поръчки на албума се случват броени дни, след като бандата от Лос Анджелис пусна за първи път в дигиталните платформи част от своите предишни албуми: Opiate, Undertow, Ænima, Lateralus и 10,000 Days. В първите 48 часа неочакваният релийз събра повече от 20 милиона стрийма и така бандата зае 5 позиции в класацията на iTunes’ Top 10 Albums. ", "date": "2019.08.07", "title": "Емблематичните Tool издават нов албум след 13 години пауза (запис)"}
{"url": "https://offnews.bg/turizam/izdirvat-izgubil-se-turist-v-pirin-708870.html", "text": "Вчера вечерта двама възрастни мъже са се изгубили в Пирин. Единият от тях, на 75 г., е открит, но продължава издирването на другия, предава БНТ.Към този момент в акцията участват 7 спасители от ПСС - Сандански, двама от Банско, има и куче. Утре към тях ще се присъединят още спасители и кучета. Според специалисти теренът е изключително труден за издирване, защото е заселен с клек.От Дирекцията на Национален парк \"Пирин\" казаха, че са изпратили спасители с високо проходим джип и са готови при нужда да изпратят още планински спасителиПо непотвърдена информация двамата туристи са се движили по еко пътека, която не е добре позната на планинарите и може би това е една от основните причини да се изгубят.Затова планински спасители съветват, когато излизаме в планината да бъдем добре подготвени, да проверим предварително маршрута си, да не се отклоняваме от него и да имаме планинска застраховка.Двамата туристи, които са се изгубили, нямат застраховка и ще трябва да платят спасителната акция от джоба си.", "date": "2019.08.07", "title": "Издирват изгубил се турист в Пирин"}
{"url": "https://offnews.bg/lajfstajl/victoria-s-secret-za-prav-pat-nae-transsseksualna-manekenka-708838.html", "text": "Световноизвестната американска марка за бельо \"Victoria’s Secret\" за пръв път в историята си нае транссексуална манекенка. Това е бразилката Валентина Сампайо, предава агенция „Ройтерс“.Новината потвърди нейният агент, който обаче отказва да коментира повече.Компанията е известна със своите сутиени, декорирани с бижута, и с „ангелските“ крила, които носят моделите по време ревютата си. От доста време обаче техните продажби намалят, тъй като жените започват да носят по-евтино бельо и спортни сутиени.Решението за наемането на Сампайо идва, след като миналата година маркетинговият директор на компанията майка \"L Brands\", Ед Разък, заяви, че не би наел транссексуални жени или по-пълни модели.Самата Сампайо е била на кориците на списания като бразилския и френския \"Вог\".\"Victoria's Secret\" и \"L Brands\" не отговорят на искания за коментар относно договора на Сампайо.", "date": "2019.08.07", "title": "Victoria's Secret за пръв път нае трансссексуална манекенка"}
{"url": "https://offnews.bg/sviat/zimbabve-1-3-ot-naselenieto-e-izpraveno-pred-glad-preduprezhdava-oon-708851.html", "text": "Повече от пет милиона души в Зимбабве, около 1/3 от населението, се нуждаят от хранителни помощи. Голяма част от населението на страната е на ръба на гладуването, алармира ООН.Световната хранителна програма (WFP) отправи искане за получаването на $331 млн., тъй като страната се бори с последиците от сушата, циклона и икономическата криза. Ръководителят ѝ Дейвид Бийзли твърди, че мнозина са в криза и ситуацията им граничи с гладуване. Според него засегнатите от глада са около 2,5 милиона души.Говорим за хора, които наистина ще гладуват, ако не им помогнем - каза той.Страната бе обхваната от зърнена криза, след като реколтата бе засегната от невиждана от много време суша и хлябът рязко поскъпна. Липсата на достатъчно вода порази и хидроелектрическата централа в Кариба, от което последваха чести прекъсвания на тока в цялата страна. Зимбабве е изправена и пред финансова криза. Проблемите изостри и преминалият по-рано през годината циклон Идай. Огромната буря, която удари също части от Малави и Мозамбик, засегна 570 000 души в Зимбабве и десетки хиляди без дом.Миналата седмица финансовият министър Мтхули Кубе заяви, че от януари правителството е осигурило зърно на 757 000 домове, както в селските, така и в градските райони. Във вторник президентът Емерсън Мнангагва, поел поста след дългогодишния ръководител Робърт Мугабе през ноември 2017 г., обяви сушата за национална катастрофа.ООН вече апелира за отпускането на $294 млн. долара за Зимбабве, но се оказва, че страната се нуждае от по-голямо финансиране, тъй като последствията от сушата са се разпрострели на по-голяма територия.", "date": "2019.08.07", "title": "Зимбабве: 1/3 от населението е изправено пред глад, предупреждава ООН"}
{"url": "https://offnews.bg/volejbol/tcvetan-sokolov-dokazali-sme-che-vav-varna-mozhem-da-igraem-silno-708854.html", "text": "Диагоналът на България Цветан Соколов обяви, че в националния отбор по волейбол цари позитивизъм преди олимпийската квалификация във Варна, а \"лъвовете\" са с нагласа да излизат и в трите мача за битка до последно, за да преследват голямата обща цел - квота за игрите в Токио. \"Трябва да се раздадем на максимума срещу Египет, Пуерто Рико и Бразилия. Очаквам да се получат хубави мачове, но най-вече очаквам победи. Очаквам да играем добре като отбор, да играем на доста високо ниво, защото в последните дни тренираме наистина доста добре, изпълняваме поставените задачи от треньора и играем доста приличен волейбол. Положително сме настроени.Това, че сме домакини в олимпийската квалификация, ще помогне страшно много, още повече, че сме тук, във Варна. Надявам се много хора да дойдат и да ни подкрепят, защото сме доказали неведнъж, че можем да играем много силно и да побеждаваме доста класни отбори тук, в Морската ни столица.Усещането, когато чувам скандирането на името си от трибуните тук, е невероятно. Идва ти да настръхнеш. Разбира се, това е и едно голямо бреме, защото ти се стараеш да не разочароваш тези хора, че те могат да разчитат на теб. Това е една тежест, която се радвам да нося, защото това означава, че хората разчитат на мен, че вярват, че мога да помогна. Надявам се да го направя този път\", заяви Цветан Соколов. \"След победите над Бразилия с 3:1 през 2017 г. и 3:2 през 2018 г. отново в Двореца на културата и спорта във Варна, сега предстои изключително важната битка през 2019-а. Да се надяваме да се повтори един от тези два резултата.Но преди това имаме други два съперника, върху които да се концентрираме, а не да мислим за третия мач. Затова предлагам на абсолютно всички да мислим мач след мач, да се раздаваме и всеки мач да го играем \"като за последно\", защото всеки мач е важен за нас\", каза още Цветан Соколов. На 9 август България играе срещу Египет. На 10 август е мачът срещу Пуерто Рико. На 11 август е битката с Бразилия. Българските мачове са от 20.30 часа, а първите срещи в трите дни дават 17.30 часа.Билетите за олимпийската квалификация са в продажба на , на касата на Двореца на културата и спорта и на касата на Летния театър във Варна. Пропуските са на изключително изгодни цени, започващи от 25 лева за пакетен билет за трите дни и общо шестте мача от турнира и от 10 лева за дневен билет.", "date": "2019.08.07", "title": "Цветан Соколов: Доказали сме, че във Варна можем да играем силно"}
{"url": "https://offnews.bg/ikonomika/petrolnata-asotciatcia-otnese-vaprosa-za-kasovite-belezhki-ot-benzinos-708841.html", "text": "Българската петролна и газова асоциация алармира еврокомисаря по конкуренцията Маргрете Вестагер за притесненията си относно текстове от Наредба 18 на финансовия министър Владислав Горанов, въвеждаща нови изисквания към съдържанието на касовите бележки, издавани от бензиностанциите, съобщиха оттам.Нормативният документ изисква от 1 октомври 2019 г. в бележките да пише каква е покупната стойност.В писмото от 7 август се казва, че според Асоциацията подобна информация представлява търговска тайна, която е защитена от европейското законодателство. Членовете на БПГА се опасяват, че изискванията на наредбата биха нарушили член 101 от Договора за функциониране на Европейския съюз (ДФЕС), както и влизат в противоречие със защитата на търговската информация.Според БПГА новите текстове създават условия за нарушаване на конкуренцията и са заплаха за европейския общностен пазар.От друга страна, неспазването на изискванията, предвидени в наредбата, ще предизвика налагането на санкции – запечатване на бензиностанции за срок от 30 дни и налагане на имуществени санкции. В този смисъл пред икономическите оператори стои невъзможният избор да нарушат разпоредбите или на националното, или на европейското законодателство.„БПГА очаква да вземете всички предвидени в правомощията Ви мерки по описания случай”, се казва в писмото до комисар Вестагер.Българската петролна и газова асоциация е сезирала многократно Европейската комисия за проблемите на пазара на горива в България, включително за сивия сектор в бранша и избягването на данъчно облагане.", "date": "2019.08.07", "title": "Петролната асоциация отнесе въпроса за касовите бележки от бензиностанциите до еврокомисаря по конкуренцията"}
{"url": "https://offnews.bg/futbol/stojcho-stoev-shte-napravi-niakolko-promeni-v-sastava-za-macha-s-tns-708857.html", "text": "Треньорът на Лудогорец Стойчо Стоев е оптимист преди срещата от третия квалификационен кръг на Лига Европа с Дъ ню сейнтс (ТНС). Специалистът сподели, че ще даде шанс за изява на някои футболисти, които са взимали по-рядко участие в мачовете.Двата отбора ще се изправят един срещу друг утре от 20:30 часа на стадион \"Лудогорец Арена\" в Разград.\"Ще направя някои ротации в състава за мача с Дъ ню сейнтс. Ще дам шанс на футболисти, които са взимали по-рядко участие в мачовете.В европейските мачове, ако подцениш противника независимо от класата му, можеш да страдаш. Щом Дъ ню сейнтс е стигнал дотук, значи си има своите стойности.Не бих коментирал пред камерите кои са силните и слаби страни на съперника. Не бързайте да отписвате никого. В момента всички са добре и ще бъдат на разположение.Подобни отбори са до първия гол в тяхната врата. След това става по-лесно за нас, тъй като се отварят и оставят пространства. Ние имаме достатъчно добри играчи да ги използваме.Най-доброто развитие е да вкараме 3-4 гола през първото полувреме и да решим всичко. За съжаление не се получава така много често във футбола. Фокусът ни е върху двубоя с уeлсците. Не мислим още за ЦСКА\", каза Стоев.", "date": "2019.08.07", "title": "Стойчо Стоев ще направи няколко промени в състава за мача с ТНС"}
{"url": "https://offnews.bg/zdrave/bez-poveche-belodrobni-transplantatcii-za-nuzhdaeshtite-se-balgari-708858.html", "text": "Българите, които чакат за белодробни трансплантации, няма да имат възможността да бъдат оперирани, съобщава \"Медияпул\".Причината е, че клиниката във Виена, с която страната ни имаше сключен договор, спира да работи с чужденци поради недостиг на донори за собствените ѝ граждани.Малко преди това България мина през друг двегодишен период, в който нямаше къде да се оперират нуждаещите се от белодробни трансплантации. Наскоро  получи нов бял дроб именно във Виена, но след решението на болницата 18 други наши сънародници са в безизходица.“Искам да благодаря на всички дарители, защото това е чудо благодарение на тях. Както и на моя донор и неговото семейство за благородния жест. За тях това означава загуба на близък човек, но за други хора това е шанс за нов живот. Много благодаря”, сподели в профила си във Фейсбук Илияна Христова.Болницата в Австрия ще продължи да изпълнява задълженията си по договор да обучава български лекари за извършването на операциите. Тя няма да изпълни обаче задължението си да трансплантира бял дроб на петима българи годишно.В момента Здравното министерство преговаря с болници в Германия, Холандия и Белгия, но шансовете не са големи.Очаква се първата белодробна трансплантация у нас да бъде извършена в края на 2020 или през 2021 година.", "date": "2019.08.07", "title": "Без повече белодробни трансплантации за нуждаещите се българи"}
{"url": "https://offnews.bg/sviat/400-000-praseta-sa-izbiti-zaradi-afrikanskata-chuma-v-rumania-708868.html", "text": "Северната ни съседка продължава борбата с Африканската чума по свинете, която засегна и обширни области и в България. 400 са огнищата на болестта в Румъния вече, предава БНТ.Букурещ изпитва сериозни затруднения в борбата с чумата, която обхваща половината страна. Повече от 400 000 свине са избити.Галац и Браила са се обезпрасили почти напълно. В Браила е въведен 60-дневен срок, за който трябва да бъдат застреляни всички диви свине. На помощ идват и граничари от Молдова.Румънското министерство на земеделието е поискало съдействие от Виетнам, където е разработена експериментална ваксина срещу болестта. Експерти обаче смятат, че няма да има резултат.", "date": "2019.08.07", "title": "400 000 прасета са избити заради Африканската чума в Румъния"}
{"url": "https://offnews.bg/politika/pravitelstvoto-dade-9-imota-na-obshtina-burgas-za-turisticheski-komple-708856.html", "text": "Община Бургас получава правото на собственост върху девет имота - държавна собственост, реши на днешното си заседание правителството.Имотите се намират в местността „Рибарско пристанище“ („Ченгене скеле“) и са с обща площ от 27 391 кв. м.Те ще бъдат използвани за реализацията на проекти, свързани с опазването на околната среда, съхраняването на местната културна идентичност и облагородяването на местността.Община Бургас планира да изгради етнографски културно-туристически комплекс, който ще бъде предложен за финансиране по приоритетна ос 6 „Регионален туризъм“ на Оперативна програма „Региони в растеж“ 2014 - 2020 г.Предвижда се благоустрояване на посочените имоти и изграждане на цялостен културно - туристически продукт с експозиционен и етнографски характер, с обособена зона за площадно пространство, пикник зона и зона за разходки на открито, крайбрежна алея и паркинг за осигуряване на условия за отдих и туризъм.Проектът цели да утвърди и популяризира рибарството като традиционен занаят за региона чрез развитие на морската култура на населението, особено на младата аудитория.Експлоатацията на бъдещия културно-туристически комплекс ще бъде изцяло свързана с популяризиране на нематериалното културно наследство на местната рибарска общност. Община Бургас планира да изгради и покрита лодкостоянка в акваторията западно от местността „Рибарско пристанище“. Проектът е одобрен за финансиране по Програма за морско дело и рибарство, процедура за предоставяне на безвъзмездна финансова помощ „Рибарски пристанища, кейове за разтоварване, рибни борси и покрити лодкостоянки“. ", "date": "2019.08.07", "title": "Правителството даде 9 имота на Община Бургас за туристически комплекс в Ченгене скеле"}
{"url": "https://offnews.bg/sviat/atentat-v-stolitcata-na-afganistan-ubi-14-i-rani-150-dushi-708859.html", "text": " Кола-бомба избухна в сряда пред полицейски участък в афганистанската столица Кабул, съобщиха правителствени служители, цитирани от Би Би Си. Най-малко 14 души са загинали, а 150 са ранени.Според информацията, атаката е извършена от талибаните. Атентатът се е състоял, въпреки че талибаните и САЩ изглеждат близо до постигане на споразумение за оттегляне на американските войски. Талибаните, от своя страната, обещаха, че страната няма да бъде използвана като база за терористични актове.Атентатът е бил извършен в западната част на града. Талибаните обявиха, че центърът за вербуване е атакуван от един от атентаторите самоубийци, който е част от групировката. Бомбата е била взривена, когато превозното средство е било спряно на контролно-пропускателен пункт пред полицейското управление, заяви говорителят на вътрешното министерство Насрат Рахими.Говорител на здравното министерство заяви, че ранените - повечето от които жени и деца - са откарани в болници.", "date": "2019.08.07", "title": "Атентат в столицата на Афганистан уби 14 и рани 150 души"}
{"url": "https://offnews.bg/futbol/sdvr-sas-seriozni-merki-za-sigurnost-predi-tcska-zoria-lugansk-708853.html", "text": "Преди, по време и след провеждане на футболната среща между ЦСКА и Зоря Луганск полицейските служители ще следят за опазването на обществения ред и за недопускането на инциденти на територията на града.Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/.Предприети са стриктни мерки за недопускане на зрители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация.За да бъде избегнато струпване, приканваме зрителите да се възползват от по-ранното отваряне на входовете на стадиона. Вратите за посетители ще бъдат отворени в 18.30 часа.Забранява се престоят и паркирането на пътни превозни средства, с изключение на автомобилите на участниците в мероприятието, както следва:- от 14.00 часа на 07.08.2019 г. до приключване на мероприятието на 08.08.2019г. при сектор \"Г\" на Националния стадион \"Васил Левски\".- от 12.00ч. на 08.08.2019 г. до приключване на мероприятието на моста пред Национален стадион \"Васил Левски\";От 20.30 часа на 08.08.2019 г. до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по:- ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\";- бул. \"Евлоги и Христо Георгиеви\" между пл. \"Орлов мост\" и бул. \"Черни връх\";бул. \"Драган Цанков\" между бул. \"Евлоги и Христо Георгиеви\" и бул.\"Пейо К. Яворов\", съобщават от столичната дирекция.", "date": "2019.08.07", "title": "СДВР със сериозни мерки за сигурност преди ЦСКА - Зоря Луганск"}
{"url": "https://offnews.bg/kultura/darzhavata-dade-100-000-lv-za-prouchvania-na-herakleia-sintika-708863.html", "text": "Правителството отпусна 100 хиляди лева за археологически проучвания на Хераклея Синтика, известен като изгубения древен град в близост до Сандански и Рупите, предаде БНР.Преди месец правителството отпусна един милион и четиристотин хиляди лева за изграждането на асфалтов път до разкопките на древния град, а миналата година отново сто хиляди лева, отбеляза археологът Людмил Вагалински пред радиото:\"В момента това е най-посещаваният обект археологически, а покрай него и музеят в Петрич, в целият Югозапад. Хора от 50 държави, по статистика над 60 хиляди човека и то при положение, че инфраструктурата още не е готова\".Вече са разкрити две трети от централния площад в древния град. Министърът на културата Боил Банов допълни:\"Отличното туристическо бъдеще на обекта се гарантира и в предвидения за изграждане път от село Рупите до Хераклея Синтика. Това е град на древните македони, случва се на територията на България, което го определя като изключителен и от научна гледна точка\".", "date": "2019.08.07", "title": "Държавата даде 100 000 лв. за проучвания на Хераклея Синтика"}
{"url": "https://offnews.bg/kultura/petoto-izmerenie-50-filma-za-15-dni-v-5-oto-iubilejno-izdanie-na-cine-708855.html", "text": "Петото юбилейно издание на международния кино-литературен фестивал CineLibri ще продължи цели 15 дни - от 5 до 20 октомври, и ще се проведе в София, Пловдив, Варна, Бургас, Габрово, Велико Търново и Стара Загора под мотото „Петото измерение”.Фестивалът предвижда 50 филма, разпределени в конкурсна и паралелна програма, в т.ч. завладяващи адаптации на литературни творби, създадени през последните две години, биографични драми за световноизвестни артисти, анимационни филми по книги, нови интерпретации на класически произведения и специално селектирани документални филми.Важен акцент сред паралелните събития е конкурсът за късометражни филми CineLibri Short Movie Official Competition, който има награден фонд и се реализира чрез платформата Film Freeway. Предстои да подберем най-сполучливите филми, за да ги покажем на специална церемония, която ще се проведе на 20 октомври от 19:00 ч. в кино Люмиер. Повече информация за конкурса ще намерите .За първи път в рамките на фестивала ще се състои международен уъркшоп на тема „Изкуството на адаптирания сценарий” с участието на истински светила в областта на писането и адаптирането на сценарии - Линда Сийгър и Джулиан Фрийдман. Към тях ще се присъедини и българският продуцент, сценарист и режисьор Димитър Коцев – Шошо. Уъркшопът ще се проведе изцяло на английски език и вече привлича участници от всички краища на света. Подробна информация за условията на записване, сроковете, лекторите, графика и съдържанието на самите лекции ще намерите на .Традиционен фокус са галавечерите в знак на почит към различни култури, филмовите ритуали и чествания. През 2019 г. се навършват 50 години от кацането на Луната, 500 години от смъртта на ренесансовия гений Леонардо да Винчи, 250 години от рождението на германския естествоизпитател и пътешественик Александър фон Хумболт и 120 години от рождението на Хорхе Луис Борхес – великия аржентински майстор на кратка проза. Отгръщаме завесата на предстоящото \"Пето измерение\" и със следните три акцента:\"Загадката Анри Пик“ вече е продал над 500 000 билета след само две седмици по кината. Базиран по романа на Давид Фоенкинос, чийто книги „Деликатес“ и „Реност“ също са адаптирани във филми, „Анри Пик“ е лесно преглъщаемо и високо интелектуално криминале, което може би го прави посредствено, но в никакъв случай по-малко удовлетворително. „Когато толкова често виждаш нещо, което сам никога не би сторил, нещо, което е толкова далечно за теб, се озоваваш в най-странната ситуация. Смятам, че най-важното нещо в живота е да имаш фантазия“, така Катрин Деньов коментира филма „Дневна красавица“, в който героинята на Деньов бива предадена от съпруга си на група шофьори, за да бъде изнасилена.\"Последна любов“ разказва за живота на 45-годишния Казанова, докато е на заточение в Лондон и хвърля светлина върху несподелената му любов с 25-годишна жена – единствената, която не се поддава на чара му.", "date": "2019.08.07", "title": "Петото измерение: 50 филма за 15 дни в 5-ото юбилейно издание на CineLibri"}
{"url": "https://offnews.bg/sviat/pozharite-v-sibir-obhvanaha-nad-1-5-mln-hektara-zemia-4000-dushi-gi-708864.html", "text": "Площта на пожарите в Сибир и руския Далечен изток надвишава милион и половина хектара земя. В четири федерални окръга е в сила извънредно положение. До обяд са регистрирани най-малко 248 огнища, предава БНТ.Близо 4 000 души продължават да се борят с огнената стихия в Якутия, Бурятия, Амурска и Томска област, Красноярския край, Чукотка.Специалисти смятат, че пожарите не са естествени, тъй като са около 1000 пъти по-мащабни от нормалното. Засега пораженията се оценяват на около 2 милиарда рубли.В момента в Сибир е около 30 градуса, което е твърде висока температура за там. Самолетите и хеликоптерите взимат вода от езерото Байкал.Представител на \"Гринпийс Русия\", цитиран от руска медия, коментира някои от екологичните последствия от стихията. Той заяви, че димът от пожарите отива на север, наслагва се по ледовете на Арктика и така тe се топят по-бързо. Затова и горят северни територии като Якутия, топи се замръзнала земя и се отделя газ метан, още по-вреден от въглеродния двуокис от гледна точна на парниковия ефект.Освен това пожарите могат да образуват устойчив антициклон. Тогава дъждовете падат по периметъра му, но не го пробиват. Затова и има наводнения.", "date": "2019.08.07", "title": "Пожарите в Сибир обхванаха над 1,5 млн. хектара земя, 4000 души ги гасят"}
{"url": "https://offnews.bg/futbol/kiril-despodov-ne-iska-da-igrae-v-seria-b-708829.html", "text": "Футболист №1 на България за 2018 година Кирил Десподов няма желание да играе в отбор от Серия Б на Италия. В последните дни се появиха информации, че настоящият му клуб Каляри не смята да разчита на него през новия сезон и ще го прати под наем в тим от второто ниво на италианския футбол. Самият Десподов обаче не е склонен на подобен вариант.\"Да, има вероятност да заиграя под наем в друг отбор, но това няма да е в Серия Б. Не желая да коментирам повече по темата. До десетина дни вероятно ще се знае повече\", сподели Десподов пред \"Блиц\".22-годишният национал на България премина в Каляри от ЦСКА през януари за доста висока сума от 3,5 милиона евро. Той обаче така и не успя да се наложи в състава на сардинци, като причина за това бяха и контузиите, които го преследваха.В началото на подготовката на Каляри това лято Десподов остави доста добри впечатления и се очакваше да получи шанс през новия сезон. Изглежда обаче това няма да се случи и той ще бъде пратен да се обиграва другаде.Нападателят не попадна в разширения състава на сардинци за предстоящите две контроли, първата от които е днес срещу Фенербахче в Истанбул, а втората е с Каляри в Сицилия. За тях треньорът Роландо Маран определи 23-ма футболисти, но Десподов не бе включен, тъй като отново е контузен.Очаква се до края на август Десподов да се опита да си намери нов отбор от елитно първенство, по-вероятно извън Италия. Интерес към него има и от един от новаците в Серия А.", "date": "2019.08.07", "title": "Кирил Десподов не иска да играе в Серия Б"}
{"url": "https://offnews.bg/ikonomika/borisov-pred-handelsblat-balgaria-ne-se-e-predala-za-novia-zavod-na-f-708826.html", "text": "България не се е предала в борбата за новия завод на „Фолксваген“, пише германското икономическо издание „Ханделсблат“. В интервю българският премиер Бойко Борисов твърди, че страната ни е най-добрата локация за инвестиции в региона. Инвестицията в България би била положителен сигнал към цяла Източна Европа, казва Борисов. „Правителството ще изчерпи всички възможности за държавни субсидии, които са позволени от законодателството на ЕС - това сме заявили на „Фолксваген“, обещава премиерът в писмено интервю. „Ще покажа, че съм най-лоялният партньор на световните гиганти в автомобилостроенето“, цитира „Ханделсблат“ Борисов. Вестникът пише, че 60-годишният Борисов излага като основни предимства конкурентната данъчна система, насърчаващите привлекателни за бизнеса предимства като държавни субсидии в комплекс с добра транспортна свързаност и \"изгодни\" разходи за труд. \"Постоянното подобряване на бизнес средата в сравнение с други страни в региона\" е \"главно предимство на България\" заедно с данъчната система и нулевия данък върху дивидентите за такъв тип инвестиции, смята още той. От централата на „Фолксваген“ във Волфсбург отново подчертаха, че окончателното решение за новия завод на концерна не е взето. То се очаква през септември или октомври. ", "date": "2019.08.07", "title": "Борисов пред Ханделсблат: България не се е предала за новия завод на Фолксваген"}
{"url": "https://offnews.bg/kultura/disni-s-nova-versia-na-sam-vkashti-708830.html", "text": "Нова версия на филма \"Сам вкъщи\" ще направи \"Дисни\" за бъдещата си стрийминг платформа, обяви генералният директор на компанията Боб Айгър. Други заглавия, на които ще бъде вдъхнат нов живот, са \"Нощ в музея\" и \"Деца на килограм\", предаде Би Би Си, цитиран от Дневник.Това са част от филмовите поредици, които \"Дисни\" притежава, след като купи развлекателния бизнес на \"Фокс\" за 71 милиарда долара в средата на март тази година. Стрийминг платформата на студиото Disney+ ще бъде пусната в САЩ през ноември, а през 2020 г. тя ще бъде достъпна и в други части на света, включително във Великобритания.Коледната класика \"Сам вкъщи\" с Маколи Кълкин в главната роля тръгва по американските кина през 1990 г. и има одобрение от 80% в сайта Rotten Tomatoes.\"До момента пет от шестте най-успешни филми на годината са на \"Дисни\". Четири от тях са спечелили повече от 1 милиард долара в световния боксофис\", заяви Айгър по време на конферентен разговор с инвеститори. Наред с \"Аватар\", \"Планетата на маймуните\", \"Х мен\" и \"Дедпул\" студиото търси още с какво още да обогати платформата от богатата библиотека със заглавия на \"Фокс\".Disney+ ще представи ново съдържание от поредицата \"Междузвездни войни\" и от вселената на \"Марвел\". Така компанията ще направи опит да създаде една от най-големите стрийминг платформи. Още в началото на съществуването си тя ще дава достъп до повече от 400 филма и 7500 епизода от сериали.Засега няма информация по какъв начин филмът \"Сам вкъщи\" ще бъде адаптиран, нито кои актьори ще участват. \"Дисни\" изтъкна, че се надява заглавието да покрие стандартите на оригинала.", "date": "2019.08.07", "title": "'Дисни' с нова версия на 'Сам вкъщи'"}
{"url": "https://offnews.bg/dw/zashto-udariha-bivola-708866.html", "text": "С „Апартаментгейт\" българската разследваща журналистика сякаш се измъкна от буферната зона на хипотезите и навлезе в нов период - на ефективна санкция срещу хората с власт. Не че преди не се е занимавала с този контингент, макар и рядко да е стигала до най-високите му етажи. И не че сега сагата за апартаменти и тераси води до ядрото на корупцията - там, където се разпределят милиони и милиарди от европейските фондове и от обществени поръчки. Но, така или иначе, „Апартаментгейт\" превърна втория човек на управляващата партия в неин редови член. Видя се, че и у нас разследващата журналистика има власт да сваля от власт.Впрочем, тъкмо в това се състои Четвъртата власт. Тя не е власт на медиите над хората, както изглежда на пръв поглед, а власт на хората над политическата власт, осъществявана чрез медиите. Затова и хората масово преживяха „Апартаментгейт\" и последвалите оставки като собствена победа. Така че, каквито и обвинения да си отправят политиците помежду си, те никога не могат да се сравняват по сила и ефект с онези, които повдигнат медиите.Разбира се, медиите стават Четвърта власт, само ако са достатъчно независими от другите три власти, за да могат да упражняват контролната си функция над тях. И ако другите три власти са достатъчно зависими от медиите, за да се влияят от критиките им - т.е. ако не обитават сараите на недосегаемостта и не са надянали скафандрите на гьонсуратлъка.Формула за лично оцеляванеТрадиционно разследващата журналистика е в най-пряко взаимодействие с Третата власт - с органите на правораздаването. Тези органи подхващат нейните сюжети и ги продължават с институционални средства. У нас обаче, особено когато става дума за държавни мъже, не е така. Наказанието на осветените от медиите високопоставени грешници се изпълнява от изпълнителната власт и лично от върховния ѝ представител – министър-председателя на страната. Той е „слабото звено” в дежурната кръгова отбрана на властите срещу разследващата журналистика.Премиерът демонстрира, че под медийно давление умее да жертва дори най-близките си съратници и от това да трупа, а не да губи, политически дивиденти. Тези публични жертвоприношения са станали устойчив елемент от формулата на собственото му оцеляване. „Апартаментгейт\" дефинитивно показа, че от Борисов не става съюзник в борбата с разследващата журналистика. Така че трябваше решително да бъде ударена самата разследваща журналистика, за да няма нужда той повече да се съобразява с разкритията ѝ. Стана ясно, че след „Апартаментгейт\" жертви ще падат и от „другата страна”.Очаквано, в центъра на удара - за пореден път и за назидание на останалите - попадна сайтът за журналистически разследвания „Биволъ”. Едно, защото е най-радикален в атаките си към властта с цялото ѝ сложно балансирано политико-корпоративно статукво. И второ, защото без да е докрай чужда медия, се ползва със статут, който я поставя извън въпросното статукво и ѝ дава свободата с всички сили да играе срещу него. Ненапразно първите разкрития за „Апартаментгейт\" излязоха в друга чужда медия - възстановилата българския си клон „Свободна Европа”. И сега на журналистите „под чужд флаг” трябваше да им се напомни, че връзките им навън с нищо не ги защитават вътре в страната. И че дори чисто физически могат набързо да бъдат прибрани с „европейска заповед”, издадена от съответната местна институция.Удар срещу „Биволъ\"Част от „ударната сила” на следващия голям скандал в държавата - „НАП гейт\" - бе отклонена към „Биволъ”. Публично се появиха „доказателства”, че лично главният му редактор е замесен в незаконното изтичане „в особено големи размери” на лични данни, че той е съучастник или най-малкото бенефициент на хакера, така че може да лежи в затвора за кибер тероризъм. Всъщност „доказателствата\" срещу него могат да се превърнат в такива, едва когато бъдат приети от съда. А съдебен процес не само не е започнал, но няма и обвинителен акт, нито дори убедителна за обществото версия кой е престъпникът, коя е жертвата му, какъв е мотивът му и какво е оръжието му.В такава ситуация изпреварващото уличаване на „Биволъ\" служи не на криминалното разследване, а на разправата с разследващите журналисти, работещите за сайта. Публичното внушение, че те носят вина за престъпление, засягащо милиони българи, негласно им казва: ето с какви измами тези прехвалени борци за справедливост си вадят хляба на ваш гръб, ето какво те наричат разследваща журналистика - разследващата журналистика всъщност не нищо повече от хакерство, не ѝ вярвайте и се пазете от нея! Разправата с „Биволъ\" се усети от журналистическата колегия като разправа с разследващата журналистика, поради което най-активната в момента у нас журналистическа организация - АЕЖ - се почувства длъжна да излезе с декларация в нейна защита.„Биволъ\" може би няма най-безупречната професионална репутация - разследванията му повдигат въпроса как се стига да публично недостъпна информация и дали не медията не облагодетелства определени среди, докато се бори с някои прояви на социалното зло. Това обаче е дълъг професионален разговор, който няма нищо общо с нетърпеливото желание на властта да срине репутацията му, а оттам и на разследващата журналистика като цяло. И малкият аванс, който свободата на словото получи с „Апартаментгейт\", да бъде заличен с „НАП гейт\".", "date": "2019.08.07", "title": "Защо удариха 'Биволъ'?"}
{"url": "https://offnews.bg/futbol/tcska-pusna-programa-i-znachka-predi-macha-sas-zoria-lugansk-708850.html", "text": "От ЦСКА пуснаха в продажба официалната програма и значка за първия мач от третия квалификационен кръг на Лига Европа срещу Зоря Луганск.\"   .По-рано днес \"армейците\" се похвалиха, че към момента са продадени около 10 000 билета за мача, който е утре от 20:30 часа.", "date": "2019.08.07", "title": "ЦСКА пусна програма и значка преди мача със Зоря Луганск"}
{"url": "https://offnews.bg/zdrave/zapadnonilska-treska-v-balgaria-niama-708831.html", "text": "В момента в България няма Западнонилска треска. Това съобщи за Сутрешния блок на БНТ д-р Магдалена Баймакова от Военно-медицинска академия.По данни на Европейския център за контрол на заразните болести в ЕС в момента има 33-ма души, заболели от Западнонилска треска. Те са в Гърция, Франция, Унгария и Италия.Пикът на заболяването у нас е в края на август и началото на септември, като в 80% от случаите то преминава без симптоми или с леко неразположение и температура. Инфекцията се пренася от комари.При силно главоболие, мускулни болки и схващане на врата, отпадналост обаче пациентите трябва да се обърнат към лекар.Лечението е насочено към овладяване на симптомите. Диагностиката се прави въз основа на резултати проби от кръвни проби и урина.", "date": "2019.08.07", "title": "Западнонилска треска в България няма"}
{"url": "https://offnews.bg/112/bivsh-minior-prebi-8-godishno-momche-razhozhdal-se-v-seloto-s-nozh-708832.html", "text": "Момче на 8 години е било пребито без причина от 65-годишен бивш миньор на детската площадка в гълъбовското село Обручище, съобщи \"Дарик\". Хлапето изпаднало в шок, имало хематоми, но вече е добре и е изписано от клиниката. 8-годишният Галин бил на детската площадка в селото и чакал приятелите си, когато 65-годишният Иван Райков го изненадал в гръб.“Детето го е видяло и го е поздравило, а Райков го е напсувал. Докаго Галин си стои на люлката, той го хваща за тениската, тръшка го на земята и започва да го налага с юмруци по главата. Съсед е станал свидетел на побоя и се е развикал да спре”, разказа бабата Генка Сербезова.Дядото на детето подал сигнал в полицията. Побойникът обаче се барикадирал в къщата си. Бил арестуван след двучасови преговори с намесата на кмета на Обручище. Ден по-късно в дома му са открити множество боеприпаси.Хората от селото го определят като конфликтен. Разхожда се с едно голямо куче, винаги носи нож. Заяжда се с хората без причина”, сподели Генка Сербезова.На бившия миньор е наложена мярка \"постоянен арест\".", "date": "2019.08.07", "title": "Бивш миньор преби 8-годишно момче, разхождал се в селото с нож"}
{"url": "https://offnews.bg/sviat/pakistan-zaplashi-india-s-vojna-zaradi-kashmir-708828.html", "text": "Между двете ядрени сили Индия и Пакистан може да избухне война заради плана на Индия да отмени специалния статут на Кашмир и Джаму, предава \"Индипендънт\", като се позовава на изявление на пакистанския министър-председател от вторник. Имран Хан се зарече да се бори с \"незаконното\" решение, включително чрез Съвета за сигурност на ООН. Действието нарушава международното право, заяви премиерът Хан и добави, че се опасява от етническо прочистване от страна на Индия.Администрираният от Индия щат остава откъснат от света и днес, за пореден ден. Комуникациите са прекъснати - телефоните не работят, няма интернет, а местни лидери бяха арестувани непосредствено след обявяването на намерението на правителството на Индия на 5 август да отмени чл. 370 от конституцията на страната. Именно той гарантира специалния статут на щата, който му осигурява автономия и властите предприеха мерките в отговор на опасенията от бурни протести, като сред тях бяха и изпращането на десетки хиляди военни, които патрулират по улиците.На фона на напрежението обаче парламентът прие закона, който касае статута на Кашмир и който разделя щата на две отделни територии - Кашмир и Джаму и Ладак. По закон статутът на териториите не осигурява автономията, която имат щатите в страната. За Кашмир и Джаму тази автономия бе още по-голяма, отколкото е в останалите щати.Индия и Пакистан претендират за хималайския регион на Кашмир, но всяка от страните контролира само части от него. За разделения от 1947 г. Кашмир са водени не една и две кръвопролитни битки, довели до смъртта на хиляди души през последните три десетилетия. Индия обвинява Пакистан, че подкрепя бунтовниците - обвинение, което Пакистан отхвърля, казвайки че дава само морална и дипломатическа подкрепа на жителите на Кашмир, които искат да се самоопределят.Откакто през 1998 г. Индия и Пакистан тестваха за пръв път свои ядрени оръжия, спорът за Кашмир - една от най-силно военизираните зони в света - се превърна не само в местен конфликт, а в опасност за целия свят.ПакистанПакистанският министър-председател заяви, че иска да \"каже на света\" за решението на индийското правителство чрез Съвета за сигурност на ООН. Той се опасява, че отмяната на специалния статут би позволил на Индия да промени демографския състав на населения предимно с мюсюлмани щат.\"Опасявам се, че Индия провежда етническо прочистване в Кашмир\", каза той. \"Те ще се опитат да прогонят местните хора и да доведат други, които да станат мнозинство, така че местните жители да не са нищо повече от слуги\", допълни Хан.На фона на думите му в Пакистан започнаха протести. Такъв имаше например в град Лахор в знак на солидарност с населението на Кашмир.КитайСъседен Китай също надигна глас в противовес на стъпката на Индия, определяйки я като \"неприемлива\".", "date": "2019.08.07", "title": "Пакистан заплаши Индия с война заради Кашмир"}
{"url": "https://offnews.bg/leka-atletika/balgarin-probiaga-naj-dalgoto-sastezanie-v-sveta-708835.html", "text": "Рано тази сутрин българското знаме се развя в Ню Йорк от Тодор Димитров – „Ел Капитан“. Той завърши най-дългото състезание в света „Шри Чинмой Себенадминаване 3100 мили“ за 51 дни 17 часа 8 минути 38 секунди, стана един от 44-те бегачи, завършили състезанието през 20 годишната му история, и се класира на 40-то място. Само 6 дни преди края, Тодор беше на място, на което никой бегач не желае да бъде на този етап от състезанието. Той имаше изоставане от 32 мили или 51,5 км, но ето че той влезе в надпревара с времето и волята и успя да пробяга разстоянието от почти 5000 км. В едно от последните си интервюта Тодор казва „Когато приключа, се надявам да осъзная всичко, което се е случило.” Очакваме Тодор Димитров да се завърне на Родна земя на 12 август, за да разкаже своя подвиг да бъде 44 в света света успял да изтича състезанието - едно доказателство за удивителната природа на човека, за неговия неограничен потенциал.В своята реч зам. директорът на състезанието Сахишну Шчезиул поздравява Тодор Димитров с думите: „От името на Шри Чинмой маратон тим, на твоите почитатели от цял свят и особено от България, сърдечно те поздравяваме. Благодарим ти, че дойде и ни дари с присъствието си в това състезание и ти пожелаваме още много успехи.“Тодор Димитров е втория българин, който се изправя пред този подвиг. Шопан - Цветан който е успял да покрие дистанцията 3 пъти от 8 опита, през 2005, 2006 и 2018 година, 3100 мили (4 988.96 км) – с най-добър резултат от 50 дни 13 часа 48 минути (2006г), което е национален рекорд.Състезанието „Шри Чинмой Себенадминаване 3100 мили“, се определя като една от най-трудните, биологично невъзможни прояви за издръжливост. Външните предизвикателства пред които се изправят бегачите са, че те бягат в кръг в продължение на 52 дена без прекъсване, износват повече от 15 чифта маратонки и бягат повече от два маратона на ден (60 мили или 97 км), обикалят трасето (тротоара около едно училище и няколко игрални площадки в Куийнс, Ню Йорк) повече от 5600 пъти. Бегачите се хранят докато бягат, почиват минимално и прекарват възможно най-много време на трасето. Състезанието се провежда в месеците юли и август, от 23 години насам. Бегачите са изложени освен на огромното натоварване, също и на най-горещите дни от годината, изпепеляващото слънце, както и летните бури, които не са рядкост.Основателят на състезанието Шри Чинмой казва: „Ако живеем в сърцето, невъзможното не съществува” и „Ние всички сме наистина неограничени, ако само се осмелим да предизвикаме възможностите си и имаме вяра”.Състезанието „Шри Чинмой Себенадминаване 3100 мили“ (3100 мили се равнява на почти 5000 км) е най-дългото сертифицирано многодневно бягане в света, което се провежда всяка година в рамките на 52 дни в Ню Йорк от 1997 година насам. Всеки участник трябва да изминава средно по 96 км на ден. Малцина се решават да приемат това привидно непреодолимо предизвикателство, а още по-малко са тези, които успяват да го завършат. Тук духът, материята и психиката се състезават помежду си. По време на маратона участниците срещат много трудности: да преодолеят травмите, които са неизбежни, психиката, която безспорно трябва да е силна, и духът, който е най-важният играч и може да крепи бегача до края на трасето.", "date": "2019.08.07", "title": "Българин пробяга най-дългото състезание в света"}
{"url": "https://offnews.bg/stil/predi-pochivka-kak-da-se-podgotvim-i-organizirame-pokupkite-si-708862.html", "text": "И около почивката се изисква планиране и по-строга организация, за да се насладим на спокойствието след това Преди да тръгнете за своето лятно пътешествие или почивка на море, трябва да сте сигурни, че сте помислили и за най-малките детайли. Това са ангажименти, които може да планирате отрано, за да не се чувствате притиснати в последния момент.Седмица преди старта на отпускатаВече е ясно отдавна към коя дестинация ще се отправите. Ако офертата, която сте избрали, не е ол инклузив, ще трябва да набележите някои покупки.За семейства с деца това е повече от наложително, защото ще се наложи сами да организирате изхранването. Прегледайте актуалните промоции в  и , за да прецените кои от тях ще ви бъдат от полза по време на ваканцията. Вероятно се нуждаете от слънцезащитни продукти, или пък искате да се заредите с питиета за прохладните вечери? Каквото и да търсите, отбележете си къде и кога бихте могли да го вземете, без това да нарушава съществено ежедневния ви график.Направете си списък с всички принадлежности, козметика, оборудване и техника, които имате намерение да вземете със себе си. В отделен файл може да запишете и дрехите, които ще сложите в багажа си.Не забравяйте и за аптечката, в която да поставите основните медицински консумативи и лекарства за всички членове на фамилията.Ако не сте платили някоя сметка, направете го сега, за да не остават задължения за последните дни преди заминаването.Три дни преди пътуванетоВ този период, особено ако все още сте на работа и не сте в отпуск, трябва да започнете със събирането на багажа. Задачата ви е значително улеснена, защото вече имате списъци под ръка. Попълнете липсите, следейки и прогнозата за времето, за да сте сигурни, че ще бъдете в готовност за всяка ситуация.Изчислете какво количество храна ще ви е необходима като налична до отпътуването, за да не купувате излишни продукти за дома. Ако има такива, които има опасност да се развалят, пригответе ястие с тях или ги замразете.Сложете на видно място билетите за избрания маршрут, а ако сте с кола, задайте нужните координати на навигацията, за да сте в пълна готовност при тръгването.Хубаво е да обърнете внимание и на финансовите средства. Нужна ли ви е чужда валута, дребни или изобщо пари в кеш – това са все ключови детайли, характерни за съответния регион, който смятате да посетите.Последният денПриготовленията вървят към своя финал, а целта е ясна – безпроблемна почивка и чудесно настроение. Пристъпете към ревизия на всичко гореизброено, сложете личните си документи в чантата с възможност за лесен достъп. Не пропускайте да вземете зарядните си устройства. Бихте могли да си направите и електронни копия на паспорта, застраховката и другите карти, с което да се подсигурите за всеки случай.Предайте на най-близките, че ще отсъствате, а ако се налага, нека да получат и копие на ключ.На тръгванеВече не ви остава нищо друго, освен вълнението от предстоящата почивка, но не пропускайте и някои дребни задачи.Полейте цветята, изхвърлете боклука, затворете добре вратите и прозорците, спрете електрическите уреди.Ако има останали продукти, които може да вземете за из път, подгответе и тях в малка хладилна чанта. Снабдете се с вода, проверете отново документите и се отправете с усмивка към лятното си забавление.", "date": "2019.08.07", "title": "Преди почивка: Как да се подготвим и организираме покупките си"}
{"url": "https://offnews.bg/obshtestvo/balgaria-prodava-svoj-imot-v-amerikanskia-shtat-niu-dzharsi-708844.html", "text": "На днешното си заседание правителството реши да продаде имот в американския щат Ню Джърси.Имотът е собственост на България и се намира в околия Берген, район Франклин Лейкс, Франклин Фармз, 355 Фрийманс Лейн, парцел № 10, кв. 1107.С приемането на проекта на решение на МС българската държава ще се освободи от имот с отпаднала необходимост, за който към момента се отделя финансов ресурс както за поддръжка състоянието на имота, така и за заплащане на задължителни данъци и такси, твърдят от правителствената пресслужба.Имотът е купен от българската държава през 1972 г. и е актуван с Акт за публична държавна собственост през 1999 г.", "date": "2019.08.07", "title": "България продава свой имот в американския щат Ню Джърси"}
{"url": "https://offnews.bg/futbol/turtci-shte-gledat-lukoki-sreshtu-tns-708836.html", "text": "Турски клуб ще прати свой съгледвач на двубоя между Лудогорец и уелския ТНС от третия квалификационен кръг на Лига Европа, който да наблюдава изявите на Джоди Лукоки, пише \"Меридиан мач\".Както е известно, най-бързият футболист в България вече заяви, че желае да напусне състава на \"Орлите\", за да направи следващата крачка в своята кариера. Юношата на Аякс не е със статут на твърд титуляр под ръководството на Стойчо Стоев и се конкурира за позицията си с Мавис Чибота, Жоржиньо и Вандерсон.26-годишният конгоанец дойде в Лудогорец през 2015-а година. До момента има 94 двубои за българския шампион в елита и 15 отбелязани гола. Самият играч иска трансфер в Германия, но към този етап изглежда доста по-вероятно следващата му дестинация да е Турция.", "date": "2019.08.07", "title": "Турци ще гледат Лукоки срещу ТНС"}
{"url": "https://offnews.bg/sviat/sad-v-avstralia-zakonno-e-da-badesh-uvolnen-ako-kritikuvash-vlastta-708833.html", "text": "Законно е да бъдеш уволнен, ако си държавен служител и пускаш критични туитове срещу правителствената политика, постанови съд в Австралия. Магистратите отхвърлиха искането на Михаела Банержи, уволнена през 2013 г., да обявят отстраняването й от работа в сектор миграция за нарушение на правото й на свободно изразяване, съобщи Би Би Си. Какво се е случило пред 6 години?Госпожа Бенержи е работила в отдел за имиграция и защита на границите, който е част от министерството на вътрешните работи е Австралия. Използвайки туитър акаунт под псевдонима „LaLegale“, тя е писала постове, които критикуват имиграционната политика на страната. Постовете са публикувани от личното й мобилно устройство.След като работодателите на Бенержи научили, тя била уволнена за нарушаване на австралийския кодекс за поведение в обществената служба, който заявява, че служителите не могат да изразяват политическите си възгледи.По-късно жената завела дело в апелативен съд, който установил, че уволнението е нарушило правото й на свобода на словото, но правителството е оспорвало решението във Върховния съд в Австралия.Какво е постановил съдът?Според съда уволнението на Михаела Бенержи не е нарушило правата й, тъй като държавният служител „трябва да прави разумни стъпки, за да избегне конфликт на интереси, свързани с работата му“. Правилата изискват от служителите да бъдат „аполитични“, казва още съдът.Така бе отхвърлено твърдението на Бенержи, че тя е неправомерно уволнена, тъй като в акаунта не пише, че е държавен служител. Каква е по-голямата картина?Решението засяга близо два милиона австралийски служители и съдържанието на постовете им в социалните мрежи, казва Съюзът на общността и публичния сектор. Говорителят му Надин Флууд споделя, че държавните служители „трябва да имат равни права с всички останали граждани, а не да се изправят пред цензура заради работата им.“Алън Анфорт, който е адвокат на Бенержи, казва: Отражението може да бъде много по-голямо и да засяга връзката между служител и работодател. Ако служителят не е съгласен с политическите възгледи на своя работодател, то той може да бъде уволнен, казва юристът.   ", "date": "2019.08.07", "title": "Съд в Австралия: Законно е да бъдеш уволнен, ако критикуваш властта в социалните мрежи"}
{"url": "https://offnews.bg/obshtestvo/noi-informira-sas-sms-za-izplateni-obezshtetenia-708840.html", "text": "изплатени парични обезщетения за временна неработоспособност, майчинство или при осиновяване на дете по електронен път само след заявка през интернет страницата на институцията.От 12 август 2019 г. осигурените лица, които желаят да получават чрез SMS или по електронна поща информация за преведените им суми, е необходимо да заявят това чрез електронната услуга „Въвеждане/промяна на координати за получаване на съобщения от НОИ за изплатени парични обезщетения и помощи от ДОО“.Тя е достъпна след въвеждане на ЕГН и персонален идентификационен код (ПИК) на НОИ и се намира в рубрика .", "date": "2019.08.07", "title": "НОИ информира със СМС за изплатени обезщетения"}
{"url": "https://offnews.bg/politika/maia-manolova-za-partiata-na-slavi-trifonov-ne-komentiram-708806.html", "text": "За справедливо обезщетение за всяко убито прасе ще настоява омбудсманът Мая Манолова. Тя бе категорична, че не собствениците на животни в задния двор са виновни за нерегистрирането им, а държавата. Опитите да бъдат разделяни хората са непочтени, заяви Манолова по БНТ. Мерките, които властта е предприела , са довели до 7 огнища на чума. Някой определено не си е свършил работата. Някой се опитва да изкара виновни хората, които имат прасета. Обяснява се, че те трябва да прочетат статии, предупреждения. Тези, които са били неадекватни, са представителите на институциите, категорична бе Манолова. Сложната тежка процедура по регистрация е практически невъзможна за хората, които поддържат прасета. Тези, които е трябвало да регистрират прасетата на място, са чиновниците. Те е трябвало да отидат да обяснят проблема и да регистрират тези прасета в \"задния двор\". Хората не извършват нарушение като си гледат прасета за лични нужди. Самият опит да бъдат разделени на едри и дребни собственици, на регистрирани и нерегистрирани, е непочтено. Трябва да бъдат обезщетени всички. Не са виновни тези десетки хиляди българи, държавата трябва да ги подкрепи. Ще настоявам за справедливо обезщетение за всяко убито животно, държавата да си свърши работата. Сега хората са оставени да се оправят сами, добави омбудсманът.Ясно е защо беше ударена вдъхновителката на протестите на медицинските специалисти Мая Илиева - за да бъдат предупредени всички, които биха дръзнали да защитават своите права, каза омбудсманът. С Мая Илиева вече сме приятелки, заедно сме от началото на протестите на медицинските специалисти, коментира омбудсманът по повод отстраняването на медицинската сестра от Аджъбадем Сити Клиник болница Токуда. Респект към тях, ще продължа да ги подкрепям, както и Мая Илиева, заяви Манолова. Утре пред болница \"Токуда\" ще има протест срещу уволнението й, надявам се да дойдат и граждани, призова тя.   Показала съм, че решенията вземам аз, не под натиск. Моето решение ще бъде продиктувано единствено от интереса на гражданите, решението ми ще бъде резултат от техните очаквания, обясни тя.Политически партии не коментирам, няма как да коментирам и политически проект, заяви Мая Манолова за бъдещата формация \"Няма такава държава\" на Слави Трифонов. ", "date": "2019.08.07", "title": "Мая Манолова за партията на Слави Трифонов: Не коментирам"}
{"url": "https://offnews.bg/futbol/treniorat-na-strasburg-postrada-v-pozhar-predi-machovete-s-loko-pd-708813.html", "text": "Треньорът на Страсбург Тиери Лори е пострадал в пожар в дома си. Покривът на сградата, където живее наставникът, се е подпалил и Лори е наранил рамото си, докато е бързал да избяга от пламъците. Той е прекарал нощта на понеделник срещу вторник в болница, но е бил изписан същия ден.Пожарът е унищожил изцяло покрива на сградата, а в потушаването му са се включили над 40 пожарникари, като някои от тях също са пострадали по време на гасенето.Както е известно, Страсбург е съперникът на Локомотив (Пловдив) в третия предварителен кръг на Лига Европа. Двата тима ще се изправят един срещу друг в четвъртък от 20:30 часа на стадион \"Локомотив\" в парк \"Лаута\" в Пловдив.Заради травмата на Лори, последната тренировка на Страсбург е била водена от асистента му Себастиан Рои. Медиите във Франция обаче твърдят, че въпреки изживяния стрес, Лори ще пътува за България и ще води отбора си срещу \"Смърфовете\".", "date": "2019.08.07", "title": "Треньорът на Страсбург пострада в пожар преди мачовете с Локо (Пд)"}
{"url": "https://offnews.bg/sviat/hilari-i-chelsi-klintan-napisaha-kniga-za-hrabrite-zheni-708810.html", "text": "Бившият държавен секретар на САЩ Хилари Родъм Клинтън и нейната дъщеря Челси Клинтън са съавторки на книга, посветена на изтъкнати жени, обяви днес техният издател, цитиран от Асошиейтед прес и БТА.Издателството \"Саймън енд Шустър\" каза, че \"Книга за храбрите жени\" ще излезе на книжния пазар на 1 октомври. Тя ще е първа обща публикация на майка и дъщеря Клинтън. И двете имат предишни самостоятелни публикации - \"Какво се случи?\" и \"Преживяна история\" от майката и детската книга \"13-те американки, променили света\" от дъщерята.Издателят и авторките не разкриват финансовия аспект от договора за публикуване на новата книга. Клинтънови са представлявани от вашингтонски адвокат, съдействал за издаването на книгите на Хилари Клинтън и на бившите президенти на САЩ Бил Клинтън и Барак Обама.\"Книга за храбрите жени\" включва портрети на над сто жени, сред които кандидатката за президент на САЩ Шърли Чизъм, саудитската активистка Манал Ал-Шариф, актрисата и тв звезда Елън Дедженерис и писателката Чимаманда Нгози Адичи.Според Хилари Клинтън персонажите са жени \"лидери, осмелили се да се изправят срещу статуквото, да задават неудобни въпроси и да вършат нещата докрай\". В изявление Челси Клинтън посочва, че общото между жените в книгата е техният \"пламенен оптимизъм, че делото и животът им ще променят света\".", "date": "2019.08.07", "title": "Хилари и Челси Клинтън написаха 'Книга за храбрите жени'"}
{"url": "https://offnews.bg/obshtestvo/otkriha-parvi-parking-za-velosipedi-i-trotinetki-v-stolitcata-708865.html", "text": "Първият по рода си паркинг за тротинетки и велосипеди беше открит в столицата, предава \"Дарик\". Той е на бул. \"Витоша\" в близост до пресечката с ул. \"Д-р Стефан Сарафов\" в посока Южен парк. Освен него ще бъдат открити такива и около Ларгото, на ул. \"Московска\" и бул. \"Дондуков\".Зоните за оставяне на велосипеди и тротинетки ще са в пешеходни пространства и синя и зелена зона, защото там има разчертани места. 42 от тях ще бъдат в синята зона, а останалите в зелената зона. Паркирането на двуколесните превозни средства ще бъде безплатно. Идеята на Столичната община е да се подберат пространства, където има интензивен трафик, и целта е да се избегнат недобрите практики от останалите европейски градове, в които електрически тротинетки и велосипеди се оставят навсякъде, което създава затруднение пред останалите участници в движението.Държавната агенция за безопасност на движението по пътищата подготвят наредба, в която да бъде регламентирано използването на електрически тротинетки. Идеята е гражданите да се придвижите пеша най-много до 500 м до мястото, което ги интересува.", "date": "2019.08.07", "title": "Откриха първи паркинг за велосипеди и тротинетки в столицата"}
{"url": "https://offnews.bg/knigi/danoto-na-raia-edin-prezhivian-roman-za-zarazitelnata-apatia-i-nep-708825.html", "text": "„Дъното на Рая“ от пловдивската писателка Виолета Стайкова е роман, писан и преживян, преживян и писан със сърце и душа. Въздействаща фабула, силни образи, болезнени откровения за ежедневните ни борби като граждани в държава, в която институциите и обикновените хора съществуват в отделни вселени. „Дъното на Рая“  е реалистичен, чак жестоко откровен към заразната апатия, трайно и прогресивно поразяваща нашето общество.Но има и магия, защото в живота ни има магия - не толкова, колкото ни се иска, но все пак я има - любов, доброта, вяра, надежда, топлина.Откъс: ", "date": "2019.08.07", "title": "'Дъното на рая' - един преживян роман за заразителната апатия и непреодолимата вяра"}
{"url": "https://offnews.bg/obshtestvo/sabirachi-na-triufeli-pchelari-i-bilkari-na-protest-ne-mogat-da-hodi-708812.html", "text": "Събирачите на трюфели излизат на протест в Добрич. Причината е бедственото положение в областта заради чумато по свинете и наложената забрана за събиране на билки, трюфели и горски плодове в горите.Те настояват забраната да бъде отменена, защото по думите им дивите прасета в момента не са в горите, а в зърнените култури, съобщи бТВ. От вчера на територията на цялата страна има над 400 капана за диви прасета, за да се намали популацията им.Очаква се към протеста им да се присъединят ловци и пчелари, чиито кошери са в гори и те нямат достъп до тях. Хората недоволстват, че достъпът им до гората е забранен, а няма забрана за дърводобив.  Продължава и безсрочният протест до сливенското село Крушаре. Собствениците на прасета са категорични и няма да отстъпят да убият здравите си животни. ", "date": "2019.08.07", "title": "Събирачи на трюфели, пчелари и билкари на протест, не могат да ходят в горите заради чумата по свинете"}
{"url": "https://offnews.bg/zvezdi/dzhenifar-lopes-otvia-antalia-kato-buria-708816.html", "text": "\"Дженифър Лопес отвя Анталия като буря\", пише турският сайт Хаберлер, цитиран от БТА, по повод на снощния концерт на звездата в турския курорт Белек.Концертът на Джей Ло в турския средиземноморски окръг бе част от турнето ѝ \"It's My Party\", а в Турция тя пристигна вчерасутринта от Москва.Между седем хиляди турски лири (1130 евро) за правостоящи и 50 хиляди евро за ложа бе цената за вход на концерта в луксозния хотел в Белек, където се състоя проявата, пише в. \"Акшам\".\"Много щастлива съм, че съм в Турция, в Анталия, че ще направя концерт тук\", заяви латиноамериканската поп звезда, отбелязвайки, че отдавна не е идвала в страната.Лопес излезе на сцената в 21.50 ч. снощи, а представлението ѝ продължи два часа. Тя отпразнува на сцената и отминалия си рожден ден на 24 юли, когато навърши 50 години.\"Бях казала, че ще празнувам рождения си ден в Анталия. Много щастлива съм да бъда тук с вас,\" каза звездата.За концерта на Лопес се грижеше технически екип от 150 души, от които 60 местен персонал, а за осветлението бяха използвани 800 светлини вместо обичайните за концерт 70-80 светлини, пишат още турските медии.", "date": "2019.08.07", "title": "Дженифър Лопес отвя Анталия като буря"}
{"url": "https://offnews.bg/112/zadarzhaha-sofianetc-kachval-filmi-na-40-svoi-stranitci-v-internet-708815.html", "text": "Софиянец, разпространявал филми в създадени от него интернет страници, е задържан от ГДБОП при акция вчера, съобщи МВР. Според първоначалните данни мъжът е създал и администрирал над 40 интернет страници, чрез които е разпространявал актуални филмови произведения. Първоначално публикувал филмите в една част от контролираните от него сайтове. След достигане на определен брой посетители и генериран трафик – за който респективно получавал заплащане от Google, той свалял произведенията и ги споделял отново, но в част от другите домейни. Процедурата се повтаряла 4-5 пъти до изчерпване на ресурса от контролираните от него сайтове. Така, за едни и същи обекти на авторско право, столичанинът получавал многократно заплащане от Гугъл, тъй като се касаело за интернет трафик към различни домейни, обясняват от МВР.Достъпът до използваните за престъпната дейност интернет страници е преустановен от ГДБОП в рамките на проведените процесуално-следствени действия, при които са събрани и необходимите доказателства.По-голямата част от сайтовете били разположени в интернет пространството на една от най-големите международни компании за предоставяне на облачни услуги в САЩ. Това създавало убеждението в извършителя, че е останал в анонимност, но проведеното международно разследване от ГДБОП и СРП документирало до край престъпната му дейност.  ", "date": "2019.08.07", "title": "Задържаха софиянец, качвал филми на 40 свои страници в интернет"}
{"url": "https://offnews.bg/sviat/moshtna-eksplozia-raztarsi-afganistanskata-stolitca-kabul-708809.html", "text": "Мощна експлозия разтърси западен квартал на Кабул рано тази сутрин, съобщиха местни жители и официални лица, цитирани от ДПА и БТА.Говорителят на министерството на вътрешните работи Насрат Рахими потвърди за експлозията, но не разкри повече подробности.Взривът бе чут и усетен в много части на града.", "date": "2019.08.07", "title": "Мощна експлозия разтърси афганистанската столица Кабул"}
{"url": "https://offnews.bg/obshtestvo/ministar-petkov-raboteshtite-bedni-sa-mezhdu-600-000-i-800-000-dushi-708817.html", "text": "1208 лв. е средната работна заплата за първото тримесечие тази година, отчита Националният статистически институт, съобщи за бТВ министърът на труда и социалната политика Бисер Петков. Различните оценки посочват между 600 000 и 800 000 т.нар. \"работещи бедни\" в България. Това са хора, които не могат да се издържат с доходите, които получават, обяви министърът на труда и социалната политика Бисер Петков.Той добави, че все още има голямо неравенство при доходите на хората в различните райони на страната, въпреки това правителството влияе на политиката на доходите с увеличаване на минималната работна заплата. Петков допълни, че за следващата година е заложено минималната работна заплата да се увеличи с 50 лв. и да стане 610 лв.Правителството увеличи и размера на помощите за отопление, допълни още социалният министър и съобщи, че помощ ще има и за хората с увреждания. Петков допълни, че все още има голямо неравенство в доходите - най-тежко е положението в Северозапада, докато в София, например, където има инвестиции, доходите растат.Петков съобщи, че България е рекордьор по ръст на минималната работна заплата, но основният проблем е, че тази класация у нас стартира от много ниско ниво.Досега 124 000 хора с увреждания са преминали индивидуална оценка, като 9 500 от тях са заявили нужда от лична помощ, а 8 500 са получили направление за такава.Хората, които имат право на социална помощ и придобивки, са около 80 000. В момента 24 000 ползват личен и социален асистент, като те имат право да получат лична помощ и по новия закон, ако подадат молба.За да няма двойно финансиране, този, който получава добавка за лична помощ в размер на около 100 лв., трябва сам да прецени дали да се лиши от тези 100 лв., за да има личен асистент.Хората сами могат да избират кой да им е личен асистент - както роднини, така и такива, които се занимават професионално с такъв тип помощ, като е възможно да бъдат наети и работещи пенсионери.Срокът да се наемат на работа хора с увреждания изтича на 13 август и съветът на социалния министър е работодателите да се възползват максимално от това.С около 25% са нараснали помощите за отопление на бедни, разшири се и достъпът до тези помощи, отчете Петков. Поскъпването на тока, како и повишението на пенсиите са отчетени при определянето на помощта, уточни социалният министър.", "date": "2019.08.07", "title": "Министър Петков: Работещите бедни са между 600 000 и 800 000 души"}
{"url": "https://offnews.bg/bojni/andi-ruis-predizvika-antani-dzhoshua-da-se-biat-v-meksiko-708819.html", "text": "Световният шампион по бокс в тежка категория при професионалистите Анди Руис е предизвикал Антъни Джошуа да се бият в Мексико.Както е известно, именно американецът с мексикански корени отне титлите на WBA, WBO и IBF от британеца в последния бой помежду им в \"Медисън Скуеър Гардън\" през юни, като го нокаутира в 7-ия рунд. В договора им обаче има клауза за задължителен реванш, който се очаква да се състои до края на годината.От щаба на Джошуа настояват боят да е във Великобритания, но Руис е категоричен, че няма да се съгласи на подобно нещо. Сега чрез социалните медии дори е предизвикал AJ да се срещнат на ринга в Тихуана, Мексико.\"AJ казваше, че ще ме бие в Тихуана. Докажи го, нека се бием в Мексико. Знам, че имаше причина да дойдеш в Америка, за да изградиш репутация\", написа Руис в Туитър.", "date": "2019.08.07", "title": "Анди Руис предизвика Антъни Джошуа да се бият в Мексико"}
{"url": "https://offnews.bg/zdrave/konsultantat-po-karmene-majkata-i-bebeto-sa-kato-skacheni-sadove-708807.html", "text": "Г-жо Маринова, защо въпреки усиленото говорене за кърменето в последните години и училищата за бременни, младите майки продължават да срещат трудности?Информацията, която получават жените е теория. Разчитаме на това, че всичко ни е заложено, че ще сработи майчиният инстинкт. Да, той сработва, инстинкта го има, но липсва практическото наблюдение. 97% от жените имат силно желание да кърмят и когато срещнат първите трудности се обезкуражават, защото им липсва подкрепа и помощ.Това е причината, поради която голяма част от тях престават да кърмят още след първия месец, други отпадат във втория месец и в рамките на първите 6 месеца остава един доста по-малък процент. След 6-ия месец, когато поникнат зъбите на бебенцата, това вече се свързва с приема на твърда храна, бебето се приема за много пораснало и кърменето спира.За съжаление, много често, от този момент нататък майката не намира подкрепа и в семейството. Ако майката е подкрепена и нейните близки осъзнават важността на този процес на хранене, ще ѝ бъде много по-лесно.В периода на първите две години е кърмаческият период. Около 6-ия месец детето се захранва. Постепенно в неговото меню, освен майчино мляко, влизат всички останали храни, които жената консумира. До края на първата годинка детето е захранено с всичко, но кърменето остава.Остава като начин за имунна защита, физически контакт с майката, което е много важно за неговото правилно физическо и психическо развитие, така че нуждата кърменето да продължи повече от година е много голяма.Има дечица, които и след навършване на две години имат нужда от този физически контакт, това не е противопоказно, особено ако децата са недоносени и трябва да наваксват във времето. Това, което ние трябва да правим като медицински специалисти, е да популяризираме важността на този естествен процес на хранене на децата, да подпомогнем майките и семействата.Какво най-често притеснява младите майки?Първото, което най-често притеснява майките, е че ако родят със секцио, няма да могат да кърмят.Това не е вярно. В гърдите на всяка жена, след 16 г. с. жлезистата тъкан отделя коластра, в някои случаи има спонтанно отделяне на коластра в 20 г. с.При всички случаи, без значение какъв е механизмът на раждане, в гърдите на родилката има коластра през първите 48 часа задължително. Това, че жената не вижда какво отделя, дори капки не може да види, я обезкуражава.Да, процесът на производство на зряло майчино мляко започва в един по-късен момент. В някои случаи тръгва бурно, а в други зависи от това колко тежко е било раждането, дали майката е имала голяма кръвозагуба. В такъв случай механизмът на защита на тялото се включва и процесът на производство на кърма се забавя.Майките се притесняват и защото не виждат какво количество изсуква бебето. Обикновено това, че детето е неспокойно или плаче, се свързва отново с недостига на храна. Бебенцата плачат по най-различни причини. Това е начинът, по който общуват със заобикалящия ги свят, разтоварват натрупаната енергия през деня. Обикновено плачат в по-късен следобеден, вечерен час.Все някой се намира да каже: „Дайте да видим какво има в гърдите.“ Изцежда се мляко. Зрялото майчино мляко не е така жълто, то има по-различен цвят от преходното мляко, което следва след коластрата. 48 часа задължително имаме коластра, след което влизаме във времето на преходното мляко, тогава обикновено жените имат по-големи проблеми.Гърдите стават оточни, към тях отива много кръв, тази кръв създава допълнително напрежение. Повишава се температурата на гърдата, появява се втрисане. Това са нормални състояния. Гърдите не се напълват изведнъж с мляко. Тепърва започва този процес на производство. Но жените са чували за мастит и се притесняват. Аз самата, жени с мастит в по-тежка форма, съм срещала само няколко пъти в практиката си.За да тръгне процесът на кърмене по най-лекия и безпроблемен начин едно от най-важните неща е жената да бъде спокойна. Да няма никакви притеснения от каквото и да било естество. Защото когато е стресирана, хормоните, които организмът трябва да произведе, за да потече млякото от гърдите, просто не могат не могат да се произведат. Затова трябва да бъдем много близо до жената.За какъв период от време обикновено жената има нужда от помощ за кърменето?Всичко е строго индивидуално. Зависи от подготовката на родилката, от поведението на бебето. Бебенцата се раждат с различни характери и поведение.Първото, което жената трябва да си даде, е време. Да опознае бебето си. Има дечица, които много лесно засукват. Тях можем да не ги поставяме и да не им помагаме. При първия контакт с майката засукват. Зависи и от формата на гърдите на майката, какви зърна има и какво е състоянието на бебето. Някои бебенца търсят, но не включват сукателния рефлекс. При тях е нужно повече време и подкрепата на медицинския персонал е много важна.Жената за първи път хваща бебе в ръцете си. Трябва да седне по специален начин. Гърбът трябва да е облегнат. Много се говори за позата на кърмачката. Но трябва да се осъзнае, защо е толкова важно. В първите месеци жената кърми по осем часа в денонощието. Трябва да може и да си почива. Защото почивката е едно от важните неща за процеса на синтез на мляко.В много от родилните домове няма такива места. Не сме се погрижили жената да може да седне удобно. Известна част от жените носят вече възглавници за кърмене, но когато не знаят не знаят как да ги използват, няма ефект.Бебето трябва да е търсещо. Децата имат период на дълбок сън, но той е по-кратък, отколкото при зрелия човек. Когато излизат от дълбокия сън, започват да помръдват, да издават звуци, да придвижват ръчички към бузките си, да въртят главичка, това един сигнал, че скоро ще потърсят гърдите на майката.Когато бебето се събуди и ревне, това е късен сигнал. То вече е неспокойно, разстроено. Обикновено майките тръгват в този момент да сменят пелената. Много им е важно дупето да е сухо. Бебето до вчера е било във водна среда, едва ли усеща, че се е напишкало. Еднократната пелена държи дупето сухо, но майката е тревожна. Важно е да реагира по-бързо, не е нужно да се сменят пелени, детето да става още по-нервно.Следващото, което трябва да направи жената, е да седне, да се облегне, да обърне детето към себе си, изцяло, гърди към гърди, да подхване вратлето и да изчака детето да отвори широко уста. То се ражда с безусловни рефлекси, ние сме бозайници и човешкото дете, като на всеки друг бозайник, ще засуче на майчините гърди, ако ние му дадем възможност да допълзи до гърдите в първите минути след раждането и спонтанно да засуче.Преди години, когато е нямало специализирана грижа, с раждането майката е поставяла бебето на корема си и то е засуквало. Със засукването се стимулира отделянето на окситоцин, който контрахира гладката мускулатура на матката и ако до този момент плацентата не се е отделила, тази контракция я отделя. Затварят се многото кръвоносни съдове, които остават отворени на стената на матката, по този начин жената се предпазва от кръвозагуба.Майката и бебето са свързани като скачени съдове. Със сукането бебето получава всички необходими хранителни вещества, защитни елементи, от които се нуждае, попадайки във външния нестерилен свят. Майчината кърма притежава всички тези имунни клетки, лимфоцити, всичко което да защити детето, така както ние сме защитени.Жената трябва да кърми на поискване. Детето има своите безусловни инстинкти и рефлекси. То знае кога и защо да потърси гърдата. Обикновено това става в следните случаи:- защото се нуждае от хранителни вещества;- защото се нуждае от течности;- защото има нужда от физическа близост с майката.Човешкото дете се ражда цял триместър по-рано. То е изключително незряло и природата включва този механизъм, защото ако продължаваме да го носим в телата, тази голяма човешка глава, не би могла да излезе. В последните години много се говори за този четвърти триместър на бременността. Когато направим снимка на бебето на първия ден и на тримесечна възраст разликата е очевидна.Майчиното мляко подпомага продължаващия процес на развитие. Не става дума само за хранене. Всички омега мастни киселини, които се съдържат в кърмата, са изключително важни за продължаващия процес на растеж на мозъка на човешкото дете, на нервната му система. Мазнините в адаптираните млека са от растителен произход и нямат същия полезен състав.Да изясним и един много спорен въпрос – да даваме ли вода на бебето през лятото?Ако майката има обилно отделяне на мляко и кърми на поискване, няма нужда да дава вода на бебето. Тя трябва да пие вода – 1 литър дневно повече само заради това, че кърми. Повече от 80% от майчиното мляко е течност.В утробата детето е получавало хранителни вещества в непрекъснат цикъл, затова не може да има ограничение да не се кърми през нощта. Трябва да мине известен период, който при всяко бебе е различен. В нощните часове, млякото е най-концентрирано, най-гъсто, тогава е най-богато на мазнини, най-засищащо.Жената трябва да има 500 калории в менюто си. Както в последния триместър на бременността. Защото в противен случай, организмът започва да разгражда мастната й тъкан. В нея често има токсични вещества, които при разграждането се изхвърлят в кърмата. Затова по време на кърмене не бива да се влиза в диетичен режим.Жената трябва да спи през деня, защото през нощта ще кърми и в следващите месеци ще е непрекъснато с детето. Това е необходимо, за да има достатъчно кърма плюс налична жлезиста тъкан.Ако е налице обилно отделяне на кърма, децата не приемат вода, отказват. Но има и такива, които пият вода, различни са, трябва да се съобразим с това. Когато започне захранването, даването на вода е задължително.Какво още е важно да се знае?Бебето трябва да бъде оставено да суче така, както на него му харесва. Понякога майките бутат, щипят децата, когато заспят. А те заспиват, защото се уморяват. Трябва да ги изчакаме. Сукането изисква много усилия и добра координация. То включва сукане, гълтане и дишане. Това е сложен процес за същество, което до вчера е получавало всичко наготово.Сега органите и системите работят самостоятелно, индивидът е незрял, трябва да полага усилия. Но благодарение на тези усилия, се прибира матката, която в следващите 40 дена от голяма „торба“, която тежи 1 кг, ще стане отново 70 г.При бебето, вътреутробно, долната челюст е прибрана назад. Поради малкото пространство и позицията му, тя е недоразвита. Благодарение на сукателните движения, долната челюст всеки път се изнася напред. Усилията, които детето упражнява когато суче, карат лицево-челюстните мускули да работят усилено и да се развиват.Благодарение на тези усилия, и работата на мускулите, се подобрява кръвоснабдяването, те се доразвиват, долната челюст се позиционира по правилен начин с горната, оформя се небцето, зъбните зародиши се подреждат не само на млечните, но и постоянните зъби. Правилната позиция на горната и долната челюст гарантира успешно захранване, дъвкане и проговаряне.Освен това, когато се кърмят, децата не се прехранват. Те винаги вземат точно толкова, колкото искат.", "date": "2019.08.07", "title": "Консултантът по кърмене: Майката и бебето са като скачени съдове"}
{"url": "https://offnews.bg/interviu/obediniavame-proletnata-i-velikdenskata-vakantcia-na-uchenitcite-za-d-708503.html", "text": "Ще преразгледа ли МОН случая с момчето от СМГ, което прибра работата си от националното външно оценяване по математика, зам.-министър Михайлова?Разпоредихме проверка по този случай и установихме, че това, което се е случило в залата с този ученик, е абсолютно недопустимо.Записът показва как квесторите отиват към момчето, което си предава работата. Тя се запечатва, подписва се протоколът. След това други ученици искат да предават и писмената работа остава на чина при детето. След това момчето прибира своите пособия и материали в раницата си и заедно с тях - и писмената работа.И двете действия са абсолютно недопустими - от страна на квесторите и от страна на ученика. Можем да гадаем защо квесторите са допуснали това.Доколкото колегите разбраха, това е ученик, който се явява на състезания и знае как се предава работа, но, в крайна сметка, той е на 14 години. Може би се е притеснил. Няма как да гадаем какви са били подбудите му, но е факт, че са нарушени правилата.На записите се вижда още, че след като и последният ученик напуска залата, квесторите броят писмените работи и се оказва, че са с една по-малко. Оттам се развива действието - по-късно бащата носи писмената работа в училище, но тя вече е напуснала територията на залата. И нищо да не се е случило, има нарушаване на основни правила. В този изпит не се явяват един или двама ученика. Той е един от най-масовите. Всички ученици трябва да бъдат поставени при равни условия.След връщането ѝ работата е занесена в Регионалното управление на образованието с протокол.Нашето виждане е, че след като не е спазена процедурата, няма основание да се преразглежда тази работа, още повече, че не знаем какво и как се е случило.Какво обясняват квесторите?Това за мен е най-основният проблем в случая, защото притеснението при учениците е разбираемо. Но колегите, квесторите трябва да си свършат работата.Те казват, че в същия момент и други ученици са поискали да предадат работите си и докато са ги събирали, ученикът е станал, събрал си е багажът и е тръгнал. Твърдят, че не са разбрали, че е прибрал и плика с работата си. Станало ясно чак при броенето на работите от залата, когато се разбрало, че са с една по-малко. Тогава са изгледани и записите, за да се види чия липсва.Много пъти съм казвала, че не бива толкова да разчитаме на техническите средства, колкото на хората, които работят. Организацията на изпита и създаването на атмосферата в стаята, където тече изпит, е абсолютно задължение на квесторите, които са там. Те трябва да осигурят и спокойствието на учениците, и да знаят на кои въпроси могат да отговарят и на кои - не. Най-вече във всеки момент да припомнят правилата, защото ученикът се притеснява на този изпит. В този смисъл, квесторите носят отговорност за организацията в стаята, където тече изпит.Тези квестори са от 112-о училище. Колегите са наказани дисциплинарно.С какво наказание? Законът предвижда различни видове дисциплинарни наказания.Доколкото знам, наказанието е забележка, по информация от началника на Регионалното управление на образованието в град София.Само забележка?Степента на наказание се оценява от няколко фактора.Казвате, че тяхната отговорност е по-голямата, но са наказани много по-леко, отколкото ученикът – той получи 0 точки и се сбогува със СМГ.Вижте, работата му не е разглеждана.Именно. Това е много по-тежко наказание от забележка.Това е решение на директора на 112-о училище, който е работодател на учителите. Може да се свържете с него за по-конкретна информация по отношение на квесторите. За мен отговорността е на квесторите. Но директорът е единственият, който може да ги накаже.Има ли други наказани във връзка с този случай?Не. Реално погледнато, квесторите са хората, които не са си свършили работата.Ръководителят на отбора по математика  от името на семейството момчето да бъде изпитано пак, да се оцени и първата му работа и като окончателен резултат от НВО да се вземе по-ниският. Склонни ли сте да обмислите такъв вариант?Разбирам мотивите на доц. Кортезов, защото той работи с ученици и знае, че всеки ученик има право на шанс, но колко други деца биха искали да имат втори шанс? Смятам, че системата ни, освен знания, трябва да формира и ценностна система. Отговорността се създава от най-ранна възраст.За мен това е изключителен малшанс, ужасно стечение на обстоятелствата, но няма как да разрешим такова нещо. Разбирам какво означава това в емоционален аспект, поставям се и на мястото на родителя, и на мястото на ученика, но има правила.Случилото се повдигна още един въпрос. От моментното състояние на едно дете зависи бъдещето му. А то може да бъде повлияно от различни фактори: смърт в семейството, инцидент, вирусно заболяване. Обмисляли ли сте да предложите повече от една дата за даден изпит, така че и такива деца да имат шанса да се представят адекватно на национален изпит?Много често сме обсъждали същите доводи, защото става въпрос за изпит, но виждането ми е, че той не трябва да се приема толкова драматично. Това е един изпит, в който всички, които са учили, могат да успеят. Различни фактори може да повлияят, но не и драстично. Ако тези изпити се приемат по-спокойно, и резултатите ще са по-добри. Те са рутинна част от системата.Дали да има още една дата? Първото условие е всички ученици да бъдат равнопоставени, когато кандидатстват, тъй като това е и вход към училищата. Това означава да се изпитват с един и същи инструментариум и материалът да бъде сравним. Тестологията е сложна наука. Много трудно могат да се получат тестове, които едно към едно да отговарят на този критерий, да са абсолютно съпоставими.Обявяването на още една дата означава и следното: едните ученици се явяват, оценяват се, за тях текат срокове за записване, графици, а при следващите ученици всичко това се случва по-късно. Чисто организационно това не може да се случи. Ако удължим периода на кандидатстване, това ще доведе и до забавяне на резултатите. Има срокове, в които трябва да се проведе външното оценяване, да се издаде документът за завършване на основно образование. Не бива да има противопоставяне и на родителите. Първите ще кажат: \"Защо да чакаме тези, които не са могли да се явят?\".Какво показа ? При нас пристигнаха сигнали за нарушения - и за възможно нарушаване на анонимността в основния изпит след четвърти клас, и за конфликт на интереси - че едни и същи хора са учители в СМГ, подготвят потенциални кандидати чрез школата „СМГ учители“ ООД, автори са на изпитни задачи, а част от тях са и в националната комисия, която оценява работите на кандидатите.Кандидатстването за природо-математическите гимназии е регламентирана възможност, от която се възползват много деца и родители. От една страна, математиката развива мисленето и се радвам, че родителите подтикват децата в тази посока. Знаете, че те имат възможност да изберат състезания от календара на Министерството на образованието и науката.По повод въпросите Ви мога да кажа, че се извърши проверка от Инспектората към МОН. Формира се изводът, че, за щастие, няма нарушаване на анонимността на изпитните работи.", "date": "2019.08.07", "title": "Обединяваме пролетната и великденската ваканция на учениците, за да се работи по-ефективно"}
{"url": "https://offnews.bg/obshtestvo/sv-dometij-zaginal-zazidan-v-peshtera-708781.html", "text": "Църквата почита днес св. преподобномъченик Дометий.Св. Дометий се родил в Персия като езичник във времето на Константин Велики. Като малък той се запознал с Христовата вяра, оставил езичеството и се кръстил. Толкова много обикнал истинската вяра, че напуснал всичко светско и станал монах в един манастир до гр. Низибия. След като поживял тук известно време, той пожелал да се отдаде на безмълвен живот. Затова напуснал манастира и отишъл в една пуста планина, където се настанил в пещера.Чрез пост, молитва, бдение и богомислие той достигнал такава светост и съвършенство, че изцерявал от всякакви болести. В тия предели дошъл Юлиан Отстъпник. Той чул за Дометий и пратил люде да зазидат отшелника в пещерата жив, заедно с двама негови ученици. Така свършил живота си този Божи угодник и се преселил в Царството небесно в 363 година.", "date": "2019.08.07", "title": "Св. Дометий загинал, зазидан в пещера"}
{"url": "https://offnews.bg/obshtestvo/promeni-v-dvizhenieto-remontat-po-ul-kamenodelska-svarshva-do-krai-708800.html", "text": "Промени в движението заради ремонта по ул. \"Каменоделска\" ще има от днес до 28 август, съобщи Столична община. Забранява се влизането на пътни превозни средства: - по западното пътно платно и релсовия път на ул. „Каменоделска” между ул. „Първа българска армия” и ул. „Малашевска”, като движението на превозни средства ще се извършва двупосочно в източното пътно платно на улицата в същия участък; - по източното пътно платно на ул. „Каменоделска” между ул. „Малашевска” и ул. „Грънчарска”, като движението на превозни средства ще се извършва двупосочно в западното пътно платно и релсовия път на улицата в същия участък;- по ул. „Каменоделска“ между ул. „Грънчарска“ и ул. „Индустриална“;- по обособеното трамвайно трасе на ул. „Първа българска армия” между ул. „Каменоделска” и трамвайно ухо „Орландовци”;- по източното пътно платно на ул. „Каменоделска” между ул. „Козлодуй” и ул. „Индустриална” /под жп надлеза/, като движението на превозни средства ще се извършва двупосочно в западното пътно платно на улицата в същия участък.Заради ремонта се променят маршрутите на три трамвая: № 3 – в посока кв. „Орландовци“ от бул. „Христо Ботев“по ул. „Струга“, по бул. „Княгиня Мария Луиза“ до пл. „Централна гара“, по бул. „Христо Ботев“ и по маршрута до гара „Захарна фабрика“;- трамвайна линия № 4 – в посока кв. „Орландовци“, при ул. „Козлодуй“ направо по бул. „Княгиня Мария Луиза“, под надлез „Надежда“ до метростанция „Хан Кубрат“ – двупосочно;- трамвайна линия № 18 – в посока кв. „Орландовци“, при ул. „Козлодуй“ направо по бул. „Княгиня Мария Луиза“ през пл. „Централна гара“ до надлез „Надежда“ и обратно по маршрута до пл. „Журналист“.Променят се маршрутите на автобусни линии №№ 79 и 309 само в посока към „СТИНД 2“ и бул. „Илиянци“, както следва: след ж.п надлеза на ул. „Козлодуй“ наляво по ул. „Индустриална“, по ул. „Заводска“, по бул. „История славянобългарска“ и по маршрутите. В обратна посока маршрутите не се променят.Променят се маршрутите на автобусни линии №№ 20 и 21/22, както следва: от пл. „Лъвов мост“ и Централна ж.п. гара по маршрутите до пл. „Сточна гара“, по ул. „Константин Стоилов“, под ж.п. надлеза на ул. „Козлодуй“, по ул. „Индустриална“, по ул. „Заводска“, по ул. „История славянобългарска“, ул. „Грънчарска“ и по ул. „Каменоделска“ по маршрута до автостанция „Орландовци“ двупосочно.Променя се маршрутът на временната автобусна линия № А-ТМ4 в посока към автостанция „Орландовци“, както следва: от Централна ж.п. гара по маршрута до кръстовище ул. „Козлодуй“ - ул. „Константин Стоилов“, наляво под ж.п. надлеза на ул. „Козлодуй“, по ул. „Индустриална“, по ул. „Заводска“, по ул. „История славянобългарска“, ул. „Грънчарска“ и по ул. „Каменоделска“ по маршрута до автостанция „Орландовци“ двупосочно.", "date": "2019.08.07", "title": "Промени в движението, ремонтът по ул. 'Каменоделска' свършва до края на август"}
{"url": "https://offnews.bg/obshtestvo/bez-voda-v-chasti-ot-ilinden-i-gorna-bania-708751.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателен кран на бул. „Вардар“ в жк.“Разсадника - Коньовица“ налага спиране на водоподаването от 09:00 до 21:00 часа в района на жк. „Илинден“. Със слабо налягане ще бъде в жк. „Гевгелийски“ и жк. „Захарна фабрика“. Изграждане на водопроводни връзки ул. „Дон“ в кв. „Горна баня“ налага спиране на водоподаването от 09:00 до 16:00 часа на ул. „Дон“, ул. „Лозище“, ул. „Подлозище“, ул. 756, местност „Подлозище“ по ул. 646 от ул. „Каменица“ до ул. „Дон“. ", "date": "2019.08.07", "title": "Без вода в части от Илинден и Горна баня"}
{"url": "https://offnews.bg/zdrave/transplantiraha-uspeshno-bial-drob-na-28-godishnata-iliana-vav-viena-708804.html", "text": "На 28-годишна жена от Варна успешно е бил присаден бял дроб в Университетска болница във Виена в края на миналия месец. Това съобщиха за „Хоризонт“ от Сдружението на пациентите с дихателна недостатъчност и белодробна трансплантация. Екипът, дал шанса за нов живот, е ръководен от д-р Хосе Матила, трансплантирал повечето от българските пациенти, преминали през австрийската клиника.Илияна Христова е в стабилно състояние и вече е изведена от интензивното отделение. Илияна беше официално включена в активната листа на „Евротрансплант“ на 10-май тази година и реално чака два месеца, за да получи бял дроб.„В рамките на няколко дни през юли България предостави на донорската мрежа „Евротрансплант“ два бели дроба и резултатът не закъсня. Ако успеем да увеличим броя на донорските органи, които подаваме към тази мрежа, ще възстановим загубеното доверие“, казват от Сдружението на пациентите с дихателна недостатъчност и белодробна трансплантация.Илияна е първата пациентка в листата на чакащите на „Евротрансплант“ при новото споразумение, което България сключи с Виенската много профилна болница на 25-и януари тази година. То дава възможност до петима българи годишно да бъдат оперирани там, докато белодробната трансплантация не стане възможна и у нас.Илияна публикува клип във Фейсбук, с който благодари на всички, които са ѝ помогнали: \"Искам да благодаря на всички дарители, защото това е чудо благодарение на тях. Както и на моя донор и неговото семейство за благородния жест. За тях това означава загуба на близък човек, но за други хора и за това е шанс за нов живот. Много благодаря!”", "date": "2019.08.07", "title": "Трансплантираха успешно бял дроб на 28-годишната Илияна във Виена"}
{"url": "https://offnews.bg/obshtestvo/zhegata-prodalzhava-malko-dazhd-v-sabota-708782.html", "text": "Слънчево ще е времето днес, температурите се повишават. Максималните ще са между 31 и 36 градуса, според прогнозата на НИМХ. В планините ще е предимно слънчево, с временни увеличения на облачността в следобедните часове. Ще духа слаб, по високите части умерен северен вятър. Максималната температура на височина 1200 метра ще е около 25, а на 2000 метра – около 16 градуса.Край морето ще е идеално за плаж, термометрите ще се качат до 30 градуса, но ще духа югоизточен вятър. Сред вълните от 1-2 бала водата ще се затопли до около 25-26 градуса. Жегата продължава и утре, в събота се очаква да превали в планините и източната част от страната. В неделя и през следващата седмица ще е доста горещо - до 39 градуса. ", "date": "2019.08.07", "title": "Жегата продължава, малко дъжд в събота"}
{"url": "https://offnews.bg/politika/parlamentat-dava-25-000-lv-za-nov-sajt-708808.html", "text": "Народното събрание ще има нов и по-модерен сайт. Обществената поръчка за изграждането му вече е обявена. Парламентът е предвидил разходи за над 100 000 лева през летните месеци, съобщи bTV. По време на скандала с изтеклите лични данни от НАП от прокуратурата обявиха, че и парламентът е бил на прицел на хакерите. Или по-точно – неговите пръскачки.„Осъществено е посегателство върху сървъра на поливни системи, които са пред парламента. Евентуално да бъде активирана поливната система, с което да се създаде затруднение в придвижването”, заяви тогава Евгения Станкова.Въпреки че се оказа, че парламентът има само две лехи, водоноска и никакви пръскачки, от администрацията вече са обявили обществена поръчка за модернизация на интернет портала на депутатите. Срещу 25 000 лева и за шест седмици.„Под надграждане се има предвид допълнителна функционалност, удобство и по-висока информационна сигурност”, обясни Божидар Божанов.Междувременно, с обществена поръчка за 72 000 лева без ДДС се търсят още матраци, директорски столове, шкафчета за обувки и заседателни маси. Те са за почивната база във Велинград. Предстои и финализиране на ремонта на новата сграда на парламента.Новата пленарна зала в Партийния дом вече е почти готова. Депутатите обаче ще заседават там чак от следващия мандат, през 2021 година.След преместването им, старата сграда ще се превърне в музей.", "date": "2019.08.07", "title": "Парламентът дава 25 000 лв. за нов сайт"}
{"url": "https://offnews.bg/politika/pravitelstvoto-obsazhda-promeni-v-zakona-za-sotcialnoto-podpomagane-708803.html", "text": "На днешното си заседание се очаква правителството да приеме становище по конституционно дело, образувано по искане на президента Румен Радев. Държавният глава оспори част от последните промени в Закона за държавната собственост, свързани с предварителното изпълнение на отчуждителните процедури при изграждането на обекти с национално значение.Радев е на мнение, че има неравнопоставеност при обезщетяването на едрите и дребните собственици на земеделски земи и горски територии. Според президента няма критерии, по които правителството да определя кои да са обектите с национално значение.На заседанието министрите ще одобрят и промени в Правилника към Закона за социалното подпомагане, съобщава БНР.Промените се правят, за да се отговори на препоръките на Европейската комисия от миналата година да се подобри обхватът на социалното подпомагане у нас. Затова е предвидено да се даде ежегодна индексация на размера на месечните социални помощи от началото на следващата година.В момента месечни социални помощи получават около 25 000 души, а размерът на сумите ще се актуализира със средномесечната инфлация за съответната година, съобразно одобрената средносрочна бюджетна прогноза.Така ще се преодолее и критиката от Брюксел, че у нас вече е трайна тенденцията да намалява броят на подпомаганите хора и семейства с месечни помощи при намаляване на показателите за България, свързани с бедността.С друга част от промените ще се намали до края на годината административната тежест за гражданите, когато кандидатстват за подпомагане. Службите ще престанат да изискват документи, които удостоверяват факти и информация, която може да се набави по служебен път.", "date": "2019.08.07", "title": "Правителството обсъжда промени в Закона за социалното подпомагане"}
{"url": "https://offnews.bg/sviat/isliamska-darzhava-se-vazrazhda-v-siria-sochi-doklad-na-pentagona-708802.html", "text": "Терористичната групировка „Ислямска държава“ укрепва своите позиции в Ирак и е в процес на възраждане в Сирия. Това твърдение се съдържа в обнародван във вторник доклад на генералния инспектор на Министерството на отбраната на САЩ, изготвящ редовните отчети за хода на операцията „Непоколебима решимост“, която се провежда в Ирак и Сирия от силите на оглавяваната от Вашингтон коалиция, предава ТАСС, цитирана от Агенция \"Фокус\".„Въпреки факта, че териториалният „халифат“ бе загубен, „Ислямска държава“ укрепва възможностите си за бунтовнически действия в Ирак, а също така през това тримесечие е в процес на възраждане в Сирия“, се подчертава в документа. Докладът обхваща периода от 1 април 2019 година до 30 юни 2019 година.„Намаленото присъствие на силите на САЩ доведе до намаляване на подкрепата, с която разполагат силите на партньорите (на САЩ) в Сирия, точно в момент, когато им е необходима по-голяма подготовка и оборудване, за да отговорят на възраждането на „Ислямска държава“, отбелязва Глен Файн. „Поддържаните от САЩ имат ограничени възможности за удържане на освободените райони“, счита той.По неговите думи, „Ислямска държава“ проявява активност и в сирийския бежански лагер Ел Хол. „ИД, вероятно, работи за набирането на нови членове от редиците на големия брой вътрешно разселени лица, живеещи на територията на лагера“, подчертава генералният инспектор.На 19 декември 2018 г. президентът на САЩ Доналд Тръмп обяви решение да започне изтегляне на войски от Сирия. Предполагаше се, че това ще се случи в рамките на 100 дни. На 10 февруари генерал Джоузеф Вотел, ръководител на централното командване на САЩ, заяви, че изтеглянето може да започне през следващите седмици, но ситуацията на място ще бъде решаващ фактор. Впоследствие висшите служители на Пентагона, според публикации в печата, всъщност убеждават американския лидер да преразгледа първоначалното решение и да остави част от американските сили в Сирия.", "date": "2019.08.07", "title": "'Ислямска държава' се възражда в Сирия, сочи доклад на Пентагона"}
{"url": "https://offnews.bg/temida/nov-opit-da-tragne-deloto-za-tcarskite-koniushni-708805.html", "text": "Пореден опит да даде старт на делото за продажбата на държавната земя под сградата на „Царските конюшни“ в столицата ще направи днес спецсъдът.Основният обвиняем по делото е Веселин Пенев, бивш областен управител на София, заради безстопанственост и сключване на неизгодна сделка. Според държавното обвинение имотът, който е с големина 7,5 декара и намира в центъра на София, е бил продаден за 658 870 лв. без ДДС, което прави по 90 лв. на квадратен метър, при пазарна цена почти 11 млн. лева, съобщи Дарик. Парцелът е бил разделен на три части, което според прокуратурата е било направено с цел да се избегне текст в закона, който предвижда продажбата на държавен имот с цена над 500 000 лв. да става единствено с решение на Министерски съвет.Междувременно съдът обяви сделката за нищожна заради изключително занижените цени. ", "date": "2019.08.07", "title": "Нов опит да тръгне делото за Царските конюшни"}
{"url": "https://offnews.bg/zdrave/rumanskoto-pravitelstvo-vavezhda-taksa-varhu-bezalkoholnite-napitki-z-708814.html", "text": "Румънското министерство на финансите публикува проект за постановление, предвиждащ увеличение на акциза върху цигарите, въвеждане на такса върху безалкохолните напитки, съдържащи захар, и други фискални мерки, съобщава БТА.В публикувания текст се посочва, че акцизът върху цигарите ще бъде увеличен, за да се избегне започване на наказателна процедура срещу Румъния за неприлагане на директива на ЕС от 2011 г. Проектът предвижда увеличение от 1 септември 2019 г. на акциза от 483,74 леи/1000 цигари на 503,97леи/1000 цигари.Таксата върху захарта в безалкохолните напитки се въвежда, тъй като в Европейския съюз 52 процента от пълнолетното население е с наднормено тегло, а 17 процента страдат от затлъстяване, се посочва още в документа.„Епидемията от затлъстяване представлява огромно бреме за здравната система, а затлъстяването в момента представлява един от основните фактори за смъртността в световен план“, е отбелязано в текста.Постановлението, което е представено за обществено обсъждане, може да бъде прието от правителството в края на тази седмица.", "date": "2019.08.07", "title": "Румънското правителство въвежда такса върху безалкохолните напитки, за да намали затлъстяването"}
{"url": "https://offnews.bg/politika/amerikanskiat-poslanik-v-rusia-podade-ostavka-708820.html", "text": "Американският посланик в Русия Джон Хънтсман-младши подаде оставка, считано от 3 октомври 2019 г.Писмото до президента Доналд Тръмп е с дата 5 август. С него той слага край на двугодишния си мандат в \"исторически труден период в двустранните отношения\" - какво самият Хънтсман пише до Тръмп.Трябва да продължим да държим Русия отговорна, когато поведението ѝ застрашава нас и нашите съюзници - подчертава посланикът в оставка. Той посочва, че между двете страни има както въпроси, по които има непреодолимо разделение, така и общи интереси, които САЩ не могат да пренебрегнат.Хънтсман е уверен, че почивка и подновяване на преговорите не биха помогнали, а \"само ясното разбиране на нашите интереси и ценности\" и поставянето на практическа рамка за воденето на постоянен диалог.\"Чрез дипломацията ни работихме да стабилизираме годините на изострени и нестабилни отношения с надеждата те да се подобрят\", уверява дипломатът и отново подчертава, че \"времената са тежки\", заради което е важно да се поддържат каналите за диалог по отношение на въпросите от национален интерес. Такива - пише той - са са борбата с тероризма и запазването на суверенитета на съседните държави, което може да се случи чрез подкрепа за управление, което издига върховенството на закона и уважението към човешките права.Хънтсман планира да се върне в Юта - пише в. \"Ню Йорк таймс\" в контекста на слуховете, че той може да се кандидатира за губернатор. Републиканецът Хънтсман напусна управлението на щата през 2009 г., година след преизбирането му за втори мандат, а причината бе, че бившият американски президент Барак Обама го изпрати посланик в Китай. През октомври 2017 г. Тръмп го назначи на дипломатическия пост в Русия, точно когато САЩ разследваше руска намеса в президентските избори в САЩ през 2016 г. По повод оставката руската информационна агенция ТАСС цитира анонимен източник от руското външно министерство, който коментира, че Хънтсман е професионалист, но \"вътрешнополитическата ситуация в САЩ\" прави невъзможно пълното развитие на двустранните отношения.На 3 август, по повод телефонен разговор между Тръмп и руския му колега Владимир Путин именно за работата на Хънтсман, от руското външно министерство коментираха по негов адрес, цитирани от gazeta.ru, че се създава впечатление, че той „напълно е изчерпал дипломатическия си потенциал, като е започнал да заплашва страната ни с военна сила“. Оттам подчертават, че да се говори с Москва на езика на заплахите е безполезно.", "date": "2019.08.07", "title": "Американският посланик в Русия подаде оставка"}
{"url": "https://offnews.bg/tenis/serina-pecheli-naj-dobre-pri-zhenite-osaka-ia-sledva-po-petite-708822.html", "text": "Серина Уилямс продължава да е най-добре платената спортистка в света според списание \"Форбс\". В класацията на изданието тенисистката заема първото място при жените за четвърти път с приходи в размер на 29,2 милиона долара. Веднага след нея пък е друга тенисистка - победителката от US Open и Australian Open Наоми Осака. Тя е спечелила 24,3 милиона долара.Всъщност обаче Серина се намира едва на 63-ото място в общата класация при жените и при мъжете, като дели тази позиция с бейзболиста Мигел Кабрера. Нейните приходи са далеч по-малки от лидера Лионел Меси, който е изкарал 127 милиона долара през изминалата година. Осака пък дори не попада в топ 100.Любопитното е, че само в женската класация в топ 15 попадат 12 тенисистки. На 13-ото място се намира бадминтонисктака П. В. Синдху с 5,5 милиона долара, а на 15-ото място е голфърката Ария Джутанугарн.\"Форбс\" съставя класацията си на базата на наградни фондове, заплати, бонуси и други финансови приходи между 1-и юни 2018-а и 1-и юли тази година.", "date": "2019.08.07", "title": "Серина печели най-добре при жените, Осака я следва по петите"}
{"url": "https://offnews.bg/obshtestvo/api-shofiorite-da-karat-vnimatelno-pri-kocherinovo-na-am-struma-708801.html", "text": "От 8.00 часа до 18 часа днес и на 8 август и на 9 август от 8.00 часа до 14.00 часа на п. в. „Кочериново“ в посока Благоевград при км 84 на АМ „Струма“ ще се извършват краткотрайни ремонтни дейности на асфалтовата настилка. Това съобщиха от Агенция \"Пътна инфраструктура\", цитирани от Агенция \"Фокус\". Движението ще се пропуска чрез временно затваряне за кратки интервали от време на пътната връзка или дясната лента при излизане от АМ „Струма“ на път I-1 (E-79). Трафикът ще се регулира от сигналисти, пътни знаци и конуси.Скоростта ще бъде ограничена до 30 км/час. Необходимо е шофьорите да карат внимателно, със съобразена скорост и да спазват стриктно пътната сигнализация. Краткотрайните ремонтни дейности ще се извършват от изпълнителя на обекта и са за негова сметка.", "date": "2019.08.07", "title": "АПИ: Шофьорите  да карат внимателно при 'Кочериново' на АМ 'Струма' заради ремонтни дейности"}
{"url": "https://offnews.bg/sviat/aleksej-pushkov-logichno-beshe-poslanik-hantsman-da-si-tragne-predsro-708834.html", "text": "„С преждевременната си оставка посланикът на САЩ Хънтсман неволно призна, че Вашингтон - с най-активното участие на Конгреса - доведе отношенията с Русия до застой. Тоест заявява, че посланикът не е в състояние да направи нищо. В такава обстановка Хънтсман счита, че е най-добре да си тръгне. Логична стъпка.“Така председателят на комисията по информационна политика на Съвета на Федерацията (горната камара на Федералното събрание (парламентът на Русия) Алексей Пушков коментира в Twitter оставката на Джон Хънтсман-джуниър. Дипломатът, който е начело на дипломатическата мисия в Москва от есента на 2017 г., уведоми президента Доналд Тръмп за оттеглянето си в писмо от 5 август. Той подава оставка, считано от 3 октомври 2019 г.Оставката идва дни след телефонен разговор между Тръмп и руския му колега Владимир Путин, в която двамата обсъдили именно работата на Хънтсман - по информация на gazeta.ru.В писмото си до Тръмп дипломатът подчертава, че слага край на двугодишния си мандат в \"исторически труден период в двустранните отношения\".Преди Москва Хънтсман бе посланик в Китай и в Сингапур. Той се връща у дома, в щата Юта, чийто губернатор бе и сега отново има слухове, че може да се кандидатира за нов мандат на поста.", "date": "2019.08.07", "title": "Алексей Пушков: Логично беше посланик Хънтсман да си тръгне предсрочно"}
{"url": "https://offnews.bg/tenis/andi-mari-opredeli-kato-infantilno-povedenieto-na-nik-kirios-708843.html", "text": "Бившият световен номер 1 в мъжкия тенис Анди Мъри не спести критиките си по адрес на Ник Кириос. Британецът смята, че австралиецът понякога не дава всичко от себе си.\"Ник е много ярък образ, много необичаен тенисист, нестандартен. Феновете обичат да гледат играта му. Мачът му с Рафа на 'Уимбълдън' бе един от най-добрите.Познаваме се отдавна с него и ми харесва това, което прави. Не ми допада обаче, когато той подхожда несериозно на корта и не дава всичко от себе си.Но не мога да кажа, че и аз самият се държа перфектно, определено не съм ангел на корта. Но не всички порастваме достатъчно бързо.Някои са готови на по 18-19 години да влязат в елита на световния тенис, други съзряват по-дълго време. Надявам се Ник да поработи по този аспект и да порасне по-бързо\", каза Мъри.", "date": "2019.08.07", "title": "Анди Мъри определи като инфантилно поведението на Ник Кириос"}
{"url": "https://offnews.bg/ikonomika/davat-oshte-116-mln-leva-za-zhp-liniata-ot-kostenetc-do-septemvri-za-708845.html", "text": "Правителството одобри увеличение на размера на националното съфинансиране за проекта „Модернизация на железопътен участък Костенец – Септември“, финансиран по Механизма за свързване на Европа (МСЕ).Отпуснатите допълнителни средства са в размер на 116 431 166 лева.Модернизацията на жп линията Костенец-Септември е един от четирите железопътни проекти, одобрени за финансиране по МСЕ в периода 2014-2020 г. През 2017 г. Национална компания „Железопътна инфраструктура“ (НКЖИ) стартира обществена поръчка за строителството на участъка. Поръчката се обжалва повече от две години, като последното решение на ВАС от април 2019 г. потвърждава решението на НКЖИ за избор на изпълнител. Към настоящия момент анализите показват, че изпълнението на договора ще излезе извън сроковете за допустимост на разходите на МСЕ и, за да продължи финансирането от ЕС, трябва да се увеличи националното съфинансиране за дейностите, които ще се изпълняват след тези срокове.С приетото решение държавата ще гарантира цялостната модернизация на жп линията между градовете Костенец и Септември, която е част от скоростната жп линия, свързваща сръбска граница с пристанище Бургас и границите с Гърция и Турция. Очаква се след 2024 г. над 2,5 милиона души да пътуват по-бързо и комфортно по направлението от София до Пловдив, обясняват от правителството. С реализацията на проекта ще се отстрани един от проблемните участъци на общоевропейската железопътна мрежа в Югоизточна Европа, който към настоящия момент не отговаря на техническите стандарти за пътнически и товарен транспорт. ", "date": "2019.08.07", "title": "Дават още 116 млн. лева за жп линията от Костенец до Септември, за да не спрат парите от ЕС"}
{"url": "https://offnews.bg/temida/prokuraturata-razmaha-prast-na-sega-kapital-i-opredeleni-medii-708839.html", "text": "Главният прокурор Сотир Цацаров и заместниците му искат ВСС да реши дали да бъдат давани на съд медии, които публикуват \"невярна информация\" или \"манипулативни твърдения\" за прокурори. В становище на ръководството на прокуратурата се визират публикации на \"Сега\" и \"Капитал\" за прокурорите Димитър Франтишек Петров, Евгения Станкова и Силвия Соколова. В текста се казва:  На 06.08.2019 г. в електронния сайт - segabg.com е публикувана статия: “Франтишек – път към висшето прокурорско общество“. В нея са представени манипулативни твърдения и неистини за кариерното израстване на прокурор Петров, както и за професионалните качества на Евгения Станкова, прокурор в Специализираната прокуратура.Тази статия не е изолиран случай. Тя е част от целенасочени атаки в определени медии срещу прокурори, следователи и съдебни служители. По същия начин в друга публикация на 02.08.2019 г. (capital.bg) бе изнесена невярна информация, засягаща прокурор Силвия Соколова. В предходен период пак невярна информация бе публикувана и за прокурор Ангел Кънев, по повод конкретно разследване с висок обществен интерес, което той наблюдава.Ръководството на Прокуратурата на Република България споделя разбирането, че независимостта на прокурорите и следователите е от съществено значение за върховенството на закона, както и че тя не е привилегия, а гаранция в интерес на справедливостта и на безпристрастната работа на органите на съдебната власт. П Особено тревожен е утвърденият в определени медии подход за засягане на личната сфера на магистрати, на изнасяне на невярна информация за техни близки и роднини, като средство за компрометиране и създаване на съмнения и внушения съответни на редакционната политика и интересите на собствениците на тези издания. Прокурор Петров има общо 17 години юридически стаж, от които 15 години в органите на съдебната система. С решение на Прокурорската колегия на ВСС от 31.10.2018 г. той е определен да изпълнява функцията на административен ръководител на Специализираната прокуратура, а на 29.07.2019 г. е избран за титуляр на длъжността, след проведена процедура в пълно съответствие с разпоредбите на Закона за съдебната власт. Неговият избор е резултат както от постиженията на Специализираната прокуратура за този период, така и от наличието на необходимите за заемането на длъжността лични и професионални качества.Прокурор Евгения Станкова има общо 21 години юридически стаж, изцяло в съдебната система. Извод за професионализма Ѝ може да бъде направен от внесените от нея обвинителни актове в съда, както и от постановените осъдителни присъди по тях. Достатъчно е да се отбележи, че именно по внесен от прокурор Станкова обвинителен акт е постановена първата осъдителна присъда за престъпление по чл.108а, ал.4 от НК /нохд № 3421/2016 г. по описа на СНС, потвърдена с решение по внохд № 229/2017 г. по описа на АСНС/.За ръководството на Прокуратурата е напълно ясно, че причина за персоналните атаки в медии срещу магистрати са проведените през последните години разследвания по дела, представляващи голям обществен интерес, с които пряко или косвено бяха засегнати различни корпоративни, политически и бизнес интереси. Главният прокурор Сотир Цацаров и неговите заместници изразяват пълна подкрепа към работата на прокурорите Димитър Петров, Евгения Станкова и Силвия Соколова.Още на 03.05.2019 г. по повод опити за персонално компрометиране в медии на прокурор Ангел Кънев, публично бе заявено следното: „Ръководството на ПРБ изразява позиция в подкрепа на всеки прокурор, който изпълнява служебните си задължения в съответствие със закона и няма да допусне персонални атаки от страна на обвиняеми и свързани с тях лица.“ Тази позиция потвърждаваме категорично и сега.С оглед изложеното по-горе и на основание Механизъма за публична реакция на Прокурорската колегия на ВСС в случаи на засягане на независимостта и доброто име на прокурори и следователи, приет с решение на Прокурорската колегия – протокол № 9/20.03.2019 г., предлагаме на колегията да вземе решение за начина на реакция на посочените медийни публикации, касаещи конкретни прокурори. Прокурорската колегия на Висшия съдебен съвет (ВСС) пък излезе с позиция, обявена от говорителя й Даниела Машева, в която са включени и \"безпочвените атаки срещу номинирания за главен прокурор Иван Гешев и прокурорите и следователите, които са подкрепили кандидатурата му\". Позицията гласи: По повод публикувания на 02.08.2019 г. в интернет сайта „capital.bg“ коментар „Тоягата и морковът зад номинацията на Иван Гешев“, както и във връзка с постъпилата във ВСС позиция на Асоциацията на прокурорите в България в защита на доброто име на прокурор Силвия Соколова от Специализираната прокуратура:Прокурорската колегия на Висшия съдебен съвет изразява безпокойството си от негативната кампания, реализирана в част от българските медии, срещу заместника на главния прокурор Иван Гешев - кандидат за главен прокурор на Република България, както и срещу прокурорите и следователите, подкрепили неговата кандидатура.С тревога и загриженост следим тенденциозните и манипулативни коментари, мнения и негативни публикации, накърняващи доброто име, професионалния авторитет и независимостта на прокурори и следователи. Тези прояви създават предубеност и поляризират общественото мнение с цел да дискредитират прокурорската институция и да насочат дебата изцяло извън законоустановената процедура и органа по нейното провеждане.Подобни тенденциозни внушения присъстват и в посочения материал „Тоягата и морковът зад номинацията на Иван Гешев“, засягайки и прокурор Силвия Соколова от Специализираната прокуратура, Димитър Петров – административен ръководител на Специализираната прокуратура, и кадровите решения от последните заседания на Прокурорската колегия на ВСС. За тяхната манипулативност и недостоверност свидетелства също обстоятелството, че коментарът е оставен без автор.Намираме за необходимо да заявим, че професионалният и обществен дебат по провежданата в момента от Пленума на ВСС процедура за избор на главен прокурор, следва да се води със сериозни аргументи и добронамерен тон.Прокурорската колегия на ВСС призовава обществото и медиите за повече толерантност и отговорност в провежданото обсъждане на номинираната кандидатура за главен прокурор. Това би дало възможност на гражданите сами да направят изводи за качествата на издигнатия кандидат, би запазило независимостта на магистратите, които подкрепиха номинацията, както и непредубедеността на останалата общественост, заявила подкрепа. По този начин се създават гаранции за законосъобразно протичане на независим и обоснован избор от Пленума на Висшиясъдебен съвет. ", "date": "2019.08.07", "title": "Прокуратурата размаха пръст на Сега, Капитал и 'определени медии'"}
{"url": "https://offnews.bg/drugi/operiraha-aleksandar-vezenkov-708827.html", "text": "Александър Везенков е претърпял лека операция на лявото рамо, съобщава fosonline.gr. Травмата притесняваше национала на България през целя изминал сезон. Това е причината той да пропусне старта на подготовката на Олимпиакос, която започва на 22 август в Мецово, където ще мине първата фаза от тренировките на наставника Дейвид Блат.На този етап не е ясно кога Везенков ще може да се присъедини към подготовката на съотборниците си, които ще изиграят 9 контроли през лятото.За 24-годишното крило това ще е втори сезон с екипа на гръцкия тим. През предстоящата кампания обаче се очаква той да има доста повече отговорности в отбора и затова е важно да бъде напълно здрав и готов за игра. Както е известно, Везенков бе обявен за MVP в първенството на Гърция през 2015 година, когато носеше екипа на Арис.Припомняме, че отборът на Олимпикос бе изваден от елита и пратен във Втора дивизия на Гърция, след като не излезе в първия си мач от плейофите миналия сезон срещу големия враг Панатинайкос заради оплаквания от съдийството. Това бе трета служебна загуба за червено-белите, след която последва и тежкото наказание с изваждане от първенството.От Олимпиакос обявиха, че смятат да играят във Втора лига с отбор, съставен изцяло от юноши. Първият отбор на Дейвид Блат с всички звезди в него, ще играе единствено в Евролигата.", "date": "2019.08.07", "title": "Оперираха Александър Везенков"}
{"url": "https://offnews.bg/kultura/spektakalat-niakoga-predi-s-evropejska-premiera-na-one-dance-week-v-708842.html", "text": "Пловдив е първият европейски град, който ще срещне публиката с дългоочакваната нова продукция на експерименталната компания за съвременен танц Out Innerspace. Премиерата на \"Някога преди\" гледаме на 12 октомври, от 20:30ч в Дом на културата „Борис Христов“.Ода към невидимите сили и вътрешните желания, НЯКОГА ПРЕДИ показва изкуството на танца като начин за съживяване на забравеното, досег към вътрешния свят и взаимодействие с настоящето. Спектакълът прескача из физическите измерения на времето, докато демонстрира как преживяното оформя личността, а изпитанията се превръщат в красива действителност.Сюрреалистични маски, минималистични декори, призрачна архитектура и театрални илюзии помагат на всеки детайл от танцовото изпълнение да изпъкне. Чрез изкусно манипулиране на средата и майсторска хореография компанията представя зашеметяващ спектакъл, в който човешката душа е изгубена в свят на границите между реалността и фантазията.Характерният почерк на Out Innerspace съчетава виртуозна и детайлна хореография с визуални трикове, въздействащи танцови произведения, засягащи темите за времето, безвремието, промяната, границите, конфликтите и надеждата.Out Innerspace е компания за съвременен танц, основана през 2007-а година във Ванкувър от Дейвид Реймънд и Тифани Трегартен. През последното десетилетие компанията създава необичайни и забележителни танцови продукции чрез безкомпромисна строгост и безрезервна находчивост. Компанията е отличена на MilanOltre Festival 2017, a тяхната продукция е определена като „една от най-красивите и интересни творби от целия фестивал“.В продължение на няколко години Дейвид и Тифани са част от Kidd Pivot - компанията на знаковата канадска хореографка Кристъл Пайт, носителка на голямата награда на “Grand Prix de la danse de Montreal” през 2018 г.\"Някога преди\", най-новата творба на компанията, е копродуцирана от L’Agora de la Danse, La Rotonde и Dance Victoria. Спектакълът печели наградата Crystal Dance Prize 2019 и артистична резиденция от The Dance Centre.Modus Operandi е инициатива на Out Innerspace за въвеждащо обучение по съвременен танц за ученици, завършили средно образование. Така компанията полага основи на творческия път на някои от най-вълнуващите млади канадски танцови таланти.Спектакълът \"Някога преди\", заедно с \"Космическа любов\" на Клара Фюре, е част от Фокус Канада, който представя новото артистично поколение на Канада и различния му поглед върху идеята за пренасяне на чувства и емоции чрез силата на хореографския език.Събитието във Facebook следете .Билети ще намерите , както и на касите на EasyPay.", "date": "2019.08.07", "title": "Спектакълът 'Някога преди' с европейска премиера на One Dance Week (видео)"}
{"url": "https://offnews.bg/obshtestvo/fandakova-tri-problemni-stroezha-v-mladost-otpadat-sobstvenitcite-se-708849.html", "text": "Три от най-проблемните терени в район „Младост“, които бяха предвидени за застрояване, ще останат зелени площи. Това са имотите до бл. 61 и 68 в озеленяването към бул. „Андрей Ляпчев“; пред бл. 320 на ул. „Атанас Москов“ и ул. „Свето Преображение“, както и до бл. 401 и бл. 409 на ул. „Филип Аврамов“. Те ще бъдат разменени със свободни общински терени. Днес собствениците на тези три имота дадоха своето съгласие след изключително тежки и дължи преговори. Продължават разговорите за разрешаване на още два казуса - до бл. 19 и бл. 70 в „Младост 1“. Това съобщи на страницата си във фейсбук столичният кмет Йорданка Фандъкова на страницата си във фейсбук. По моя заповед от няколко месеца работна група начело с главния архитект на София Здравко Здравков и представители на всички политически сили разгледаха повече от 30 имота в „Младост“, предвидени за строителство. Изработихме критерии за оценка на всеки терен – реализирано озеленяване, изградена алейна мрежа, противоречие на подробния план с общия устройствен план на СО, етап на инвестиционното проектиране и др., обяснява Фандъкова. Предстои нанасяне в кадастралната карта на трите терена. Те ще бъдат разменени за общински, предвидени за строителство, отдалечени от жилищни блокове, до магазин „Принцес“ на бул. „Александър Малинов“. Веднага след това имаме готовност да завършим процедурата по размяна в общинския съвет, за което, поне засега, има съгласие от всички политически сили, уточнява Фандъкова. ", "date": "2019.08.07", "title": "Фандъкова: Три проблемни строежа в Младост отпадат, собствениците се съгласиха да разменим терените"}
{"url": "https://offnews.bg/obshtestvo/meditcinski-sestri-na-protest-vav-varna-ne-na-straha-az-sam-maia-i-708823.html", "text": "Протест под надслов \"Не на страха Аз съм Мая Илиева\" ще се проведе утре във Варна, съобщиха от Асоциацията на българските медицински сестри. Ние, медицинските сестри, работници от други сектори и граждани категорично се противопоставяме на престъпните методи за саморазправа с активните работници като Мая Илиева - организаторката на протестите на медицинските специалисти!, се казва в съобщението им. За нас, нейното уволнение заради борбата й за правата на медицинските работници, и затова, че е председател на синдикалната им организация е недопустимо!Недопустимо е болниците да се управляват чрез насилие, всяване на страх и измами, защото това няма да спаси стремглавото разпадане на здравеопазването ни през последните 30 г.! Проблемите трябва да се решават чрез изследване на причините и отстраняването им, а не с уволняване на този, който е казал : \"Царят е гол\", защото това няма да облече царя!Настояваме незабавно да бъде възстановена на работа, предвид личността й на водач на протестите и на синдиката!Стартираме инициативата : \"Аз съм Мая Илиева\"! Събираме се този четвъртък от 17:00 пред Община Варна да изразим подкрепата си за Мая Илиева и да заявим твърдо, че репресиите няма да ни спрат. Продължаваме борбата за достойно заплащане и условия на труд в задравеопазването, както и за качествено и достъпно здравеопазване за всички.", "date": "2019.08.07", "title": "Медицински сестри на протест във Варна - ''Не на страха Аз съм Мая Илиева\""}
{"url": "https://offnews.bg/analizi-i-komentari/pomnete-libia-s-dobro-708779.html", "text": "Мненията за либийците в Африка са доста разнопосочни. От една страна, битува стереотипът, че те са „тъпи диваци“, а от друга – човек нерядко може да срещне израза „богат като либиец“. Ако трябва да сме честни, възможно е и двете представи да се помещават в едно и също лице.В Тунис и Египет съм слушал истории, разказани с пренебрежение, за либийци, които хвърляли жените си от покривите поради някакви техни си причини. Никой никога не знаеше какви са те. Просто така били чули. Съществуват обаче и митичните либийски богаташи, които изкупуват апетитни имоти и се движат с най-скъпите коли.Един приятел веднъж беше прекарал цял ден в път, като по случайност бе докопал пътеводител на регистрационните табели в Африка и ги беше назубрил всичките. И за да не е било страданието му напразно, седмици наред сочеше по преминаващите автомобили и със задоволство отбелязваше: „Тази е мароканска, ама е с временна регистрация. Онази пък е от Либия, но е с изтекла давност“. И така, докато любезно, но решително не му обяснихме, че енциклопедичните му познания са наистина, о да, наистина възхитителни – но ще ни се наложи да минем и без тях.Важното в случая обаче беше, че либийските коли сякаш вярно бяха сред по-лъскавите в прашната пустиня, ако ги позабършеш с ръкав.У нас Либия е печално известна заради чудовищния скандал с медиците ни от 1999 до 2007 г. В такъв случай е трудно да обясниш на хората, че както българите, така и самите либийци бяха жертва на един тираничен режим. Но всъщност не се и налага, тъй като почти никого в България не го интересува какво се случва в Либия. Впрочем почти никой по света не се трогва.Откакто през 2011 година „свободата“ в Джамахирията беше донесена на върха на френските ескадрили „Мираж“ и „Рафал“, сякаш цялата държава потъна в сахарските пясъци. И донякъде това е така, тъй като от началото на Втората либийска гражданска война през 2014 да се говори за „държавност“ е цинизъм.И докато либийският народ е разкъсван между местните вождове и командири, силните на деня в „цивилизования“ свят забравиха за онези, които някога освободиха, а на заранта хвърлиха на вълците. Никой обаче не забрави за . „Нищо лично, просто бизнес“, .Веднъж седнахме с две момчета да вечеряме в една от многото мръсни, но вкусни гостилници, пръснати из преките на центъра в Тунис. Точно тази се намира на стотина метра от Министерството на вътрешните работи на бул. „Хабиб Бургиба“, където само .От мен да го знаете, никога не яжте по централните улици или туристически райони на градовете в Близкия изток и Северна Африка. Оглеждайте се за окадените и опърпани капанчета и ресторантчета, където сядат местните (и то по-възрастните такива). Хем ще ви излезе по-евтино, хем ще е по-вкусно. Уютът вече е въпрос на личен възглед. Може на пръв поглед да ви се стори възмръсничко, но не се тревожете. Дори по-мръсно е, отколкото си мислите. Пука ли му на някого обаче? Не. И на вас не трябва. Защото каквото ви сервират на вас, това ще ядат и те.Не помня какво имаше за ядене онази нощ. Помня какво нямаше – салата. Беше се свършила просто. Като типични западноевропейци моите приятели се размрънкаха за „балансирана диета“. На мен си ми беше добре и от месото.На съседната маса вечеряше възрастна двойка. Явно чул ни, мъжът се пресегна и ни подаде салатата си: „Ето, ние си имаме достатъчно“. Разприказвахме се кой от къде е, какво прави тук. Оказаха се либийци, които са дошли по работа и на следващия ден заминават за Триполи, също по работа, но не живеят в момента там.Грях ми е, че не запомних името му, но мъжът беше завършил висшето си образование във Вашингтон, преди да съм роден. Обикалял по света и ето, че съдбата ни срещнала точно в този ден и час.Обърнахме разговора към ситуацията в родината му, и той се опечали, сведе поглед и рече: „Знаете ли, Кадафи беше тиранин, ужасен, кървав, но имаше държава, имаше ред. Сега няма нищо. И  са едни и същи. Кого да подкрепя? Никого не подкрепям. Унищожиха Либия, няма вече държава. Избиват се по улиците. И защо?“След това някак позамря приказката, а и имахме да си дояждаме. Жена му не се беше включила в разговора и чакаше любезно да приключим, за да се нахрани. Продължи вечерта, по едно време те станаха да си ходят. Той сложи ръка на рамото ми да се сбогуваме и заяви:„Момчета, много приятно ми беше да се запознаем. Знаете ли, припомнихте ми младостта – и аз бях като вас някога. Вечерята ви е от мен, аз я платих, няма за какво да се тревожите. Искам да запомните един либиец с добро. Помнете Либия с добро.“И си отидоха.Ние постояхме известно време безмълвни, вглъбени, разсъждавайки за разните хора и разните идеали. Никой досега не беше правил подобен жест за нас в Европа. Като цяло и подобни разговори с непознати знаете, че тук – особено на Запад пък - не вървят много-много.Месеци минаха оттогава и не спирам да мисля за това. Вчера за пореден път прочетох за  и най-сетне се реших да разкажа тази случка, която на някои може да се стори незначителна.Аз ще запомня Либия, но изглежда, че светът е забравил за нея. О, той не е забравил за природните ѝ залежи. Но е забравил хората, историята, културата. Точно така, както забрави за Ирак, Сирия, Йемен, Египет, Судан, Ливан, Палестина, Афганистан и много други места. Като създател, захвърлил творението си. Един Франкенщайн от милиони изнурени и измъчени души.Помнете Либия с добро.---------------------------------------", "date": "2019.08.07", "title": "Помнете Либия с добро"}
{"url": "https://offnews.bg/kultura/pochina-toni-morisan-parvata-afro-amerikanka-s-nobelova-nagrada-za-l-708811.html", "text": "На 88-годишна възраст почина известната американска писателка Тони Морисън, носителка на Нобеловата награда за литература за 1993 година, предаде АП, цитирана от БТА.Морисън се е споминала в понеделник вечерта в Медицинския център „Монтефиоре“ в Ню Йорк. Тя е първата чернокожа авторка, удостоена с Нобелова награда. Шведската академия я отличи с високото отличие за нейния поетичен език и за „визионерската ѝ сила“.За романа „Възлюбена“, разказващ за избягала робиня, която убива малкото си дете, Морисън е отличена с наградата „Пулицър“ за 1988 г. Сред най-известните ѝ книги са „Най-синьото око“, „Сула“, „Песента на Соломон“, „Възлюбена“, „Джаз“.Действието на романа \"Възлюбена\" се развива през американската Гражданска война и е базирано на истинската история на жена, която убива 2-годишната си дъщеря, за да не бъде поробена. Главната героиня по-късно е заловена преди да отнеме и своя живот. В затвора я посещава призракът на дъщеря й, който тя кръщава именно \"Възлюбена\", съобщава БНТ.През 2015 г, Тони Морисън споделя, че е написала една трета от романа, преди да реши да включи призрака \"Възлюбена\" в него. Образът поставя под въпрос моралните ценности и и правилността на действията на майката.Книгата е екранизирана през 1998 г. с участието на Опра Уинфри в главната роля.Романът е част от трилогия, която засяга въпроса за любовта и на какво са готови хората, за да я защитят на фона на расовата дискриминация през 20-ти век в САЩ.", "date": "2019.08.07", "title": "Почина Тони Морисън - първата афро-американка с Нобелова награда за литература"}
{"url": "https://offnews.bg/obshtestvo/balgarskiat-otbor-s-dva-srebarni-medala-ot-olimpiadata-po-geografia-v-708824.html", "text": "Два сребърни медала спечелиха български ученици на Международната олимпиада по география в Хонгконг, съобщи Министерството на образованието и науката.Стефан Тодоров Иванов от Природо-математическата гимназия \"Акад. Никола Обрешков\" в Бургас и Дилян Динев Пенев от Математическата гимназия \"Д-р Петър Берон\" във Варна са сред победителите.В олимпиадата участваха четирима български ученици и двама ръководители. Другите двама участници са Теодор Павлов Костов от МГ „Д-р „Петър Берон“ във Варна и Антонио Симеонов Георгиев от ПМГ „Академик Сергей Корольов“ в Благоевград.Българските ученици се състезаваха с отбори от 50 страни. На всички са присъдени грамоти за участие в Международната олимпиада.Ръководители на отбора бяха Мариана Султанова, главен експерт в Центъра за оценяване в предучилищното и училищното образование и Стойчо Димитров, учител в Немската езикова гимназия „Гьоте“ в Бургас.Националният ни отбор по география се прибира днес.", "date": "2019.08.07", "title": "Българският отбор с два сребърни медала от олимпиадата по география в Хонгконг"}
{"url": "https://offnews.bg/kultura/da-imash-instinkt-za-psihopati-708443.html", "text": "Лятото е скучен сезон откъм филми и сериали. Хората или си почиват, или пускат разни леснозабравими продукции, с които да отбият номера и да грабнат малко кинти. Затова с изненада открих, че  са решили точно сега да пуснат едно от хитовите заглавия в каталога си - \"Инстинкт\". Можете ли да си представите как би се държало и изглеждало детето на двамата Шерлоковци – Бенедикт Къмбърбач („Шерлок“) и Джони Лий Милър („Елементарно, Уотсън“)? Е, ако не можете, един бърз поглед към героя на Алън Къминг в „Инстинкт“ ще ви даде скоростен отговор.Д-р Дилън Райнхарт е гениален университетски преподавател по психопатично поведение и бивш агент на ЦРУ, който просто не може да се сдържи да не се заяде с хората и да демонстрира своето интелектуално могъщество. Все пак, не го прави по твърде асоциален и агресивен начин, ами успява да се впише прекрасно в работните отношения с колегите си и дори убийците.Както вече сте се досетили по описанието по-горе,  не предлага типичния набор от убийства заради ревност, пари и наркотици а ла „От местопрестъплението“. Сериалът залага на психопатите, на серийните убийци, на егоистите, на хората с психични разстройства, чиито мотиви за действие често пъти са доста по-завъртени и интересни от стандартните такива, заради които вие или аз бихме убили. Така, ако сте любители психолози, ще научите и по някой друг интересен факт за психологията и различните умствени разстройства, което всъщност е супер яко.Именно тук е силата на сериала, защото успява да разбута рамките на всички останали 2943102403 кримки, на които ставаме свидетели през последните години и от които – убийте ме – не мога да назова повече от 5. Но това не е изненадващо, имайки предвид, че сериалът е по роман на майстора на криминалните трилъри Джеймс Патерсън.Райнхарт, разбира се, не е сам. Помага му чаровната детективка Лизи Нийдъм (в ролята Бояна Новакович, сръбкиня, демек наше момиче). Тя обаче... как да ви кажа, с нищо не ми направи впечатление. Освен че спи с някакъв друг агент на ЦРУ там, който го удря повечко на шпионин и който е далеч по-запомнящ се. Тя е типичното ченге перфекционист – леко агресивна, добре подготвена и... и, ами не знам. В никакъв случай не е неприятен персонаж или актриса, но просто си личи, че е по-скоро патерица на Райнхарт, върху когото се фокусира наистина интересната част от сериала.Това става особено натрапчиво поради непрекъснатите комплименти и подхвърляния, които Лизи прави на колегата си (къде на шега, къде истински) – колко прекрасно се облича, колко е умен, колко е талантлив, колко е грижовен към партньора си и т.н., и т.н. Да, схванахме колко уникален е пичът, няма нужда да ни го повтаряте при всеки удобен или неудобен момент.„Инстинкт“ обаче определено си заслужава да бъде гледан и със сигурност няма да ви остави да скучаете. Първият сезон в момента се излъчва по , където от 7 август ще започне и премиерата на втори сезон - всеки вторник и сряда от 22:00 часа.Ако вече сте гледали предишните епизоди – продължавайте да дерзаете. Ако не сте, няма проблем, вторият сезон започва плавно и дори никога да не сте поглеждали „Инстинкт“, бързо ще се ориентирате в обстановката и ще се почувствате като у дома си.", "date": "2019.08.07", "title": "Да имаш инстинкт за психопати"}
{"url": "https://offnews.bg/futbol/legenda-na-urugvaj-prikliuchi-s-futbola-708846.html", "text": "Бившият футболист на уругвайския национален отбор и Манчестър Юнайтед Диего Форлан обяви, че слага край на кариерата си.40-годишният нападател, който носи още екипите на Атлетико Мадрид, Виляреал и Интер разкри решението си в официалния си профил в социалната мрежа Туитър.\"След 21 години реших да прекратя кариерата си като професионален футболист. Това бе един страхотен период, с невероятни спомени и емоции, на който слагам край, но съм изправен пред нови предизвикателства. Благодаря на всички, които бяха до мен по време на пътуването ми\", написа Форлан.Той пристигна в Европа през 2002-а от Индепендиенте и в Манчестър Юнайтед вкара само 17 гола в 98 мача, но след това се представи много силно за Виляреал и Атлетико, като през 2005 и 2009 спечели Златната обувка.За Уругвай приключва с 36 гола в 112 срещи и триумф на Копа Америка през 2011. На световното първенство през 2010-а той помогна на Урусите да стигнат до полуфиналите и бе избран за най-добър играч на турнира.", "date": "2019.08.07", "title": "Легенда на Уругвай приключи с футбола"}
