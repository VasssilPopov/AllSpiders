{"url": "https://offnews.bg/sviat/udarat-sreshtu-siria-reaktciite-po-sveta-678685.html", "text": "Рано тази сутрин коалиция, водена от САЩ и включваща Великобритания и Франция, извърши въздушни удари срещу Сирия. Мотивът: химическата атака в град Дума от миналата седмица срещу цивилно население.Какви бяха реакциите по света на нападението?Сирийският президент Башар Асад каза в телефонен разговор с иранския си колега Хасан Рохани, че е по-твърдо решен от всякога да се бори с тероризма в Сирия след ракетните нападения тази нощ на САЩ, Великобритания и Франция срещу сирийски военни обекти.\"Тази агресия само засилва решителността на Сирия да продължи да се бори и да смаже тероризма във всяко кътче на територията\", заявил Асад според съобщение на сирийското президентство, цитирано от \"Франс прес\".Рохани уверил Асад, че Иран ще продължи да подкрепя Сирия и предупредил, че ракетните удари на западните страни срещу Сирия ще доведат до разрушения в Близкия изток.\"Подобни нападения няма да имат друг резултат освен още разрушения. Американците искат да оправдаят с тези нападения присъствието си в района\", казал иранският президент, цитиран от иранската агенция Тасним.Русия реагира осъди нападението и заплаши то да не остане без последствия, а президентът Владимир Путин свика Съвета за сигурност на ООН. Заседанието е днес.Китай също реагира негативно. Външното министерство на страната обяви, че се противопоставя на използването на сила в Сирия и допълни, че политическото уреждане е единственият начин за решаване на сирийския въпрос и призова за цялостно, честно и обективно разследване на подозренията за атаки с химическо оръжие в Сирия, предадоха Ройтерс и Франс прес.\"Ние трайно се противопоставяме на употребата на сила в международните отношения и сме за зачитане на суверенитета, независимостта и териториалната цялост на всички страни\", каза говорителка на китайското външно министерство.\"Призоваваме засегнатите страни да се върнат в рамките на международното право и да решат кризата с диалог и преговори. Всяка едностранна военна акция, която заобикаля Съвета за сигурност на ООН, противоречи на елементарните принципи и норми на международното право и усложнява уреждането на сирийския проблем\", добави говорителката, цитирана от АФП.Арабските страниВъздушните удари на САЩ, Франция и Великобритания по сирийски военни цели може да дадат възможност на тероризма в региона да се засили, заяви иракското министерство на външните работи, цитирано от Ройтерс. Египет е дълбоко обезпокоен от увеличилото се напрежение около Сирия във връзка с нанесения тази сутрин ракетен удар по територията на тази арабска страна, заяви египетското министерство на външните работи, цитирано от ТАСС.Катарското ръководство подкрепи военната операция на САЩ и съюзниците им в Сирия, съобщи телевизионният канал \"Ал Джазира\", като се позова на министерството на външните работи на емирството.Официален Рияд подкрепи военната операция, проведена в нощта на петък срещу събота от САЩ и съюзниците им срещу Сирия, съобщи телевизионният канал \"Ал Арабия\", като се позова на саудитското министерство на външните работи.Ливанският президент Мишел Аун осъди нанесените въздушни удари от чужди държави по Сирия. Както съобщи телевизионният канал \"Ал Манар\", той подчерта, че те \"не спомагат за политическото уреждане на кризата\".ЕвропаГермания отказа да се включи в операцията на коалицията, водена от САЩ. Въпреки това днес канцлерът Ангела Меркел заяви, че нейното правителство подкрепя ударите срещу сирийския режим и \"необходимата и уместна военна интервенция\".\"Подкрепяме факта, че нашите американски, британски и френски съюзници поеха своите отговорности. Военната интервенция беше необходима и уместна. Международната общност осъди употребата на химически оръжия и предупреди сирийското правителство да не извършва повече нарушения\", заяви в декларация Меркел.В участващата в операцията Франция се чуха гласове \"за\" и \"против\" операцията.Водачката на френския Национален фронт Марин Льо Пен разкритикува участието на Франция в ударите срещу Сирия, като написа, че тези удари повеждат Франция по път с непредвидими и потенциално необратими последици. Франция отново губи шанса да се появи на международната сцена като независима и балансирана сила, написа Льо Пен. Ударите на САЩ, Великобритания и Франция, нанесени без одобрението на ООН, са безотговорна реваншистка авантюра на американците, е мнението на Жан-Люк Меланшон, лидер на радикалното ляво движение \"Непокорна Франция\". Франция заслужава повече от това да играе такава роля. Тя трябва да е сила (за поддържане) на световния ред и мир, написа той в Туитър.В същото време френският външен министър Жан-Ив Льо Дриан предупреди, че ще има нова военна интервенция в Сирия в случай на ново нападение с химическо оръжие.\"По въпроса за химическото оръжие има червена линия, която не бива да бъде пресичана и ако тя случайно бъде пресечена, ще има нова интервенция\", каза министърът по телевизия Бе Еф Ем Те Ве и добави: \"Мисля, че урокът ще бъде разбран\".Льо Дриан посочи, че ударите на САЩ, Великобритания и Франция срещу Сирия са унищожили значителна част от химическия арсенал на режима в Дамаск. Френският външен министър съобщи, че визитата на президента Еманюел Макрон в Русия в края на май не е поставена под въпрос.Италия реагира резервирано. Страната е показала ясно на съюзниците си, че не може да предостави базите си за нанасяне на удари срещу Сирия, съобщи днес премиерът Паоло Джентилони.\"Ракетният удар бе извършен от САЩ и някои европейски страни. Това са съюзнически страни, нашите връзки със САЩ са тесни и специални, но този път ние настоявахме и дадохме да се разбере, че не може да се подразбира, че ще има логистична помощ (от страна на Италия), че ударите биха могли да се извършват от територията (на нашата страна)\", каза премиерът. Нанесените днес ракетни удари не бива да слагат началото на военен конфликт, заяви той. Сега не е време за ескалация, дошъл е моментът за дипломация, за да се даде на Сирия демокрация и плурализъм след седем години на страшен конфликт, посочи Джентилони.\"ЕС призовава всички държави, особено Русия и Иран, да използват влиянието си за предотвратяване на нова употреба на химическо оръжие, най-вече от сирийския режим - се казва в изявление на върховния представител на ЕС по външната политика и сигурността Федерика Могерини. - ЕС призовава всички страни в конфликта, особено поддръжниците на режима в Дамаск и неговите съюзници, да въведат незабавно прекратяване на огъня и да осигурят достъп на лекари и коридори за медицинска евакуация.\"ЕС осъжда решително многократната употреба на химическо оръжие от режима в Сирия, потвърдено от Организацията за забрана на химическите оръжия, се казва още в изявлението, в което се казва, че Съюзът е бил уведомен за целенасочените удари на коалицията с цел предотвратяване на нови случаи на използване на химически вещества от сирийския режим и че \"подкрепя всяко усилие в тази посока\"Българската позиция вижте .", "date": "2018.04.14", "title": "Ударът срещу Сирия - реакциите по света"}
{"url": "https://offnews.bg/sviat/tereza-mej-za-siria-tcelta-ne-beshe-smiana-na-rezhima-izpratihme-pos-678684.html", "text": "\"Това не беше намеса в гражданската война, нито имаше за цел смяна на режима. Това беше ограничен, прецизен и ефикасен удар с ясни граници. Въпреки че е в ход цялостна оценка на ударите, ние сме уверени в техния успех\", обяви британският министър-председател Тереза Мей, цитирана от предадоха Ройтерс и Франс прес.Рано сутринта тя застана пред камерите и микрофоните, за да обяви началото на въздушния удар на САЩ, Великобритания и Франция и да разясни мотивите за включването на страната в него.Премиерът подчерта, че нападението с крилати ракети след химическата атака срещу цивилни в сирийския град Дума от миналата седмица изпраща следното ясно послание: \"Международната общност няма да стои настрана и няма да толерира употребата на химически оръжия\".Британският премиер увери, че водената от САЩ коалиция е предприела ударите, защото опитите за преговори със Сирия са се провалили.Те ще понижат способността за разработването и използването на химически оръжия. Великобритания няма да търпи и толерира използването на химически оръжия, каза Мей, която днес ще говори пред парламента.На въпрос защо не се е консултирала с парламента, преди да предприеме операцията, тя отвърна, че е било по съображения за сигурност.Доклади на разузнаването и на други източници сочат, че сирийското правителство стои зад атаката в Дума миналата седмица, каза Мей.\"Надеждна разузнавателна информация сочи, че сирийски военни са координирали вероятната употреба на хлор в Дума на 7 април. Никоя друга групировка не е могла да извърши това нападение. Опозицията не използва нито хеликоптери, нито варелни бомби\", подчерта британският министър-председател.", "date": "2018.04.14", "title": "Тереза Мей за Сирия: Целта не беше смяна на режима. Изпратихме послание"}
{"url": "https://offnews.bg/politika/dbg-napusnaha-reformatorskia-blok-sds-ostavat-pochti-sami-obnovena-678617.html", "text": "ДБГ напусна Реформаторския блок. Това решение е взел Националният съвет на партията, научи OFFNews преди решението да бъде официално обявено.Така в РБ остават единствено СДС, БНД на доц. Борислав Великов и бившия здравен министър Петър Москов.\"Ще водим разговори с политически партии, които също смятат, че този феодален модел на управление на държавата и общините трябва да бъде спрян. ДБГ, обаче, внимава да не влезе в тактическа коалиция, защото нашата цел е да работим за по-широко обединение на демократично мислещите хора, не на партийни елити, каза председателят на ДБГ по време на пресконференция по темата. По думите му трябва да бъден създадено нещо, което да е по-добро от ГЕРБ и БСП, но освен това да бъде техен контрапункт.До днешното решение се стигна, след като преди месец партията замрази членството си в РБ и даде ултиматум на останалите партии в коалицията да се обединят около три неща: искане за незабавна оставка на правителството, създаване на реформаторски общности по места и платформа \"с акцент върху смели действия в сектор сигурност, за повишаване на доходите, подобряване образованието и ефективна борба с корупцията\".А сега накъде?Пред ДБГ стои въпросът как да продължи развитието си. Очаква се формацията да не започне веднага разговори за нова коалиция. От партията смятат, че трябва първо да \"подредят собствената си къщичка\" и чак след това да обмислят нови партньорства.Това обаче я поставя пред опасността да изпадне в пълна изолация. Заявките на председателя на партията Димитър Делчев, още откакто пое ръководството през септември миналата година, са за създаване на \"силна АнтиГЕРБ коалиция за спиране на застоя в страната\". Това съвпада с идеята на обявеното ново демократично обединение между ДСБ, ДаБГ и \"Зелените\" - \"Демократична България\". Новата формация вече даде заявка, че е отворена към партньорство и с други опозиционно настроени партии, които обаче трябва ясно да потвърдят с действия думите си. Притесненията сред \"Демократична България\" са че в ДБГ има хора, които биха могли да поставят партията в \"зависимост от статуквото\".ДБГ и ръководството на новото демократично обединение вече са водили разговори, но не за обединение, а по принципни теми. От от двете партии са единодушни, че е рано да се говори за това дали е възможно каквото и да е коалиране помежду им.От ДБГ поддържат връзка и с членове на СДС, но не и с ръководството на партията. Делчев и Лукарски не са си говорили от месеци, отношенията на лидера на ДБГ с Петър Москов също са обтегнати.\"Дясното умря, да живее дясното\" и така до безкрайОт днес РБ е коалиция между две партии, в която участва и бившият здравен министър Петър Москов. До официалното разпадане на Реформаторския блок остава само една крачка. След заиграването на Лукарски и Москов със Симеонов в СДС усилено се заговорило за смяна на ръководството, научи OFFNews. Част от членовете на партията искат сближаване с новото обединение около ДСБ и ДаБГ.РБ беше създаден в края на 2013 година като коалиция между пет партии - ДСБ, ДБГ, СДС, Народна партия \"Свобода и достойнство\" (НПСД) и БЗНС. До влизането им в парламента те имаха ясна позиция срещу модела КОЙ и управлението на ГЕРБ. Реформаторите дори се обявиха против участието на Бойко Борисов като премиер в следващото управление. Тогава обаче Божидар Лукарски нарече този ултиматум \"предизборен трик\". След изборите РБ влезе в коалиция с ГЕРБ и участваше в управлението на страната, а министър-председател отново беше Борисов. Избирателите им останаха разочаровани.Напрежението между партиите и хората в РБ започна още преди официалното създаване на формацията и продължи през цялото време, в което формацията беше част от управлението на страната. В края на 2015 година Христо Иванов, тогава правосъден министър, подаде оставка заради това, че ГЕРБ бламира съдебната му реформа. Веднага след това тогавашният лидер на ДСБ Радан Кънев обяви, че в лично качество минава в опозиция. Последваха го Атанас Атанасов и Гроздан Караджов. Малко след това и самата ДСБ взе решение да излезе в опозиция, но не напусна Реформаторския блок, който остана в управлението. Така в тогавашния парламент реформаторите се оказаха в шизофреничната позиция да са едновременно и опозиция, и управляващи.След победата на Румен Радев на президентските избори в началото на 2017 година Борисов за втори път подаде оставка. Малко след това НПСД напусна Блока и обяви, че ще се коалира с ДОСТ за предсрочните избори. Междувременно Христо Иванов създаде ДаБГ, а ДСБ - Нова република, в която влязоха и Мартин Димитров, и Петър Славов. Очакваше се двете формации да се обединят за предсрочните избори през 2017 година, но това така и не стана. Те се обединиха официално в \"Демократична България\" чак тази седмица, след като дълго време излизаха с общи позиции. Преди няколко месеца БЗНС напусна Реформаторския блок, за да се коалира с ДаБГ и ДСБ, но засега това не е станало.Това разделение, което винаги е последвано от обединяване, не е ново за дясното. Този рефрен се повтаря при Обединени демократични сили, Синьо единство, Синята коалиция.А управлението на новото дясно обединение \"Демократична България\" напомня на Синята коалиция от 2009 година, която имаше двама съпредседатели - Мартин Димитров (тогава лидер на СДС) и Иван Костов (тогава лидер на ДСБ). \"Демократична България\" се ръководи от Христо Иванов и Атанас Атанасов, а в експертния екип влизат Радан Кънев, Мартин Димитров.", "date": "2018.04.14", "title": "ДБГ напуснаха Реформаторския блок. СДС остават почти сами (обновена)"}
{"url": "https://offnews.bg/temida/obvinenie-za-zhenata-koiato-udari-avtobusa-na-trakia-678688.html", "text": "Жената, шофирала лекия автомобил, който участва в катастрофата на автомагистрала \"Тракия\" е задържана за 72 часа, в понеделник ще ѝ бъде искана постоянна мярка на задържане.Това каза наблюдаващият прокурор Мирослав Ангелов във връзка с вчерашния с тежък инцидент на магистрала „Тракия“, при който загинаха 6 човека, а десетки са ранени.Тя е с обвинение за извършено престъпление, квалифицирано като \"причиняване на пътно-транспортно произшествие, при което са загинали и пострадали повече от двама души\".\"Огледът продължи няколко часа. 26 свидетели са разпитани, бройката е възможно да е нараснала. Направени са проби за алкохол водачите на двете превозни средства, те са отрицателни. Взети са мерки да бъде запазен багажа на пострадалите\", каза той, цитиран от \"Фокус\".Ангелов обясни, че е иззет огромен обем по документация от фирмата, свързана с досието на автобуса. \"Той е нов, на около година и няколко месеца. Трудов договор на водача, дежурства. Изготвени са съдебно-медицински експертизи от 6 аутопсии\", поясни той.По думите му и двамата шофьори имат провинения. \"Водачката на лекия автомобил има тежко провинение, свързано с употреба на алкохол от преди около две години. Другият водач е бил с леки провинения. Лекият автомобил няма техническа неизправност. С оглед на това, взех решение да бъде задържана за 72 часа и в понеделник ще бъде искана постоянна мярка за задържане\" подчерта Ангелов.", "date": "2018.04.14", "title": "Обвинение за жената, която удари автобуса на 'Тракия'"}
{"url": "https://offnews.bg/112/dvama-zaginaha-pri-nov-intcident-na-trakia-bus-se-preobarna-678689.html", "text": "Двама души загинаха, след като бус се преобърна на магистрала „Тракия” днес следобед, съобщава Нова телевизия.Пострадали са осем човека. Те са транспортирани в болницата в Ямбол. Инцидентът станал на 296-тия километър от магистралата.\"Временно движението в участъка от км 296 до км 298 в посока София на АМ \"Тракия\" в района на село Воденичане се осъществява само в изпреварващата лента\", съобщават от Агенция \"Пътна инфраструктура\".От агенцията предупреждават водачите да шофират внимателно, преминавайки през отсечката.", "date": "2018.04.14", "title": "Двама загинаха при нов инцидент на 'Тракия', бус се преобърна"}
{"url": "https://offnews.bg/obshtestvo/otmeniha-kontcerti-zaradi-denia-na-traur-678683.html", "text": "\"Тоника\" отмениха юбилейния си концерт заради деня на траур за жертвите на катастрофата на магистрала \"Тракия\".Обявеният за днес концерт ще се проведе утре - 15 април, в зала \"Арена Армеец\", от 20.00 часа. Билетите и местата остават същите, съобщи за БТА композиторът Красимир Гюлмезов. \"Във връзка с трагичния инцидент на автомагистрала \"Тракия\" и обявения ден за национален траур,спектакълът ще бъде осветен само с бели светлини в знак на нашата съпричастност\", добави Гюлмезов.Отменен е и всички предвидени прояви на Националния музикален фестивал \"Фолклорен изгрев\". Организаторите подчертаха, че се присъединяват към тъгата на близките на жертвите и пострадалите в катастрофата на магистрала \"Тракия\".Фестивалът ще продължи в неделя, 15 април. Програмата на конкурса, предвидена за събота, се измества в неделя и ще се проведе съвместно с неделната програма. Началото ще бъде с по-ранен час - 9:00.Заради националния траур са отменени и други концерти и забавни прояви за днес.", "date": "2018.04.14", "title": "Отмениха концерти заради деня на траур"}
{"url": "https://offnews.bg/sviat/pentagonat-sasht-niama-da-zapochvat-vojna-v-siria-678687.html", "text": "Не искаме конфликт в Сирия, но не можем да допуснем подобни груби нарушения на международното право, заяви говорителят на американското Министерство на отбраната Дана Уайт.\"САЩ няма да започват война в Сирия\", заяви говорителят на Пентагона Дана Уайт,  след като САЩ, Великобритания и Франция нанесоха въздушни удари срещу Сирия, съобщава БГНЕС.По думите й целта на американската политика в Сирия остава борбата с тероризма и разгрома на ИДИЛ.В 4.00 часа тази сутрин САЩ, Великобритания и Франция започнаха да нанасят ракетни удари по Сирия, заявявайки, че действията им са в отговор на използването на химическо оръжие в град Дума. Ударени са девет обекта.По данни на Пентагона операцията е продължила около 50 минути и в нея са задействани два пъти повече ракети, отколкото при удара по военното летище \"Шейрат\" миналата година.", "date": "2018.04.14", "title": "Пентагонът: САЩ няма да започват война в Сирия"}
{"url": "https://offnews.bg/politika/kostov-predupredi-za-politicheski-razminavania-mezhdu-partii-v-demokr-678690.html", "text": "Новото политическо обединение \"Демократична България\", което включва \"Да, България\"(ДаБГ),  ДСБ и \"Зелените\", е съставено от партии, част от които имат политически разминавания.Това коментира бившият премиер на страната и първи председател на ДСБ Иван Костов пред Дарик радио.Той даде примери именно с ДСБ и разминаването им със \"Зелените\".\"Зелените\" атакуват точно концесиите, които ние сме дали. Атакуват частната собственост и частната инициатива. Като \"Обединени патриоти\" са, където едните са с Кремъл, другите против. Политика все пак се прави с компромис\", каза Костов.Той все пак приветства обединението вдясно и създаването на \"Демократична България\" и посочи, че ще следи внимателно какво ще се случи в бъдеще.Според него с решението на България да не изгони нито един руски дипломат в знак на солидарност с Великобритания, която обвини Русия за отравянето на двойния агент Сергей Скрипал, страната може да се ордалечи от влизането в Шенген и в еврозоната.Той заяви, че най-вероятно с българското правителство не се споделя достатъчно информация, например по случая \"Скрипал\", по опасение, че тази информация може да достигне до Москва. Костов посочи това като аргумент, че няма да се присъединим през тази година към шенгенското пространство: \"Вероятно това е и причината Борисов да заяви, че няма достатъчно информация по този случай\".\"Ако България иска да е част от еврозоната и шенгенското пространство, тя не може да заема позиции, различни от позицията на големите европейски държави членки на ЕС. Позицията на България, по-скоро е позицията на Москва\", подчерта Костов.Атаката срещу Сирия не е начало на по-мащабен конфликт, смята председателят на Управителния съвет на \"Център за Анализи и Управление на рискове\".Според Костов целта на ударите е да се унищожи възможността на Дамаск да произвежда химическо оръжие. Другата цел на ударите според него е да се предотврати засилването на влиянието на Иран и в Сирия.", "date": "2018.04.14", "title": "Костов предупреди за политически разминавания между партии в 'Демократична България'"}
{"url": "https://offnews.bg/kultura/bukmejkari-narezhdat-balgaria-na-vtoro-miasto-na-evrovizia-678692.html", "text": "Българската песен за \"Евровизия\" ще спечели второ място на тазгодишния песенен конкурс, предвиждат букмейкъри. Това показва справка на OFFNews в сайтове за залагания.Група Equinox впечатли с първото живо изпълнение на \"Bones\" в Лондон миналата седмица. Оттогава постепенно песента се изкачи от 7-мо на 2-ро място. Почитатели на конкурса коментираха под видеото от живото изпълнение, че опасенията им за това, че студийната версия са се оказали напразни. \"Чувствам се глупаво, че поставих тази песен на 18-то място в моя топ 43...Вокалите им ме накараха да усетя песента\", написа потребител под живото изпълнение.Според друг почитател на \"Евровизия\" живото изпълнение е зашеметяващо, докато студийният запис не е толкова добър. Днес е второто живо изпълнение на \"Bones\", този път в Амстердам. До Жана Бергендорф, Владимир Михайлов, Георги Симеонов-Джей Джей, Джони Манюел и Трей Кембъл на сцената ще застане и Кристиан Костов. Той беше българският представител на \"Евровизия\" и постигна най-доброто представяне за страната ни досега, като се класира втори.Залаганията сочат за победител на тазгодишния песенен конкурс представителката на Израел Нета с песента \"Toy\".България ще вземе участие в първия полуфинал на 8 май, финалът ще се проведе на 12 май. БНТ ще излъчи на живо и трите конкурсни вечери от 22:00 часа.", "date": "2018.04.14", "title": "Букмейкъри нареждат България на второ място на 'Евровизия'"}
{"url": "https://offnews.bg/sviat/savetat-za-sigurnost-na-oon-othvarli-rezoliutcia-na-rusia-osazhdashta-678696.html", "text": "Съветът за сигурност на ООН отхвърли внесен от Русия проект за резолюция, осъждаща западните удари по Сирия, съобщава Ройтерс.Резолюцията беше подкрепена само от Китай и Боливия, 4 страни членки се въздържаха, а 8 се обявиха против. За прокарването ѝ трябваха поне 9 гласа \"за\" и нито едно вето от петте постоянни страни членки.Страните-членки на НАТО напълно подкрепиха ракетните удари на САЩ, Великобритания и Франция в Сирия. Това заяви генералният секретар на НАТО Йенс Столтенберг на пресконференция в Брюксел след приключване на извънредното заседание по темата.\"Всички страни от НАТО подкрепиха ударите в Сирия\", каза Столтенберг и подчерта, че НАТО напълно подкрепя усилията на ООН за политическо решение на конфликта в Сирия. \"Призоваваме всички членове на Съвета за сигурност на ООН да потвърдят своите ангажименти. Призоваваме най-вече Русия да изпълни своите ангажименти и Сирия да вземе участие в Женевския процес\", каза той.", "date": "2018.04.14", "title": "Съветът за сигурност на ООН отхвърли резолюция на Русия, осъждаща ударите в Сирия"}
{"url": "https://offnews.bg/112/mazh-se-hvarli-pod-vlaka-asenovgrad-plovdiv-678697.html", "text": "Мъж се е хвърлил под влака Асеновград-Пловдив. Инцидентът е станал около 16.30 часа на жп линиите под надлез Родопи, съобщава \"Фокус\", позовавайки се на полицията.Влакът е бил спрян за извършване на оглед и е потеглил със закъснение.Мъжът е с неустановена самоличност. По първоначални данни става въпрос за самоубийство.", "date": "2018.04.14", "title": "Мъж се хвърли под влака Асеновград-Пловдив"}
{"url": "https://offnews.bg/sviat/lavrov-skripal-mozhe-da-e-otroven-s-himichesko-orazhie-izpolzvano-ot-678695.html", "text": "За отравянето на Сергей Скрипал може да е използвано вещество, разработвано от САЩ и Великобритания, но Организацията за забрана на химическите оръжия (ОЗХО) не е включила тези изводи в окончателния си доклад по случая.Това заяви руският външен министър Сергей Лавров, цитиран от ТАСС. Според него с формулата на веществото разполагали и други страни от НАТО.Той обясни, че това показва независима експертиза, която е направена от Швейцарския център по радиологични и химическо-бактериологични изследвания в град Шпиц. Тя е на база проби, изпратени им от ОЗХО и е завършена още на 27 март.По думите на Лавров експертизата показала следи от веществото BZ, което било съставна част на химически оръжия втора категория съгласно Конвенцията за забраната на химически оръжия на ООН. Това е неврно-паралитично вещество, при което токсичният ефект настъпва между 30 и 60 минути след прием.", "date": "2018.04.14", "title": "Лавров: Скрипал може да е отровен с химическо оръжие, използвано от НАТО"}
{"url": "https://offnews.bg/sviat/tramp-perfektno-osashtestven-udar-v-siria-misiata-e-izpalnena-678686.html", "text": "\"Перфектно осъществен удар снощи. Благодаря на Франция и Великобритания за мъдростта и силата на войските им. Не можеше да се постигне по-добър резултат. Мисията е изпълнена!\".Това написа президентът на САЩ Доналд Тръмп в Туитър по повод въздушните удари срещу Сирия.Малко след това Тръмп публикува нов туит, в който обяви, че е горд с армията на САЩ:\"Много се гордея с великата ни армия, която след милиарди одобрени похарчени долари ще стане най-добрата, която страната ни е имала. Нищо и никой няма да се приближи\", написа той.", "date": "2018.04.14", "title": "Тръмп: Перфектно осъществен удар в Сирия, мисията е изпълнена"}
{"url": "https://offnews.bg/futbol/balakov-opredeli-macha-s-lokomotiv-kato-strategicheski-678682.html", "text": "Като стратегически определи предстоящия мач срещу „Локомотив“ (Пд) главният мениджър на „Етър“ Красимир Балъков.„Виолетовите“ имат последна възможност да запазят шансовете си за второто място в групата, което дава право на директно оставане.„Това е най-важният мач за нас, все едно е финал. Двубоят е стратегически и за „Локо“ (Пд), и за нас. Ако загубим в Пловдив, губим вече и теоретичната възможност да играем за 7-10 място. Ако спечелим победа или реми, все още можем да гоним второто място в групата.Нещата не зависят само от нас, но ние във всеки мач ще играем за победа. Това е реалността и трябва да я приемаме, но и да отидем за 11-14 място, сме длъжни във всеки от следващите мачове да играем здраво и да не губим ритъма“, коментира Красимир Балъков.Поради наказание мача пропускат вратарят Христо Иванов и халфът Димо Атанасов, но добрата новина е, че след контузии се завръщат опитните Георги Сърмов и Венцислав Василев.Двубоят „Локо“ (Пд) – „Етър“ е в неделя от 20:00 ч. на „Лаута“. Той ще бъде ръководен от един от елитните ни рефери – Ивайло Стоянов, който в сряда свири на ниво дербито ЦСКА – „Левски“. Негови асистенти са Велислав Миленков и Мирослав Иванов, съдийски наблюдател – Кирил Лозанов.Също в неделя, но от 17:30 ч. „Дунав“ приема „Септември“.", "date": "2018.04.14", "title": "Балъков определи мача с Локомотив като стратегически"}
{"url": "https://offnews.bg/sviat/putin-osadi-vazdushnite-udari-nad-siria-i-ochakva-nova-bezhanska-valna-678681.html", "text": "Руският президент Владимир Путин осъди въздушните удари на САЩ, Франция и Великобритания срещу Сирия, съобщава ТАСС.\"Русия по най-сериозния начин осъжда нападението над Сирия, където руските военнослужещи помагат на законното правителство в борбата срещу тероризма\",пише в официалната позиция на руския президент.Според Путин със своите действия САЩ още повече задълбочават хуманитарната катастрофа в Сирия. \"Носят страдание на мирното население и по същество подпомагат терористите, които 7 години тероризират сирийския народ, провокират нова вълна бежанци от тази страна и региона като цяло\", смята руският президент по повод въздушните удари и заяви, че те нарушават международното право.По-рано Министерството на отбраната на Русия обяви, че няма загинали цивилни при атаката. От Пентагона подчертаха, че целите са били подбрани така, че да се избегнат руски жертви. Властите във Франция също заявиха, че нападението не е насочено срещу съюзниците на Сирия, каквито са Русия и Иран.  Според руският президент САЩ са използвали като предлог за въздушния удар \"инсценировка на употреба на химическо оръжие\". \"Руските военни експерти, които бяха на мястото на мнимия инцидент, не откриха следи от използването на хлор или друго отровно вещество. Нито един местен жител не е потвърдил факта на химическата атака\", заяви Путин.Президентът на Русия смята още, че САЩ, Франция и Великобритания са пренебрегнали изпращането в Сирия на специалисти от Организацията за забрана на химическото оръжие са предприели военна операция без да дочака резултатите от разследването.", "date": "2018.04.14", "title": "Путин осъди въздушните удари над Сирия и очаква нова бежанска вълна"}
{"url": "https://offnews.bg/obshtestvo/nov-trolej-ili-tramvaj-6-shestitcata-e-na-pat-da-zagubi-bitkata-z-678664.html", "text": "Тролей да смени трамвай № 6 по булевард \"Арсеналски\" и да свърже жителите квартал \"Манастирски ливади\" с центъра на София или да се запази Шестицата до басейн \"Спартак\" ще решава Столичният общински съвет през май. Главният архитект Здравко Здравков определи двуседмичен срок за симулации на трафика и натоварванията на движението при всеки от двата варианта за движението през Петте кьошета, след което те влизат за обсъждане в комисиите по архитектура и по транспорт към СОС. Това стана ясно след проведения Общинския експертен съвет по устройство на територията в разширен състав за разглеждане на проекти за Комплексно транспортно проучване за решаване на проблемите на транспорта в югозападната част на големия център в София - пл. „Македония“ – бул. „Христо Ботев“ – бул. „Ген. Скобелев“ – подлеза пред НДК – бул. „България“ – бул. „Черни връх“ – бул. „Арсеналски“.Различните варианти са разглеждани неколкократно на предишни заседания на съвета и за тях през февруари беше проведено обществено обсъждане. Съветът прие да продължи работата по два от вариантите: единият предвижда запазване на съществуващия трамваен тунел при НДК и трамвай № 6, а за трамваи с № 1 и № 7 ползване на съществуващата входяща рампа на тунела и изграждане на ново разклонение и нова изходяща рампа по бул. „Витоша“, и втори вариант - ново тролейбусно трасе,  по бул. „Арсеналски“, заменящо трамвай № 6, което да продължи към ж.к. „Гоце Делчев“ и  „Манастирски ливади“. Колелото на Шестицата на бул. \"Арсеналски\" се оказа частен имот, обявиха от Спаси София. От организацията заподозряха, че това е причината Столична община да не иска да върне трамвая по стария маршрут, а на терена да се появи нова сграда. Според проверка на архитекта на район \"Триадица\" обаче теренът е общински и върви процедура за съставяне на акт за общинскасобственост. Справката, включително и в Агенцията по геодезия, картография и кадастър, показала, че обръщалото до преди няколко години не е било отделен имот, а част от територията на Южния парк, която е общинска собственост. През 2016 г. имотът на обръщалото еотделен от останалата територия на парка, тъй като е ограден от трамвайните линии. \"В записа на кадастралната карта не е отбелязан конкретен частен собственик и няма данни за претенции към имота\", твърдят от \"Триадица\". Според Столична община тролеят е по-добър вариант, защото ще бъде удобен градски транспорт до центъра и за жителите на \"Манастирски ливади-Изток\", които сега си нямат връзка с централната градска част. Решението за това от къде да минава линия 6 е свързано с това как да бъде уредено движението през тунела на НДК, за да бъде изместен трамваят по бул. \"Скобелев\", който в момента преминава под прозорците на живеещите там. От \"Спаси София\" предложиха вариант трамваите да минат по бул. \"Витоша\" и по \"Патриарх Евтимий\", което обаче не бе прието от хората в района. Спирането на Шестицата по \"Арсеналски\" и линиите на мотрисите по \"Скобелев\" бяха променени заради строежа на третия лъч на метрото. ", "date": "2018.04.14", "title": "Нов тролей или трамвай № 6? Шестицата е на път да загуби битката за тунела под НДК"}
{"url": "https://offnews.bg/politika/ninova-konfliktat-v-blizkia-iztok-ne-mozhe-da-bade-reshen-s-voenna-si-678693.html", "text": "\"Конфликтът в Близкия изток не може да бъде решен с военни средства. Използването на военна сила само задълбочава проблемите, а не ги решава\", това написа във Фейсбук лидерът на БСП Корнелия Нинова по повод въздушните удари на САЩ, Франция и Великобритания срещу Сирия.Според Нинова конфликтът може да се прекрати само с трайно политическо решение, а мястото за това е Съвета за сигурност на ООН. \"Където да се свали напрежението и чрез диалог да се намери устойчиво решение за разрешаване на кризата\", каза тя.По думите й употребата на химическо оръжие е недопустимо, но такава употреба в Сирия трябва да бъде установена от независимо разследване на ООН.\"Военни действия без санкция на ООН и влошаване на отношенията между САЩ и Русия ни отдалечават от постигането на траен мир в Близкия изток, което е изключително важно и за региона, и за Европа, и за България\", заяви Нинова.", "date": "2018.04.14", "title": "Нинова: Конфликтът в Близкия изток не може да бъде решен с военна сила"}
{"url": "https://offnews.bg/sviat/sasht-frantcia-i-velikobritania-izvarshiha-vazdushni-udari-sreshtu-si-678668.html", "text": "САЩ, Великобритания и Франция бомбардираха правителствени цели в Сирия в операция, започнала рано сутринта и насочена срещу обекти с химически оръжия.Ударите са в отговор на предполагаемото нападение с химическо оръжие в Сирия миналата седмица.\"Обединената операция на въоръжените сили на Франция и Великобритания е в ход\", обяви американският президент Доналд Тръмп в обръщение към нацията.Британският министър-председател Тереза Мей също направи изявление.Изявлението ѝ бе направено минути след обръщението на Тръмп, в ранните сутрешни часове, след последен телефонен разговор с френския президент Еманюел Макрон. В него Мей заяви, че британските въоръжени сили ще проведат „координирани и целенасочени удари“.„Това е първият път, в който аз, като министър-председател, трябва да взема решение нашите военни сили да участват в битка – не взех лесно това решение“, каза тя.„Направих го, защото прецених, че това действие е от национален интерес за Великобритания. Не можем да позволим употребата на химически оръжия да стане нещо нормално – в Сирия, по улиците на Великобритания или където и да било в нашия свят.Бихме предпочели алтернативен път. Но в този случай няма такъв.“Макрон декларира писмено, че Франция участва, защото Париж и съюзниците му не могат да толерират употребата на химически оръжия. Той не направи публично изявление. Това направиха двама министри - на отбраната и външните работи.ОперациятаУдарите започнаха към 4 ч. сутринта българско време. Призори експлозии се чуваха близо до сирийската столица Дамаск, съобщиха Ройтерс и Би Би Си.По-късно, на брифинг в Пентагона, началникът на генералния щаб на американската армия ген. Джоузеф Дънфорд обяви, че са били поразени три цели: научно-изследователски център край Дамаск, база за съхранение на химически оръжия, намираща се западно от Хомс, и още една база за химически оръжия и команден център, също край Хомс.Ударът е еднократен, засега не се планират нови, заяви Джеймс Матис, министър на отбраната на САЩ.Операцията е продължила малко повече от час и вече е приключила. Изстреляни са 120 ракети, вероятно ракети „Томахоук“. Противовъздушната охрана на Сирия е свалила най-малко 10 от тях, съобщи сирийската държавна телевизия. По-късно сирийските власти обявиха, че прихванатите ракети са 1/3 от изстреляните. Трима цивилни са били ранени във военна база в Хомс, съобщава още сирийската телевизия.Съобщава се още, че сградата на научния център е била разрушена, сринати са лаборатории и има други материални щети, но не е бил отнет човешки живот.РеакцияСирия обяви, че западните удари са \"брутална и варварска агресия\".Москва обяви, че това няма да остане без последствия и че ударите са \"обида\" за президента Путин, предаде БНТ.По-късно руските власти обявиха, че Владимир Путин ще поиска свикването на Съвета за сигурност на ООН.Спорно е дали Русия е била предупредена за началото на операцията. Според някои източници отговорът е \"Не\", според други властите в Москва са били уведомени.„Изпълнява се предварително разработеният сценарий. Отново сме заплашени. Предупредихме, че такива действия няма да бъдат оставени без последствия. Цялата отговорност за тях е на Вашингтон, Лондон и Париж“, се казва в изявление на руския посланик в САЩ Анатолий Антонов.Руският външен министър Мария Захарова също осъди операцията.Генералният секретар на НАТО обяви, че подкрепя действията, насочени към цели, свързани с производството и съхранението на химически оръжия. Изявлението му, разпространено от пресслужбата, е от негово лично име, а не официалната позиция на НАТО.Това – допълва Йенс Столтенберг - е начинът да бъдат ограничени по-нататъшни опити да бъдат използвани химически оръжия срещу сирийските граждани.Председателят на Европейския съвет Доналд Туск подкрепи ударите, нанесени от САЩ, Великобритания и Франция срещу Сирия, и заяви, че ЕС ще бъде заедно със съюзниците си \"на страната на справедливостта\".България също изрази официално позицията си. Може да я прочетете .", "date": "2018.04.14", "title": "САЩ, Франция и Великобритания извършиха въздушни удари срещу Сирия (обновена)"}
{"url": "https://offnews.bg/obshtestvo/svetla-sabota-e-zhenite-da-ne-perat-678604.html", "text": "Светла събота е шестият ден от Светлата седмица след Великден, когато всеки ден се славят Божията майка и светите апостоли. Днес се почита свети Йоан Кръстител. На днешния ден се почитат починалите близки с червени яйца. Жените не бива да перат и да шият, гласи народното поверие. Първата седмица след Великден е наречена Светла седмица, защото възкресението на Иисус Христос донася просветление и надежда за вечен живот на всички човеци. Тя се нарича още празна, заради забраната да се работи каквото и да е работа. ", "date": "2018.04.14", "title": "Светла събота е, жените да не перат"}
{"url": "https://offnews.bg/turizam/10-prichini-da-posetite-bukuresht-678648.html", "text": "Най-големият град в Румъния и нейна столица е Букурещ. Градът е известен и като „малкия Париж“ поради архитектурната му прилика с френската столица.Букурещ е главният град на Румъния от 1862 г. Оттогава е център на румънската политика, култура и изкуство. Населението му към януари 2016 г. е 2 106 144 души, което го нарежда на 6-о място в класацията на най-населените градове в Европейския съюз (без предградията).От началото на 21. век градът се радва на изключително висок за Източна Европа културен и икономически подем. Букурещ е най-популярната туристическа дестинация в Румъния и предлага много и разнообразни забавления, както и десетки културни забележителности. Градът е особено пленяващ и само един уикенд надали би ви бил достатъчен, за да му се насладите пълноценно. Ето само 10 причини да посетите румънската столица:1. Красивият градски центърВ началото на 20-и век Букурещ се прочува като „малкия Париж“ или „Париж на Изтока“. Градът и до днес се краси от автентични сгради от началото на миналия век, построени от френски архитекти, въпреки че неведнъж е бил разрушаван при бомбардировки и земетресения.Букурещ днес е характерен със своите широки булеварди, красивите фасади на внушително големите сгради, многото фонтани и големите градски паркове. Където и да се озовете в центърана града, навсякъде ще има нещо което ще ви впечатли със своята архитектурна красота.Особено впечатляващ е контрастът между сградите от различни епохи в историята на Румъния, които стоят една до друга. На много места в центъра на града може да се видят една до друга сгради от времето на кралска Румъния, от времето на Чаушеску (фасадите на много от които наподобяват поне малко от облика на Париж) и стъклени сгради от нашето съвремие. Има и много реновирани стари сгради, при които старите фасади са запазени откъм улицата, а назад се вижда стъклена модерна архитектура.2. Сградата на парламентаСградата на парламента в Букурещ е същински дворец, засенчващ дори този във Версай със своята пищност. Освен с мрамора, златото, среброто, кристала и другите вложени в нея скъпи материали, тя е особено впечатляваща поради няколко основни факта:- представлява най-тежката сграда в целия свят;- тя е втората най-голяма по площ административна сграда в света след тази на Петнагона в САЩ;- тя е най-скъпата административна сграда в света, като пазарната ѝ стойност възлиза на над 3 милиарда евро;- основната конструкция на сградата е завършена само за шест години. Първата копка на румънския парламент, тогава „Дом на републиката“, е направена през лятото на 1984 г. по инициатива на тогавашния диктатор Николае Чаушеску и на неговата съпруга Елена. Цялата сграда е построена с материали от румънски произход. За да бъде построена сградата на това място само за две години са били разрушени манастир, болница, сградата на националния архив и 37 стари фабрики и работилници, а 40 000 души са били преселени другаде. Поне 20 000 души са работили на обекта (според някои източници броят им достига 100 000), понякога на три смени, като хиляди загиват по време на самия строеж.Днес, освен парламента и Сената, сградата помещава още международен конферентен център и три музея – Музеят на съвременното изкуство, Музеят на комунистическият тоталитаризъм и Музеят на двореца, който осигурява достъп на туристите до едва 3 процента от цялата сграда.Важно: Поради големия интерес, посещението на Парламента от туристи става само чрез предварителна резервация на билети за определена група. Влизането става само с екскурзовод, като разходката из големите мраморни коридори и украсени с тежки и скъпи орнаменти зали на сградата продължава около час и половина.3. Големите градски парковеЖителите на Букурещ са благословени с няколко чудесни градски градини. За тяхното подобряване са инвестирани много средства през последните години, като усилията не са били напразни. Днес парковете на Букурещ са не просто места за отдих, но също така са и сред основните атракции на града. Най-големият парк в града е Херъстръу, открит още през 1936 г. Това без съмнение е един от най-красивите и приятни за отдих места в румънската столица. В него има голямо езеро, на което е и кръстен самият парк, десетки тематични градини (например японска градина), фонтани, скулптури, много детски площадки и широки велоалеи.Един от най-старите паркове в Букурещ обаче е централната градина Чишмиджу. Името ѝ идва от турски и буквално означава „градина“. Създаден в първата половина на 19. век, в този парк има изкуствено езеро, в което плуват дървени лодки, красиви мостове, редки дървесни видове от цяла Румъния, както и десетки площадки и паметници. Това, което отличава парка от другите в града е, че в него през цялото време се чуват гласовете над прелитащите над него гарвани, които търсят храна около езерото без да бъдат прогонвани.Другите не по-малко красиви паркове в града са Киселев, Ботаническата градина, Карол и други, разположени в целия град, предимно околопериферията на центъра.4. Триумфалната аркаКакто в големия Париж, така и в малкия Париж една от основните забележителности е триумфалната арка. Тази в Букурещ е построена през 1936г. в чест на жертвите в Първата световна война и на независимостта на Румъния, получена през 1878 г. Арката е висока 27 метра и днес големите военни паради на 1 декември, когато е националният празник на Румъния, се провеждат тъкмо около тази арка.5. Музеят на селотоМузеят на селото в Букурещ определено е една от забележителностите, които задължително трябва да посетите, за да усетите духа на румънското село. Той е създаден през далечната 1936 г. и представлява открит етнографски парк, разположен непосредствено до парка Херъстръу – един от най-големите паркове в града и само на 3 минути пеша от Триумфалната арка. Етнографският парк разполага с 272 автентични селски къщи, дворове и ферми, пренесени в Букурещ от цяла Румъния.Мястото е изключително красиво и романтично, като забавлява както възрастните хора, така и децата. В него се отглеждат животни като кокошки, патици, козички и други, които се разхождат свободно из парка и децата ви биха могли да погалят, стига животинките да им позволят.6. Другите музеиОсвен представените до тук музеи – Музеят на селото и тези в сградата на парламента – в Букурещ има още десетки музеи, които със сигурност няма да съжалявате, ако успеете да посетите. В града има десетки галерии по изкуствата, исторически, военни и археологически музеи. Но сред най-интересните определено е музеят „Котрочени“, който в миналото е бил стар кралски дворец, а днес в него се помещава щабът на президента на Румъния. В него може да видите няколко стаи, украсени от румънската кралска династия. Националният музей нарумънската история също е една от най-интересните за посещение забележителности в града, което важи и за Музея на историята на еврейската общност в Румъния. А от пролетта на тази година в Букурещ може да посетите и Музея на кича, който представя липсата на добър вкус в нова и много интересна светлина.7. Старият градСтарият град на Букурещ без съмнение е сред задължителните за посещение места в града. Именно това място е сърцето на румънската столица, където кипи живот по всяко време на денонощието. Характерни за стария град са можеството алтернативни барове, ресторанти инощни клубове, сгушени край павираните изцяло пешеходни улички. Старият град без съмнение е най-мултикултурното и пъстро място в града. В него може да хапнете традиционна храна от целия свят, да се радвате на разнообразна музика в баровете и клубовете, да купите сувенири за спомен и подаръци за роднини, приятели и колеги.Почти всички сгради в тази част на Букурещ са автентични и на стотици години. Голяма част от нея обаче е разрушена в края на 70-те и началото на 80-те години, като на мястото на старите постройки са издигнати нови големи жилищни блокове и булеварди. Въпреки това обаче духът на съществуващата към днешна дата част от Стария град е запазен и всеки посетител на града може да се впусне в автентичната атмосфера на миналите векове.8. Църквите и манастиритеНяма как да посетите Букурещ и да не забележите колко много църкви и манастири има в града. Те са буквално на всяка крачка, като местните хора, които ги посещават, изглеждат наистина доста набожни. Макар и в града да няма голяма катедрала, която да е основна забележителност по подобие на повечето европейски столици, техният брой, екстериорът и интериорът им са наистина впечатляващи. Най-популярните сред туристите църкви в града са Патриаршеската катедрала, манастирът „Антим“ и църквата „Михаил Вода“. Но в която и църква в града да влезете, със сигурност тя ще Ви впечатли със своя поддържан вид.9. БутицитеВ Букурещ има магазини на почти всички популярни в цял свят марки за дрехи, както и няколко големи търговски комплекси, в които може да си купите нещо за спомен.Но в никакъв случай не подценявайте и възможността да си харесате нещо в някой от многото китайски магазини за дрехи в града. Повечето от тях са големи, като стоките им са доста по-разнообразни и по-евтини от тези в китайските магазини в София например. Така за неголяма сума пари може да си купите няколко неща за обличане, които в България най-вероятно ще ви излязат по-скъпо.10. Съвсем близо е до БългарияБлизостта също е причина да посетите румънската столица. Тя се намира само на около час от град Русе и на едва около 70 километра от границата с България. До нея може да достигнете с автомобил, влак, автобус, с такси от Русе, че дори и със самолет от София.Пътят до Букурещ продължава около 6 часа с автомобил, като в сайтовете за настаняване може да наемете уютни апартаменти в центъра за по-малко от 100 лева на ден. Приблизително толкова струва и настаняването в двойна стая в хотел в централната част на града. В Букурещ и множество хостели, където може да пренощувате на почти символични цени. Освен близостта, едно от най- големите предимства на града е, че всичко струва малко повече или малко по- малко отколкото в България. Ако все още не сте посетили румънската столица, то със сигурност няма да съжалявате, ако я посетите скоро.", "date": "2018.04.14", "title": "10 причини да посетите Букурещ"}
{"url": "https://offnews.bg/tenis/grigor-dimitrov-uzna-sapernika-si-v-monte-karlo-678671.html", "text": "Най-добрият ни тенисист Григор Димитров ще открие сезона на клей срещу Паоло Лоренци или Филип Краинович.Победителят в мача помежду им ще е съперник на петия в света във втория кръг на турнира от сериите “Мастърс” в Монте Карло. Григор, който е поставен под номер 4 в схемата, ще почива в първия кръг.Ако стартира с победа, Димитров вероятно ще срещне в третия кръг Алберт Рамос, а на 1/4-финалите би могъл да се изправи срещу белгиеца Давид Гофен.На полуфиналите пък има шанс българинът да премери сили със световния номер 1 Рафаел Надал. Испанецът, който спечели надпреварата през миналата година, ще започне участието си срещу Аляж Бедене от Словения, а Новак Джокович ще има за съперник квалификант.Турнирът в Монте Карло започва следващата седмица.", "date": "2018.04.14", "title": "Григор Димитров узна съперника си в Монте Карло"}
{"url": "https://offnews.bg/analizi-i-komentari/shest-trupa-i-poveche-ot-edin-problem-678656.html", "text": "Вчерашната трагедия на магистрала Тракия, при която загинаха 6 души в автобус на фирма Юнион Ивкони, днес е траур, а утре ще бъде само статистика. Ще допълни графата \"жертви на ПТП\" в сводката на КАТ.Вижте обаче снимките от инцидента - полегнал настрана автобус в канавката, който не се е обръщал безброй пъти и не е огънат на хармоника, изглежда почти нов. А и наистина машината е такава - произведена преди 4 години, регистрирана преди една. Въпреки това трагедията е факт.Защо?Дори и да се абстрахираме от конкретните обстоятелства, кой кого и как е засякъл на пътя, има факти, които безпощадно показват, че това нямаше да се случи, ако държавата ни си беше на мястото.Тези шест ковчега наистина можеха да бъдат избегнати или поне жертвите да са по-малко.Това нямаше да се случи, ако бяха направени няколко елементарни неща:Първо, ако хората в автобуса си бяха сложили коланите по време на пътуването. Седалките са били снабдени с такива фабрично, а по закон в този случай те са задължителни.Второ, хората масово не знаят, че коланите в автобуса (ако има такива) са също толкова задължителни, колкото и в леката кола.Трето, когато се качвате на самолет преди полет, стюардесите обясняват и показват внимателно как се закопчават коланите, а след това и проверяват пасажерите дали са изпълнили указанията. Едва ли шофьорът на чисто новия автобус го е направил, преди да потегли на път. Поне на мен това нито веднъж досега не ми се е случвало, въпреки че често пътувам.Четвърто, не го е направил, защото няма кой да го накаже за пропуска с фатални последици. Дали пътниците в автобуса са сложили колани, или не са, би трябвало да следят катаджиите. Те спират често водачи на леки коли за такова провинение и ги наказват със солени глоби, но не го правят с автобусите. Когато започнат да глобяват и пътници в автобуса, хората много бързо ще се научат да се препасват с каиша.Пето, законът ни за движение по пътищата е абсурден. Текстовете му гласят, че коланите са задължителни само ако автобусът е фабрично произведен с такива. Ако няма, то собственикът му не е задължен да ги постави, което пряко влияе на безопасността. Коланите са масови за превозните средства със сертификат над Евро 3, но не и при по-старите возила. А стотици такива всекидневно извършват междуградски превози.Шесто, във връзка с горното, купувайки си билет пътникът изобщо не знае дали ще получи качествена и безопасна услуга или некачествена и несигурна. Цената на билета от София до Бургас е 27 лева, независимо дали автобусът има колани или няма, дали е чисто нов или помни Перестройката.Седмо, ако министерството на транспорта наистина мислеше как да подобри кошмарната статистика за жертвите и ранените при ПТП у нас, то със сигурност можеше да поработи за това хората да слязат от автобусите и да се качат на влака. Жп транспортът е в пъти по-екологичен и по-безопасен.Това можеше да се случи не с принудителни и рестриктивни мерки, а чисто пазарно, ако жп услугата бе малко по-добра - ако влаковете не закъсняваха масово, ако вагоните не се палеха като факли, ако не бяха мръсни и миризливи, ако не бяха развъдник за дървеници, ако обслужването на клиентите бе с една идея по-добро. За глупостта на обещанията на БДЖ ръководството \"3 часа с влак от София до морето\" не си струва да говорим. Лично аз се обзалагам, че хората ще стъпят на Марс по-рано, от това пътническа композиция на БДЖ да стигне от столицата до Бургас за 180 минути. Но дори и до четири часа да бъде свалено времето за пътуване по маршрута, то автобусните фирми сами ще хлопнат кепенци и през ум няма да им мине да обслужват подобна линия.Ако забелязвате, дотук говорим само за неща от компетенцията на управляващите, за спазване на правила от страна на държавни институции и управлението на държавни фирми (БДЖ) - системни грешки, а не индивидуални бъгове. Вчерашната трагедия, днешният траур и утрешната статистика за пореден път ни показват само как чиновническото безхаберие в България убива.Конкретен виновник за всичко изброено по-горе, естествено, няма да бъде намерен.Показва нагледно и защо толкова много млади и образовани хора избират за решение на проблемите си Терминал 2 с еднопосочен билет.", "date": "2018.04.14", "title": "Шест трупа и повече от един проблем"}
{"url": "https://offnews.bg/obshtestvo/natcionalen-traur-za-zhertvite-na-katastrofata-na-trakia-678652.html", "text": "Днес е ден на национален траур за жертвите на катастрофата на Тракия, при която се преобърна автобус.Министерският съвет взе решението да обяви ден на национален траур вчера.В памет на загиналите националните флагове на всички държавни институции ще бъдат свалени наполовина.При тежкия инцидент вчера загинаха шестима души, а 23-ма бяха ранени. Катастрофата стана на магистрала \"Тракия\", край Вакарел.Катастрофиралият автобус е на фирма \"Юнион Ивкони\". Два екипа на ИА \"Автомобилна администрация\" и прокуратурата разследват случая и извършиха техническа експертиза на място. Екипи на МВР са в офиса на фирмата-превозвач \"Юнион Ивкони\"Вчера министърът на транспорта Ивайло Московски заяви, че най-вероятно причината за трагедията е \"пътен инцидент, който касае и друго превозно средство\".", "date": "2018.04.14", "title": "Национален траур за жертвите на катастрофата на Тракия"}
{"url": "https://offnews.bg/futbol/maradona-ne-vidial-duzpa-za-real-sreshtu-iuventus-678674.html", "text": "Аржентинската легенда Диего Марадона не смята, че е имало дузпа за Реал Мадрид срещу Ювентус в 1/4-финала от Шампионската лига.Ситуацията в последните минути от двубоя при резултат 3:0 в полза на \"Старата госпожа\" доведе до намаляване на резултата до 1:3 и съответно класиране на \"Белия балет\" напред.Аржентинският гений смята, че не е имало дузпа, но ако той е бил на мястото на Лукас Васкес, би изиграл ситуацията по същия начин т.е. симулирал.“Не, не, не беше дузпа. Когато Кристиано Роналдо отигра топката с глава, Лукас се хвърли към нея, защото беше точно до Буфон, а Бенатия идваше зад него. Направи същото, което бих направил и аз. Сграбчи появилия се шанс, хвърляйки се към топката”, категоричен бе Дон Диего, цитиран от Four Four Two.Вчера мнението си изказа и българската мегазвезда Христо Стоичков, който е категоричен, че е имало дузпа за Реал Мадрид.", "date": "2018.04.14", "title": "Марадона не видял дузпа за Реал срещу Ювентус"}
{"url": "https://offnews.bg/politika/dbg-reshava-dali-da-napusne-ostatatcite-ot-reformatorskia-blok-678607.html", "text": "Днес Националният съвет на Движение България на гражданите (ДБГ) трябва да реши дали партията да напусне Реформаторския блок.До това се стигна, след като преди един месец ДБГ замрази членството си в Блока. Тогава от партията дадоха срок от 30 дни на останалите в РБ да се обединят около три неща - искане за незабавна оставка на правителството, създаване на реформаторски общности по места и платформа \"с акцент върху смели действия в сектор сигурност, за повишаване на доходите, подобряване образованието и ефективна борба с корупцията\". Оттогава обаче не само няма обединение около тези точки, а се е стигнало и до изостряне на отношенията в Блока. Напрежението е между лидера на ДБГ Димитър Делчев, от една страна, и Петър Москов и Божидар Лукарски, от друга. За решението на ДБГ обаче има и друга причина - сближаването между СДС и НФСБ. През последните месеци се заговори, че Божидар Лукарски и вицепремиерът Валери Симеонов вече са се срещали и обсъждат евентуално коалиране за евроизборите. Ако днес ДБГ реши да напусне РБ, във формацията ще останат единствено СДС, БНД на доц. Борислав Великов и бившия здравен министър Петър Москов.След парламентарните избори миналата година Меглена Кунева обяви, че поема отговорността за лошите резултати и се отказва от председателския пост в ДБГ.Тогава ръководството на партията поеха временно бившите депутати Димитър Делчев и Антони Тренчев. Очакваше се битката за председателския пост да е именно между тях двамата. Официалният избор на нов лидер първоначално трябваше да бъде направен през юни миналата година, но имаше отлагане. Това стана повод първо бившият депутат Настимир Ананиев, а след това и Тренчев да напуснат партията. В края на септември миналата година Димитър Делчев официално беше избран за председател на ДБГ.", "date": "2018.04.14", "title": "ДБГ решава дали да напуснe остатъците от Реформаторския блок"}
{"url": "https://offnews.bg/obshtestvo/katastrofata-na-trakia-hirurzi-spasiha-zhivota-i-krasotata-na-majka-n-678672.html", "text": "Хирурзи от \"Св. Анна\" спасиха живота и красотата на млада майка на 3 деца, чийто скалп бе буквално отлепен в катастрофата на магистрала \"Тракия\" вчера.След 10-часова операция, приключила към 22 ч снощи, най-тежко пострадалата пътничка от автобуса бе стабилизирана и приведена в реанимацията на университетската болница в София, съобщи доц. Сашо Асьов, началник на Клиниката по ортопедия и травматология.35-годишната жена е майка на три дъщерички. Хирурзите не просто са я стабилизирали, но ще я предпазят от обезобразяване, увери говорител на болницата пред Нова тв.В \"Света Анна\" бяха откарани 10-та най-тежко ранените пътници от автобуса на \"Юнион-Ивкони\", който бе блъснат от лек автомобил край Вакарел и се обърна.Един от постъпилите в \"Св. Анна\" вече е изписан. От останалите деветима петима са в реанимация с опасност за живота.Нощта за всички тях е преминала относително спокойно, съобщиха от болницата. Те са обезболени и контактни, заяви дежурният лекар в КАИЛ д-р Генджелиев. Все още обаче състоянието им е критично.Почти целия вчерашен следобед дежурните хирурзи в лечебното заведение оперираха шестима от пациентите - три жени и трима мъже.При единия от мъжете е имало реален риск от ампутация на едната ръка. Фрактурата е била открита - костта буквално се е подавала от плътта, но лекарите са успели да спасят ръката.Състоянието на тримата пациенти във ВМА е стабилно.От откараните в ИСУЛ три жени две вече са освободени, в болницата е останало 19-годишно момиче.Нощта е преминала спокойно за тримата пациенти, откарани от линейките в \"Пирогов\", съобщиха от специализираната болница за спешна помощ. Всички те са без непосредствена опасност за живота към момента.13-годишното момче, което е настанено в Детска реанимация е в стабилно състояние, съобщи изпълнителният директор на \"Н. И. Пирогов\" проф. Асен Балтов. То е със спонтанно дишане, в съзнание. Днес ще му бъдат направени контролни изследвания. Майка му също е добре. Тя е настанена в травматологията на \"Пирогов\". Другата пострадала жена остава в хирургията на болницата в стабилно състояние.Двамата мъже, откарани в болница \"Токуда\", са в стабилно състояние, съобщиха от болницата. Те имат фрактури на глезените и бяха оперирани в следобедните часове на вчерашния ден. Днес започват обичайната възстановителна програма след такива травми. Имат мекотъканни охлузвания и натъртвания, които не влияят на общото им състояние.През Спешно приемно отделение на \"Токуда\" преминаха и две жени, пострадали в инцидента. Те имат леки травми и след обстоен преглед бяха освободени за домашно лечение, допълват от болницата.Повече от 20 души бяха ранени, шестима загинаха в катастрофата. Днес в България е обявен национален траур.", "date": "2018.04.14", "title": "Катастрофата на Тракия: Хирурзи спасиха живота и красотата на майка на 3 деца с отлепен скалп след 10 часа в операционната"}
{"url": "https://offnews.bg/futbol/sar-aleks-fargiusan-pribira-po-2-3-mln-evro-ot-iunajted-678673.html", "text": "Бившият мениджър на Манчестър Юнайтед сър Алекс Фъргюсън напусна кормилото на \"червените дяволи\" през 2013 година, но все още продължава работата си за клуба.76-годишният специалист е член на съвета на директорите на Манчестър Юнайтед, а в качеството си на посланик на клуба в САЩ получава по 2,3 милиона евро за 20 дни работа.Отделно от това шотландецът прибира по 115 000 евро за всяка публична изява. Хонорарът му е съизмерим с този на бившия президент на САЩ Бил Клинтън.Фъргюсън е истинска легенда на Манчестър Юнайтед, като води отбора 27 години, през които спечели 38 трофея. В момента мениджърският пост на \"Олд Трафорд\" се заема от португалеца Жозе Моуриньо.", "date": "2018.04.14", "title": "Сър Алекс Фъргюсън прибира по 2,3 млн. евро от Юнайтед"}
{"url": "https://offnews.bg/obshtestvo/patriarh-neofit-kam-blizkite-na-zaginalite-kraj-vakarel-dumite-sa-bez-678676.html", "text": "Патриарх Неофит изказа съболезнованията си към близките на загиналите в катастрофата край Вакарел вчера.В съболезнователния адрес на Негово Светейшество Неофит Патриарх Български и митрополит Софийски, разпространен от Светия синод, се казва:Днес в България е ден на национален траур в памет на шестимата загинали в катастрофата край Вакарел. В нея бяха ранени повече от 20 души.", "date": "2018.04.14", "title": "Патриарх Неофит към близките на загиналите край Вакарел: Думите са безсилни да изразят изгарящата болка"}
{"url": "https://offnews.bg/nashite-avtori/kalin-terzijski-zloveshtiat-nov-sviat-678646.html", "text": "Край град Буфарик, в Северен Алжир, се разби военен самолет. Загинаха над сто души. Алжирски военнослужещи. Това защо трябва да го знаем?Този въпрос се ражда в главата на абсолютно всеки, сигурен съм в това. Всеки, прочел тая водеща новина, и наистина – водеща и повече от водеща - в новинарските сайтове и във вестниците и в телевизионните емисии и във всички новини, се е запитал именно това...А новините вече (естествено, че сте забелязали!) не ни се „поднасят”, не ни „намират”, дори не ни „заливат”. А всъщност ни биват набивани насила в главите. В тях биваме удавяни, сварявани и обезмозъчавани...... та всеки, на когото тая новина е била безцеремонно забита като шило право в окото, се е запитал: Защо, по дяволите, трябва да знам ТОЧНО ТОВА?Естествено тези, които обичат да застават на противоположна позиция, веднага ще кажат: Абе, тебе пък кой те кара да четеш именно това?Хм.Това ми прилича на следното: да сложат в двора ти труп на обезобразено, изкормено, горено с горелка и дълго бесено куче. Да го сложат на дълъг прът, да надуят клаксони и сирени. А след това да ти кажат: Е ти сега пък какво толкова! Като не ти се гледа – не гледай натам! Кво?Обръщай глава и не гледай. Ние просто така... Просто така си слагаме прегазени и изкормени кучета насам натам... Какво толкова ни зяпаш?!И знаеш ли защо ги слагаме? Ха, тъпчо! Не знаеш, естествено! Ми слагаме ги, защото това ни продава продукта! Това се продава в медиите, така печелим публика, а публиката иска... ооо, да, да, да, публиката иска прегазени и даже не само прегазени и изкормени кучета... ами и повече от това!Публиката вече не се задоволява само с изкормени, обезобразени, горени кучета! Тя иска тия кучета да са били и Изнасилени от известни Хора преди това!Публиката, читателите, гледачите на телевизия, бъркачите в интернет, сърфистите в мрежите – всинца искат и копнеят от цяло сърце не друго, а смърт и повече от смърт: разложени трупове, намерени обесени артисти, намерени вмирисани и застреляни певци, прегазени и накълцани с ледокопи Троцки, взривени училищни автобуси, паднали в Марианската падина невинни пешеходци; детеубийства, майцеядства, отцеблудства, срутени небостъргачи върху детски градини, паднали старчески домове върху айфелови кули, погребани живи невинни производители на марихуана, изнасилени преди това от роми-джихадисти! Това искат ХОРАТА!Така казват тия, които се правят на луди и ми казват: Ти пък, ако не искаш, не чети и не гледай!Доста се говори за злото в новините. Някои смятат, че то е продукт на заговор. На конспирация. Новините имат за цел да омаломощават. Да скапват силите, волята и свободният дух на хората. Със зловещината си.Един човек, замислен непрекъснато за това, че светът е ужасно място, че светът е едно страховито място, на което е голям късмет просто да си жив – такъв човек е твърде лесна плячка за всяка власт!На него винаги може да се каже: Какво бе?! Не си ли доволен, че си жив? Ама че си мърда, ама че си неблагодарен лигльо! Не стига, че си жив, докато толкова много хора умират и даже им се случват и още по-лоши неща, като поскъпване на тока с 20%, ами ти и негодуваш!Я се стегни малко! Хората мрат и даже плащат не можеш да си представиш какви сметки, ами ти и недоволстваш, егати и наглият човек си!Да, възможно е да е конспирация. Но има нещо, което е повече от сигурно. Два процеса си текат. Поне два забелязвам отчетливо.Единият е десенсибилизацията. Неведнъж съм писал за нея. Това е физиологичен процес на адаптиране на рецепторите към някакво постоянно засилващо се дразнение. Примерно шум. Шумът – ако сме били на тихо – в началото ни дразни. Ако обаче шумът е постоянен, скоро ние преставаме да го забелязваме. Шумът започва бавно, постепенно за се засилва. Но ние, с нашите автономни и нагаждащи се адски добре рецептори – не забелязваме тия плавни промени. И когато ни питат \"Не забелязваш ли колко е шумно?\", ние - крещейки - питаме: \"Какво? Шумно ли? Въобще не забелязвам да има шум!\"И така, за да бъда пунктуален, ще дообясня: Подавайки ни бавно, постепенно нарастващи дози насилие, смърт, човешко страдание, несправедливост и несвобода, ни правят десенсибилизирани, т.е. обезчувствени, нечувстващи, безразлични към тези явления. Обезчувствени към чуждите страдания и смърти, но и към насилието въобще, към несправедливостта, към робството.Всъщност – добре ни е известен примерът за жабите в тенджерата, поставена на котлон, които – без да усетят, защото котлонът се загрява много бавно, по едно време се оказват напълно спокойно и безпроблемно сварени!Ние ще бъдем лека-полека сварени в бульон от безчувственост към всичко ГАДНО.Имаш ли хора, които не реагират на нищо гадно – и си на власт – ще си един много щастлив властник!Ще си с широко развързани ръце, така да се каже. Ще можеш да си позволиш нечувани гадости. Без никой дори да ги забележи! Ура, да живее Десенсибилизацията! – тихичко чувам да си припяват хората жадни за власт.Естествено, хубаво е да знаем, че тези процеси не протичат толкова гротескно вербализирани в главите на хората. Ни на възползващите се, ни на жертвите.О, не! При нас, хорицата, милите душковци и неосъзнати медузи, нещата в главите, в съзнанията и подсъзнанията, и предсъзнанията и колективните несъзнания протичат някак незабележимо; протичат някак автономно; протичат някак добре облечено в благовидни самозаблуди. Това, някои от нас знаят, са защитните механизми на човешката душа (по Ана Фройд). Или - простичко казано – когато правим гадости, ние винаги си имаме едни такива - много благовидни и даже благородни обяснения и оправдания за пред нас си!Та! Когато някой ни десенсибилизира, когато някой бавно и сигурно ни обезчувствява към гадостите – той вътре в себе си винаги си казва: \"Ама как така! Аз съм просто един почтен човек... не правя нищо нередно... но публиката това иска... Пазарът това иска! И аз просто се съобразявам с Пазара! Това се търси и аз това предлагам!\"О, богове, о, полубогове, о, нимфи и океаниди! Все едно и на последния идиот не е ясно, че от много, много отдавна Пазарът не се движи от старите закони на търсене и предлагане! Все едно и на последния идиот не е ясно, че в наше време въобще не се предлага това, което се търси... А се ТЪРСИ ТОВА, КОЕТО СЕ ПРЕДЛАГА!Романтичните и глуповати представи за Пазара като някаква чиста и първична стихия със свои закони са напълно нелепи в сегашното време. Отдавна е ясно, че търсенето се определя от тия, които произвеждат. Те са ангажирани предимно с това - да създават изкуствени потребности на хората. Защото човешките потребности в наше време са извънредно дефицитен ресурс!Примерно... Никой няма никаква осъзната потребност от новия смартфон GHj3u38. Който още не е измислен! Но чудовищният натиск на производителите, осъществен чрез тяхната реклама, СЪЗДАВА ПОТРЕБНОСТ от такъв нов смартфон!Купете си GHj3u38! Грабнете GHj3u38! Бъдете себе си с GHj3u38!Не бих казал, че хората не са любопитни към смъртта и насилието.Но те са любопитни и към наркотиците. А наркотици (някак си) все пак не се продават легално и в огромни количества в магазините за хранителни стоки. Няма ги изложени на всеки щанд, при това – съпроводени с колосална реклама! Или може би ще се намери някой, който да ме опровергае?!О, да – всъщност – наркотикът хазарт... Наркотикът алкохол... Да, правилно...Но толкова за търсенето и предлагането на лоши, зловещи новини.Другият очевиден факт е, че ако и да не са инструмент в една внимателно планирана конспирация, лошите новини, с които ни правят тъпи, равнодушни към страданието и към ужаса, към повсеместната смърт, към overkill, въпреки това – дори и конспирация предварително да няма – то ефектите от тях много ловко се използват!Казано иначе: Те лошите новини си се стоварват върху населението ей така – като порой, никой не е планирал това чрез социологически стратегии, в социално-инженерни доктрини – просто прибързаните журналисти са видели, че народът кльопа много ужасии и гадости – и те му ги дават в огромни количества... Но ефектът на емоционално затъпяване си е налице! И е идеален!И всички, които обичат да държат власт – веднага го грабват и се възползват! Здраво се възползват от обезчувственото, морално и емоционално затъпяло стадо!Народът им е обезчувствен, така да се каже, наготово. Обезчувствен е посредством една тъпа и безмозъчна информационна офанзива... случайно (закономерно, но без зла воля) разразила се офанзива по емоционалното затъпяване, по моралното олигофренизиране... и те щрак! – и наготово възсядат обезчувствения и затъпял народец!Та така!Станислав Лем, тоя, когото наричаха и Л.Е.М., тоест – Литературна Електронна Машина, един от моите татковци в писането, мъдрец и хитър намигвач, имаше един хубав разказ. Една минута на Света. Беше псевдонаучно четиво. Нещо като съвсем сериозна статистика (макар че по негово време такава едва ли е правена) за това какво се случва в Света, в целия огромен, малък наш свят за една минута. За всичко случващо се и измеримо. В метри, бройки, килограми, литри. Всичко, което се случва в една МИНУТА на Света.Колко човека умират. Колко човека се раждат. Колко човека умират от катастрофи. Колко човека умират от самолетни катастрофи. Но и колко човека на минута умират от поглъщане на капачка за капки за очи (така примерно е починал великият Тенеси Уилямс!). Естествено – броят на загиналите от това за минута е изключително малък. Много по-малък от 1. В този чудесен разказ–мистификация се говори и за това колко литри кръв текат във вените на цялото човечество за минута, колко литри се изливат поради насилие...... Но и колко литри сперма се изливат – тайно, сублимно, престъпно или свещенодействено – от и във човешките тела! За милиардите въздишки, за милионите кихавици, за стотиците хиляди нарисувани картини, за стотиците хиляди изсвирени вярно или грешно ноти на стотици хиляди пиана и китари, саксофони и клавесини! Които се случват в една Човешка Минута. Да. Светът е голям. И в него има всичко. Не ДРУГО, А ИМЕННО ВСИЧКО! И то – по много.А това какво ни поднасят от това всичко, или по-точно – в каква част от това Всичко ни давят всеки ден чрез новините – това е друг въпрос!Съвсем друг въпрос.А пък в град Буфарик, освен че се е разбил самолетът, се е родил и Жан-Клод Бето – създателят на безалкохолната напитка Оранжина. Но това, странно, никой не ми го предлага като новина!И друго: Бог да даде мир. На душите на загиналите в тая катастрофа. И на всички загинали, на всички умрели вчера, днес, утре и въобще. Но - трябва да се мисли. За да има мир.", "date": "2018.04.14", "title": "Калин Терзийски: Зловещият нов свят"}
{"url": "https://offnews.bg/nashite-avtori/zavrashtane-kam-seloto-e-zavrashtane-kam-sebe-si-678675.html", "text": "Съвършен изкусител е градът - особено големият! С вариации от форми, цветове, светлини, светлосенки, шумове, тълпи, вълнения, движения и какво ли още не надмогва всеки прагматизъм, всяка предпазливост. Обещава ли обещава, без дори да се замисля как ще изпълнява. Да - велик е той циник… Стотици хиляди предци повярваха, напуснаха селата и му се отдадоха. Припряно прерязаха пъпната връв с природата. Независими собственици на стопанства се превърнаха в наемници… Започна градската им одисея.Градът ги направи войници в безкрайни битки. Убеди ги, че животът е сражение. И предците воюваха - поколения наред. И победите им, и загубите ги отдалечаваха от природата, от корените, от себе си.Те бързо забравиха кои са. Суматоха и страхове в града не оставят много време за размисъл. Вместо това радио, телевизия и мрежата обясняват света. Колко практично някой да мисли вместо теб! И без това суета е замъглила разсъдъка. Заслепени от градски успехи, уязвени от градски прискърби все повече се затваряме в градската крепост. Циници я оприличават с кошара, в която стадният инстинкт ни бил натикал…Възгордяхме се ние, гражданите. Наежихме се, че били сме избраници. Злословим за „грубия селски бит“. Родихме парадоксални умотворения. „В града дори само некролог, лепнат на стена, да прочетеш, пак поумняваш“. „В беда умри - гражданин бъди!“. Да-а-а - съвсем оглупяхме…Животът на село ние, днешните, не познаваме от собствен опит. Но не считаме това за недостатък. Склонни сме да вярваме, че да си изкаляш обувките или да се ожариш в копривата е опасно за здравето. Да не говорим за змии, паяци, кърлежи и хилядите други селски страшилища… Но което и изкушение на града да опитаме, някаква мъчителна жажда остава. Смътно усещаме, че някога сме загубили нещо много ценно. Предчувстваме, че покой е възможен, едва когато си го върнем обратно.Все някога съдбата те извежда от градската крепост. Отиваш на село. Потапяш тяло и дух сред природа. А тя като че ли те е очаквала. Посреща с безброй наслади. Става ти ясно, че парченцето от пъзела, което винаги е липсвало, се крие някъде тук. Осъзнаваш, че веднъж усетиш ли се с негова помощ завършен, ще разбереш и какво е да си съвършен! Далеч от тълпата неврозите отлитат, суетите се разотиват, сетивата плуват като риби във вода. Не винаги от пръв път се случва. Но след няколко опита съм виждал да поддават и най-закоравели градопоклонници.Завръщането на село е завръщане към себе си. Сближаването с природата е еманация на твоя автентичен „аз“. В началото той ти прилича на чуждоземец, който едновременно те привлича и плаши. Все пак желанието да се сближиш с него надделява. Толкова си развълнуван, че в миг искаш да узнаеш всичко за екзотичния странник. Държиш се непохватно като влюбен ученик. Това е най-важната среща в живота ти, гражданино – не припирай! Ако обидиш непознатия, той ще си иде! Да, човече - тук няма за всичко платена услуга или фабрично изделие, както в града. Тук трябва сам да се справиш! Само с любопитство, непредубеденост, търпение и откритост можеш да заинтригуваш впечатляващия непознат! А неописуема е радостта, когато узнаеш, че той е всъщност твоят автентичен, разпиляван с поколения „аз“.Простичкият живот сред природата става твой тил. Той е скривалище от градския гъмжилник, от натрапената суета. Тук отмаряш след безумните битки, сваляш тежката броня. Селото посреща гостоприемно, подслонява, слага на раните лек. Присмех и надфукване тук няма. Има чувство за хумор. Селският човек пази добронамереността и човечността, които в града не издържаха.С течение на времето селото ти доказва, че можеш много повече от това да караш кола и пазаруваш в супермаркет. Откриваш твореца в себе си. Поддържаш растителност в двор. Правиш ремонт на къща. Майсториш от камък и дърво. Разбираш радостта от това сам да си изработиш нещо, вместо да го купиш от магазин. Правиш зимнина, вино, ракия. Опитваш градинарство и овощарство, а може би и животновъдство. На трапезата слагаш храна, създадена от теб. Най-сетне ядеш плодове и зеленчуци различни от „чудесата“ на генното инженерство и пестицидно-хербицидната естетика. Да, вкусът им тук е различен от твоите представи. В синтетично-нездравословната днешна действителност селото е и спасение за здравето.Селският живот е пестелив. Липсата на суети свива нуждите, променя предпочитанията. Вместо разходка в мол - разходка в гора. Вместо шикозен ресторант - пикник на горска поляна. Не ходиш на СПА, а на …река. Спокойно! Не изпадай в ужас, че свършено било с градските ти навици. Не се налага да ставаш аскет, освен ако сам не пожелаеш. Само на разстояние от 30 до 50 км достатъчно голям град ще ти предложи всичко, без което „не можеш“. А може и да отсядаш на село в твой втори дом. Така страхът от „абстиненция“ става напълно несъстоятелен…Животът е пътуване без цел и посока, за което друг ти е купил билета. От теб не се иска повече, освен трупане на впечатления. Когато броят им нарасне, има вероятност да стане ясно, накъде си се запътил, коя е крайната спирка. Общуването с природата помага в търсенето на отговора. Някои наричат това помъдряване – други просветление. Съгласен съм, че това не е за всеки, но много успяват.Каквото и да правиш сред природата, то се превръща в медитация. Дразнения задръстват в града сетива и разум. Почти невъзможно е да ги изключиш и необезпокояван да погледнеш света и навътре в себе си. Но когато си сам с природата, умът утихва. Сетивата се обострят. В тези мигове без думи се случват най-интересните диалози в живота. Най-сетне разбираш колко по-ценно е да слушаш отколкото да изказваш мнение. Изчезва нуждата да се перчиш, че си прав. Страх те е дори да проговориш, за да не прекъснеш безмълвната беседа… Природата отгатва въпросите, на които в града никой не можа да отговори. И като че ли за всичко има решение, за всичко има съвет. В общуването с нея за броени минути научаваш повече отколкото в стотици градски разговори. И благодариш, че си открил селото.", "date": "2018.04.14", "title": "Завръщане към селото е завръщане към себе си"}
{"url": "https://offnews.bg/politika/borisov-svika-izvanredna-sreshta-v-ms-zaradi-siria-678678.html", "text": "Премиерът Бойко Борисов свика извънредна среща в Министерския съвет заради Сирия днес, след като тази нощ САЩ, Великобритания и Франция извършиха въздушни удари срещу цели в станата.Срещата започва към този час, на нея са извикани ресорните за външните работи и отбраната ни - Екатерина Захариева и Красимир Каракачанов, в МС е и главният секретар на Министерството на външните работи главен комисар Младен Маринов, както и председателят на Държавна агенция \"Национална сигурност\" (ДАНС) Димитър Георгиев.След края ѝ се очаква да стане ясна позицията на България по операцията в Сирия. ", "date": "2018.04.14", "title": "Борисов свика извънредна среща в МС заради Сирия"}
{"url": "https://offnews.bg/112/mazh-zagina-pri-verizhna-katastrofa-na-patia-ruse-veliko-tarnovo-678679.html", "text": "Мъж е загинал при верижна катастрофа между три леки автомобила на главния път Русе - Велико Търново. Още двама души са ранени, съобщава \"Фокус\".Инцидентът е станал малко преди 10:00 часа тази сутрин в участъка между село Раданово и Полски Тръмбеш. При верижната катастрофа се удрят трактор и три леки автомобила.На място е загинал водачът на една от колите, потвърдиха за БНР от „Пътна полиция“ - Велико Търново. Тежко ранени при катастрофата са двама мъже, които са без опасност за живота.Движението в района на катастрофата временно е преустановено. Всички автомобили изчакват на място.Вчера автобус се преобърна на магистрала \"Тракия\". При тежкия инцидент вчера загинаха шестима души, а 23-ма бяха ранени. Катастрофата стана край Вакарел. Днес е обявен ден на национален траур за загиналите при инцидента.", "date": "2018.04.14", "title": "Мъж загина при верижна катастрофа на пътя Русе - Велико Търново"}
{"url": "https://offnews.bg/futbol/gol-ot-korner-razplaka-mitrev-i-gerena-678701.html", "text": "Отборът на Левски записа загуба с 0:1 от шампиона и лидер в класирането Лудогорец на “Герена” в двубой от плейофите в Първа лига. Така “орлите” отново излязоха с шест точки аванс на върха пред претендента ЦСКА, който по-рано през деня разгроми с 5:1 аутсайдера в първата шестица Верея.В герой за “орлите” се превърна румънецът Клаудиу Кешерю, който вкара директно от ъглов удар в 83-ата минута. Преди това той пропусна да се разпише от дузпа, отсъдена за игра с ръка на Антонио Вутов в 52-ата минута. Вратарят на Левски Божидар Митрев спаси удара му, но след това допусна грешка и от герой се превърна в антигерой. Митрев напусна терена просълзен, а Кешерю беше на обратния полюс.\"Винаги опитвам да вкарам от подобна дистанция. Потърсих далечната греда, за да отмъстя за дузпата. Митрев е много добър вратар и този мач отиваше на равен, въпреки че имахме повече възможности. Те играха силно, но ние спечелихме 11-а поредна победа и продължаваме да преследваме целите ни.Със сигурност голът е важен, но аз съм тук, за да правя именно това.След дузпата имаше пет минути, в които не знаех къде съм. Бях като в колапс, но бях сигурен, че мога да вкарам и го направих\", каза Кешерю след поредната стъпка към титлата на Лудогорец.Загубата остави Левски на 4 точки от третия Берое и “сините” рискуват да останат извън Европа, ако не успеят да изпреварят заралии или пък не спечелят Купата на България.", "date": "2018.04.14", "title": "Гол от корнер разплака Митрев и “Герена”"}
{"url": "https://offnews.bg/politika/balgarskata-pozitcia-za-siria-sled-parvia-udar-ne-triabva-da-ima-vtor-678680.html", "text": "България се обяви за разрешаване на конфликта със Сирия чрез политически средства и за възстановяване на преговорите.\"Еднократният, ограниченият военен удар трябва да остане такъв - еднократна военна акция\", обяви вицепремиерът и министър на външните работи Екатерина Захариева преди минути, след края на извънредната среща при премиера Борисов в Министерския съвет.Тя прочете декларация на българското правителство, в която се казва:Захариева подчерта, че  \"решението трябва да бъде политическо\" и че трябва да се възстановят преговорите в женевския формат под егидата на ООН.Тя допълни, че премиерът Бойко Борисов е разговарял по телефона с временно управляващия посолството ни в Дамаск, който го е уверил, че то не е засегнато от ударите и че обстановката там е спокойна.По думите на вицепремиера и министър на отбраната Красимир Каракачанов операцията от тази сутрин е \"предупредителен изстрел към властите в Дамаск да не използват химически оръжия\". На брифинга след срещата той също се обяви за търсене на мирно решение, политическо, и за деескалация на конфликта.", "date": "2018.04.14", "title": "Българската позиция за Сирия: След първия удар не трябва да има втори, решението трябва да е политическо"}
{"url": "https://offnews.bg/obshtestvo/po-sledite-na-transilvanskoto-zlato-tazi-vecher-po-viasat-history-678423.html", "text": "Тази вечер, от 17:15 ч, телевизионният канал Viasat History ще покаже епизод от поредицата \"По следите на трансилванското злато\".Тя разказва за най-голямата кражба в историята и най-внушителното търсене на съкровища в модерния свят. Между 1933 и 1945 г. нацистите плячкосват милиони културни ценности и хиляди тонове злато. Те крадат златни пръстени и пломби, необработени диаманти и скъпоценни камъни от корони, разграбват се музеи, библиотеки, църкви, синагоги, офиси, фабрики и частни домове.Част от откраднатото все още липсва, като например повече от 100 000 произведения на изкуството, сред които картини на Дега, Ван Гог и Рафаел, злато, диаманти и бижута и други културни съкровища на стойност десетки, ако не и стотици милиони.През 2007 г. бивш икономист на ЦРУ оценява цялата стойност на липсващите съкровища от нацистката плячка на 115-175 милиарда долара. Опитите за възстановяването започват през последните дни на Втората световна война и продължават и до днес.", "date": "2018.04.14", "title": "'По следите на трансилванското злато' тази вечер по Viasat History"}
{"url": "https://offnews.bg/sport/supermaraton-s-nad-15-vida-sport-na-vitosha-678653.html", "text": "На 14 април в полунощ започва щафетният супермаратон \"Един ден на Витоша\" в подкрепа на спорта за хората с увреждания.Уникалното спортно събитие ще започне със скоростно изкачване от Княжево до Копитото, съобщиха Националната спортна академия \"Васил Левски\", която е партньор на събитието.В рамките на един-единствен ден планината ще бъде \"обиколена\" с повече от 15 спортно-туристически дейности.Инициатор и основен участник е Дойчин Боянов, алпинист и преподавател в НСА. В различните активности ще се включат елитни спортисти - Антония Григорова, Веселин Овчаров, Кирил Николов-Дизела и др., ще участват и активно спортуващи хора с увреждания - Иван Кожухаров (алпинист) и Владимир Гюров (хендбайк и ски).Целта е да се съберат средства в помощ на кампанията „Избери, за да помогнеш“ на Природен парк „Витоша“ за изграждане на алея за спорт за хора с увреждания в местността „Игликина поляна“. Всеки желаещ може да се включи в благотворителната инициатива чрез дарение с SMS или по банкова сметка.Сред спортовете, които ще бъдат представени, са колоездене, гребане с каяк, проникване в пещера, ски-алпинизъм, хендбайк, конна езда, парапланеризъм, скално катерене, издигане с балон, скок с бънджи и др. Участници са емблематични спортисти като Станилия Стаменова, Кирил Николов-Дизела, Антония Григорова, Веселин Овчаров, Евгени Балев и др.Шосейното колоездене, ски спускането от Черни връх и пешеходният преход са отворени за всички желаещи да станат част от уникалното спортно събитие с благотворителна цел.Супермаратонът ще бъде заснет с няколко камери и ще послужи като основа за създаване на документален филм за Витоша и възможностите, които планината предоставя за спорт и туризъм. Отделно ще бъдат заснети интервюта с участващите спортисти и повече информация за парка, конкретните видове спорт, достъпа до планината и т.н. Филмът ще бъде готов в началото на юни 2018 г. и показан на различни фестивали, специални събития, в киносалони и по националните телевизии. Документалният филм ще продължи да работи за каузата „Избери, за да помогнеш“ и да набира средства за изграждане на алея за спорт за хора в неравностойно положение в местността „Игликина поляна“.Щафетният супермаратон „Един ден на Витоша“ се организира от Спортен клуб „Вертикален свят“ и Природен парк „Витоша“. С подкрепата на Фондация „София – европейска столица на спорта“, Национална спортна академия, Югозападно държавно предприятие ДП Благоевград, Планинска спасителна служба (ПСС) и др.Как да помогнем с дарение:Чрез SMS: с текст DMS VITOSHA на кратък номер 17 777 за всички мобилни оператори (цената на 1 SMS е 1 лв.);С банков превод:Получател: Дирекция на Природен парк “Витоша”IBAN: BG89TTBB94003121040423BIC: TTBBBGSFПри банка: Сосиете Женерал Експрес банкОснование за плащане: \"Избери, за да помогнеш\"Спортисти, които ще участват в супермаратона:1. Антония Григорова – планинско бягане.Участник в три зимни олимпиади. Национален състезател по ски-бягане и ориентиране. Притежател на рекорд за скоростно преминаване при жените от връх Ком до нос Емине през 2017 г.2. Боян Петров – алпинизъм.Кандидат за \"Хималайската корона\" с 10 изкачени осемхилядника.3. Веселин Овчаров – акробатичен парапланеризъм. Професионален акробатичен парапланерист с множество рекорди. Практикува скокове BASE и полети с костюм-крило.4. Владимир Гюров – хендбайк и ски. Един от хората с увреждания, които ще се включат в супермаратона.5. Евгени Балев – шосейно колоездене.Победител в обиколката на България по колоездене6. Илко Илиев – планинско колоездене. Многократен шампион на България в дисциплините XCO и XCM, категория \"Masters\".7. Иван Кожухаров – алпинист. Един от хората с увреждания, които ще се включат в супермаратона.8. Кирил Николов-Дизела – ориентиране.Европейски вице шампион по ориентиране, многократен републикански шампион, рекордьор в планински маратони и др.9. Мартин Маровски – алпинизъм.Автор на множество трудни премиерни маршрути за алпинизъм у нас и в чужбина. Първият българин, изкачил световноизвестната скално-ледена игла Серо Торе в Патагония. Основател на „Школа по алпинизъм и катерене“.10. Николай Петков – катерене и алпинизъм. Най-изявеният български катерач и алпинист с множество премиерни маршрути по света и у нас. Практикуващ катеренето във всички негови форми и разновидности. Зам.-председател на Българска федерация по катерене и алпинизъм (БФКА).11. Никола Калистрин – ски-алпинизъм.Многократен републикански шампион и национален състезател по ски-алпинизъм на България.12. Росен Касабов – Полети с топловъздушен балон.Пилот на топловъздушен балон, инструктор по бънджи скокове, парашутист и основател на клуб „Адреналин“.13. Станилия Стаменова – кану. Световен и европейски шампион по кану.14. Теодор Кисимов – спелеология.Най-изявеният български спелеолог с рекорд в проникването и изследването на най-дълбоката пропастна пещера в света „Крубер-Вороня“ в Кавказ.15. Спортен клуб „Мъшинг България“ - тренировка и обучение на впрегатни кучета.16. Клуб по конен спорт „Тарсас“17. Сдружение “ParaKids”", "date": "2018.04.14", "title": "Супермаратон с над 15 вида спорт на Витоша"}
{"url": "https://offnews.bg/sviat/predsrochni-izbori-v-slovenia-na-3-iuni-678698.html", "text": "Словения отива на предсрочни парламентарни избори на 3 юни. Указът за това беше подписан от премиера на страната Борут Пахор.Датата беше определена след приключване на съвещанието с представителите на основните политически сили в парламента на страната, съобщи БНТ.До решението за предсрочния вот се стигна след оставката на словенския премиер Миро Церар на 14 март. По-рано Пахор заяви, че няма да назначава служебен премиер, а парламентарните групи, които също имат право да излъчат кандидат за този пост, не успяха да се разберат помежду си в законовия срок.Церар подаде оставка, след като Върховният съд на Словения постанови да се отменят резултатите от състоялия се миналата година референдум за строителството на нова железопътна магистрала на стойност 1 милиард евро.Тогава мнозинството от избирателите подкрепи проекта за изграждането на транспортния път, имащ за цел да ускори превоза на товари от град Дивач до пристанището Копер. Лобистка група настоя за преразглеждане на резултатите от референдума.", "date": "2018.04.14", "title": "Предсрочни избори в Словения на 3 юни"}
{"url": "https://offnews.bg/na-tozi-den/14-april-vizantijskata-armia-prevzema-veliki-preslav-678064.html", "text": "На тази дата през 971 година след ожесточено сражение, продължило два дни, византийската армия превзема Велики Преслав и пленява българския цар Борис II.В края на 60-те години на X век киевският княз Светослав I, подтикнат от византийския император Йоан I Цимиски, тръгва на поход към България и успява да завладее североизточната част на страната, включително големите градове Дръстър (дн. Силистра) и Преслав (971). Той продължава похода си на юг и напада византийците, които в последвалата война влизат в Източна България първоначално като освободители и прогонват русите. Император Йоан Цимиски обаче решава да се възползва от създалото се положение и окупира източните български земи, включително Дръстър и Преслав, като пленява българския цар Борис II и заграбва преславската съкровищница. В чест на победата си император Йоан именува града на себе си, давайки му византийското наименование „Йоанопол“. Градът е освободен от цар Самуил през 976 г. и остава в български ръце до 1001 г., когато отново попада под византийско владичество. След възобновяването на българската държава след въстанието на Иван Асен I и Теодор-Петър (1185-1187) Преслав отново се превръща в българска крепост.Сред археологическите находки е открита керамичната икона на св. Теодор Стратилат, Преславското златно съкровище и керамичният иконостас от Дворцовия манастир, уникална колекция от оловни печати, ценна сбирка от епиграфски паметници, шахматна фигурка (пешка).", "date": "2018.04.14", "title": "14 април - византийската армия превзема Велики Преслав"}
{"url": "https://offnews.bg/sviat/sasht-sa-gotovi-pak-da-udariat-siria-ako-ima-novi-himicheski-ataki-678699.html", "text": "Американският президент Доналд Тръмп е готов да нареди нови удари срещу Сирия, ако лидерът Башар Асад отново използва химическо оръжие в страната.Това заяви постоянният представител на САЩ в ООН Ники Хейли по време на извънредното заседание на Съвета за сигурност на световната организация.„Ударите по Сирия са ясно послание - САЩ няма да позволят на Асад да продължава да използва химическо оръжие... Тази сутрин разговарях с президента Тръмп и той каза, че ако сирийският режим отново използва отровен газ, САЩ са готови да действат“, заяви Хейли.", "date": "2018.04.14", "title": "САЩ са готови пак да ударят Сирия, ако има нови химически атаки"}
{"url": "https://offnews.bg/horoskop/horoskop-za-14-20-april-ot-antonia-mechkova-678196.html", "text": "Задава се трудна седмица, но вие имате сили да преодолеете деловите пречки, а и да подкрепите близките си в тяхна изява. Група Овни може да тръгнат на път, да проучват нови оферти и информация, за да се докажат като творци. Не бързайте, в понеделник все още зависите от плановете на шефове, в сряда ще дойдат още предложения, от които да избирате. Ако обичаните ви хора са имали някакви грижи, подкрепата ще ги окрили, за пореден път им показвате колко много значат те за щастието ви и че следва напълно да разчитат на вас.През това 7-дневие се държите по-настрана от компании и колеги, задачите ви изискват съсредоточен анализ. Във вторник май група Телци ще се почувстват недооценени от познати и роднини, ала няма да се откажат от амбициозните си идеи. Обаче ще напредвате по плана си кротко и упорито, а в сряда ситуацията ще ви накара да го промените, пък и да мобилизирате домашни да ви помагат. Понякога сте доста строги или така изглеждате на околните, но не заслужавате укор, наистина са възможни куп проблеми и точната ви реакция пази близките.И за вас идва време да поподредите делови и лични неща, някои от знака може да помислят дори за по-трайно обвързване. Близнаците, които се нагърбват с организация на бизнес начинания и екип, ще се дразнят от не най-сериозното отношение на приятели, познати. Във вторник се пазете от остри разногласия, от сряда привличате повече помощници и резултатите ще бъдат по-добри. Не се увличайте да морализирате, достатъчно е да вършите съвестно своята част от задълженията, до петък това въздейства най-силно на сътрудници, любими.Тези дни ви подтикват към куп удоволствия, а не е лошо да си планирате по-точно времето. Иначе току виж се окаже, че Раците са угаждали на желания на близки, което не им е позволило нито да се отпуснат и да починат, нито да се насладят на обичани занимания. От понеделник мнозина следва да планират и по-внимателно деловите си задължения, доста хора в кръга им чакат услуги, и шефове имат претенции и ако не се съобразите, вторник може да ви ощети. До петък влизате в крак, но се пазете от разправии с близки, не помагат за успехи.Започва 7-дневие, в което изпълнението на деловите ви идеи изисква голяма предпазливост, нищо чудно и по-дълги паузи, пренастройване. Лъвовете нека да разчитат главно на себе си, за ред начинания ще привличат подкрепа от шефове и колеги с продължителни и търпеливи усилия. Други проекти засега отлагате, скоро ще получите повече власт, ще намерите по-предани и умели сътрудници. От вторник усилията ви са насочени за преуспяване на екипа, но в четвъртък нови оферти водят до усложняване на отношения. Не го допускайте.Идват дни, в които май давате превес на емоции. Нито в служебен, нито в личен план е уместно. Девите имат куп идеи за делова изява, да преценят с какво точно да се заемат, какви трудности да си спестят. Някои са склонни да бързат по пътя към успеха, ала това води усложнения с близки, влошаване на тонуса. Благоразумните избират да изпълнят стриктно рутинните задължения и от сряда стъпка по стъпка отстраняват пречки пред нови проекти, увличат и съмишленици. В любовта нещата се подреждат за искрените и всеотдайните.Следващите дни не са леки, мобилизирайте се за работа, ще повлияете и на кръга си положително. В понеделник и вторник доста Везни ще разчитат на услуги и нови партньорства, затова и практическата подготовка на начинания, и настроението им са важни за успешната изява. Някои от знака подценяват трудностите, не са взискателни към съюзниците и това ще се отрази на общия резултат, уикендът е уморителен, а четвъртък добавя куп сериозни грижи. Бъдете дипломати, идеите на близките ви може да са по-добри, последвайте ги.Започващият период ви зарежда с общителност и желание за по-плодотворна делова изява. Скорпионите разширяват обкръжението си леко и благодарение на идеи за перспективни начинания. Шефовете ще оценят находчивостта ви, качествата на лидери. Все пак е разумно от понеделник до петък да наблегнете на по-самостоятелна дейност, иначе преценявайте много взискателно с кого партнирате. От вторник трябва да бъдете по-бдителни в тази насока, за да не ви разочароват. Към обичаните хора сте изключително грижовни и нежни...Това 7-дневие ви кара да огледате делови и семейни неща, проблеми - бол. Група Стрелци искат да се включат в нови екипи и бизнес начинания, дали са преценили точно шансовете за успех, или се пилеят с дреболии? В понеделник и вторник изяснете тези детайли, сряда и четвъртък носят изпитания. Ако сте прецизни в своите задачи, ще накарате и колегите да се стегнат за работа, но по-силното ви влияние е у дома. В петък то ще проличи ясно и ще ви зареди с нова енергия, а и с чувството, че сте направили нужното за обичаните си хора.Хубаво 7-дневие, но началото изисква да се съсредоточите върху деловите си планове, да изясните ред проблеми. Сега на доста Козирози не им се ще да се лишат от удоволствия. Е, ще се случва, иначе задачите се трупат, а май във вторник ще ви се наложи да поемете и част от задълженията на колеги, близки. Няма да коментирате, още по-малко да се жалите, обичате и хората, и работата и ще свършите нужното, но няма да е лесно. От четвъртък обаче резултатът от усилията ви е виден – и за вас, и за екипа, режимът ви доказва всеотдайността.Ще ви се струва, че времето тече бавно, но не се оставяйте на съмнения и неверие особено на Томина Неделя. Някои Водолеи не са доволни от хода на делата си, нека си дадат отдих, да сменят професионалните задачи с домашна работа, ремонти, да се готвят за усвояване на още знания и умения. Ще ви се отрази благотворно, от понеделник замисляте творчески изяви, привличане на сътрудници, уговаряне на услуги. Моментът за реализация на идеите ще дойде след сряда, а искреността ви ще даде нов импулс и за промени в личния живот.Тези дни носят нежелани изненади, дано интуицията ви подскаже как точно да действате в деловата сфера. Група Риби са имали уговорки с шефове, клиенти, партньори, а нещата не вървят според обещаното от другата страна, в сряда са възможни и щети. Не бързайте, всичко ще се оправи, за периода обаче е важно вие да изпълните ангажиментите така, както сте ги поели. Едно, че това пести излишните спорове в понеделник, второ, близките оценяват коректността ви, трето, с такт прокарвате идеите си. С търпение укрепвате и лични отношения.", "date": "2018.04.14", "title": "Хороскоп за 14 – 20 април от Антония Мечкова"}
{"url": "https://offnews.bg/obshtestvo/slanchevo-do-28-gradusa-po-moreto-magli-i-naj-mnogo-12-678649.html", "text": "Днес ще е слънчево и топло, с температури до 28 градуса, по прогноза на Националния институт по метеорология и хидрология при БАН.В следобедните часове над планините и планинските райони в Западна и Централна България ще се развива купеста и купесто-дъждовна облачност и на отделни места ще има краткотрайни валежи с гръмотевици.Ще духа слаб до умерен вятър, предимно от изток.По морския бряг през деня ще остане мъгливо и хладно. Там максималните температури ще са едва 8-12°. Ще духа слаб до умерен източен вятър, който вечерта ще отслабне. Над планините ще преобладава слънчево време, но ще се развива купеста, на места и купесто-дъждовна облачност и ще има краткотрайни валежи с гръмотевици. Ще духа слаб до умерен североизточен вятър; по време на гръмотевична дейност ще се усилва и променя посоката си. Максималната температура на 1200 метра ще е около 18°, на 2000 метра – около 11°.В Софияще има променлива облачност, възможно е да превали, а температурите ще са между 11 и 24 градуса.В Пловдив ще е предимно слънчево, с температури между 11 и 27 градуса.Във Варна ще е мъгливо, а максималната температура няма да превиши 11 градуса.Подобно ще е положението в Бургас, където термометрите ще сочат с градус повече - 12 по Целзий.Днешният ден ще продължи 13 часа и 20 минути. Слънцето ще изгрее в 6:47 и ще залезе в 20:07 ч.", "date": "2018.04.14", "title": "Слънчево, до 28 градуса. По морето - мъгли и най-много 12°"}
{"url": "https://offnews.bg/obshtestvo/promenia-se-dvizhenieto-na-tramvai-4-i-5-prez-uikenda-678606.html", "text": "Този уикенд се променя движението заради ремонт на релсите по маршрута на трамвайни линии № 4 и 5, съобщи Столична община. От 04.30 до 16.00 часа Четворката ще се движи от кв. „Орландовци“ по маршрута си до кръстовище ул. “Алабин” - бул. “Христо Ботев”, надясно по бул. “Христо Ботев”, наляво през площад “Възраждане”, надясно по бул. “Христо Ботев” и наляво по ул. “Алабин” по маршрута до кв. „Орландовци“.Трамвайна линия № 5 ще се движи от обръщателно колело “Бр. Бъкстон” до кв. “Княжево”;Разкрива се временна автобусна линия № 5-ТМ с маршрут: начална спирка - с код 0890 “Кв. Павлово” на ул. “Александър Пушкин” в посока център за автобусна линия № 107, ул. “Александър Пушкин”, надясно по бул. “Цар Борис ІІІ”, бул. “Ген. Тотлебен”, надясно по трамвайното платно на бул. “Македония” до бул. “Христо Ботев”, надясно по бул. “Христо Ботев” до бул. “Ген. Скобелев”, надясно по бул. “Ген. Скобелев” до площад “Руски паметник”, бул. “Ген. Тотлебен”, бул. “Цар Борис ІІІ”, наляво по ул. “Александър Пушкин”, крайна спирка - с код 0893 “Кв. Павлово” за автобусна линия № 107 в посока изход, обратен завой на площад “Знаме на мира” и до началната спирка с код 0890 “Кв. Павлово”. ", "date": "2018.04.14", "title": "Променя се движението на трамваи 4 и 5 през уикенда"}
{"url": "https://offnews.bg/kultura/pochina-milosh-forman-678677.html", "text": "Милош Форман почина на 86-годишна възраст, предадоха световните агенции.Американският кинорежисьор от чешки произход е издъхнал в петък, 13 април, след кратко боледуване, съобщи \"Ройтерс\", като цитира съпругата на Форман - Мартина. По думите ѝ той си отишъл \"спокойно и заобиколен през цялото време от семейството си и най-близките си приятели\".Носителят на \"Оскар\" за филмите \"Полет над кукувиче гнездо\" и \"Амадеус\" е роден през 1932 година в Чехословакия. Заминава за САЩ през 1968 г.Сред неговите шедьоври са още \"Коса\" и \"Народът срещу Лари Флинт\".", "date": "2018.04.14", "title": "Почина Милош Форман"}
{"url": "https://offnews.bg/kultura/preporachvame-vi-zapiski-na-edin-lud-po-gogol-s-georgi-gotcin-678647.html", "text": "Тази вечер от 19:30 часа в City mark art center ще бъде представено специалното юбилейно представление на \"Записки на един луд\" на Ованес Торосян с участието на Георги Гоцин.Моноспектакълът на Гоцин се играе вече 5-ти сезон с огромен успех. Представлението ще бъде импровизация между Торосян, Гоцин, публиката и музикантите от Independent Chamber Orchestra Bulgariа, които ще свирят с екипа на представлението.Тази вечер от 22:00 часа може да се наследите на концерт на  в \"Терминал 1\".\"Тайният живот на Порт Лигат. Къщата на Салвадор Дали\" в кино \"Люмиер\" от 21:00 часаКъщата, построена от Салвадор Дали – единствените постоянни дом и студио, които някога е имал, – осигурява повествователна нишка за историята на живота и творчеството му – биография и работа, които обхващат по-голямата част от XX в. Този документален филм хвърля нова светлина върху съкровената и трайна връзка на художника с пейзажа на Кадакес, Порт Лигат и Кап де Креус (Каталуня, Испания), пейзаж, в който той се потапя и който го оформя и определя. В същото време филмът изследва малко известни страни от личния му живот, и по-точно отношенията му с баща му и сестра му Ана Мария, негов пръв модел: отношения, които ни помагат да разберем ключови елементи от творчеството му. Опознаването на къщата студио в Порт Лигат ще ни даде дълбоко разбиране за Салвадор Дали.", "date": "2018.04.14", "title": "Препоръчваме ви: 'Записки на един луд' по Гогол с Георги Гоцин"}
