{"url": "https://offnews.bg/sviat/srabskiat-premier-be-v-chelnite-reditci-na-gej-parada-v-belgrad-665317.html", "text": "Сръбският премиер Ана Бърнабич, министрите Зоран Джорджевич и Бранко Ружич, както и кметът на Белград Синиша Мали се включиха в гей парада в Белград тази неделя.Бърнабич, която не крие, че е хомосексуална, е първият премиер на балканска страна, участващ в гей парад.Президентът Александър Вучич също бе поканен да дойде, но той благодари за поканата и я отклони.Правителството на Сърбия е тук - за всички свои граждани, както за мнозинството, така и за малцинствата, за да покаже, че уважава различността, заяви Ана Бърнабич.Шествието със знамена с цветовете на дъгата, шарени балони и транспаранти с надписи \"За промяна\" премина без инциденти. По маршрута имаше около 2000 полицаи.Същевременно край църквата \"Свети Марко\" се събраха група противници на гей парада - те издигнаха икони и транспаранти.", "date": "2017.09.17", "title": "Сръбският премиер бе в челните редици на гей парада в Белград"}
{"url": "https://offnews.bg/obshtestvo/shturtcite-i-arabesk-s-pocheten-znak-na-sofia-665300.html", "text": "Рок група \"Щурците\" получи почетния знак на София, отличието взе Кирил Маричков.  За мен е чест да получа това отличие от името на групата. Благодаря на публиката ни, защото благодарение на неяоцеляхме 50 години, каза Маричков на тържествената сесия на СОС днес. В словото си пред общинските съветници кметът Йорданка Фандъкова посочи, че начинът, по който изглежда София сега, в сравнение с преди десетина години, показва, че вървим в правилната посока. \"Само след няколко месеца София ще бъде не само европейска столица, а ще е и столицата на Европа. Милиони очи ще са отправени към нас, хиляди хора ще бъдат наши гости. Нашата задача е да им покажем възможностите, които София дава за успешен бизнес, за по-добър живот\", каза Фандъкова. По думите й това, което всички тези хора ще видят, е един от най-бързо развиващите се градове в света - град на образованите и подготвени хора, град на иновациите, град с величава история. Вярвам, че никой от нас няма да работи срещу интересите на града ни, допълни тя. Не е лесно да се представим достойно, изисква се много работа, но ако имаме любов и мъдрост в решенията, които взимаме, вярвам, че ще се справим заедно, каза тя, призовавайки всички в следващите месеци \"да бъдем един отбор, който представя София и създава името на България\".Председателят на Столичния общински съвет Елен Герджиков благодари на софиянци за търпението им спрямо изпълнението на амбициозната строителна и инвестиционна програма на общината, която създава известно затруднение в придвижването в града. Той благодари за гражданската активност и участието на столичани във вземането на решения, както и за критиките, които отправят. На тържествената сесия с почетен знак на Столичната община бяха удостоени посланикът на Холандия Томас ван Орсхот, посланикът на Казахстан Темиртай Избастин, хор \"Христина Морфова\", балет \"Арабеск\". Носители на значката на София са проф. Ива Петкова и д-р Александър Оскар.Почетни гражданини на София станаха бившият председател на СОС Владимир Кисьов и проф. Васил Николов. Почетен гражданин на София е и Гийом Робер, бивш директор на Френския културен институт, но той е в чужбина и не присъства на сесията.", "date": "2017.09.17", "title": "Щурците и Арабеск с почетен знак на София"}
{"url": "https://offnews.bg/politika/liuben-dilov-slavi-trifonov-niama-da-uchastva-lichno-v-politikata-665298.html", "text": "Слави Трифонов ще намери начин да въздейства на политиката, без самият той да участва. Склонен съм да се съглася с премиера Борисов, а рядко се съгласявам с него, че трябва да се приветства всеки опит да се разрита кошера, защото вкарва хората в състояние на избор и размисъл, а той е много важен. Това заяви Любен Дилов по повод заявката на Слави Трифонов за влизане в политиката по Дарик. По думите му всеки акт като този, който Слави твърди, че ще предприеме, е много полезен на обществото. Няма да му е лесно, защото обществото вече е много по-информационно проводимо, не може да се маскираш. Но не искам да давам оценки и да съдя, каза още Дилов. На въпрос дали и защо, ако е така, Слави Трифонов харесва Ахмед Доган, Любен Дилов заяви, че има много хора, които го харесват. Истината е, че Ахмед Доган е едно от най-ярките присъствия в българската политика, все едно какво мислим за него - добро или лошо. Той има постоянна арка и е един герой, който постоянно се движи във възходяща линия и - дори когато има пропадания, те са винаги много драматични и обществено значими, допълни Дилов.", "date": "2017.09.17", "title": "Любен Дилов: Слави Трифонов няма да участва лично в политиката"}
{"url": "https://offnews.bg/obshtestvo/prezidentat-posreshta-gosti-6-godishen-sedna-v-stola-mu-galeria-665296.html", "text": "Президентът Румен Радев посрещна малки и големи гости на \"Дондуков\" 2 в деня на отворените врати в институцията. В стола му седна 6-годишният Николай Гроздев.  Администрацията на държавния глава се включи в инициативата \"Европейски дни на наследството-2017 г.\" Вратите на \"Дондуков\" 2 са отворени до 16:00 ч. днес.Посетителите имат възможност да се запознаят с интериора на сградата и основните функции на институцията.Радев се снима с всички желаещи. Вицепрезидентът Илияна Йотова посрещна група студенти в Деня на отворените врати на президентската институция. Възпитаниците на Университета по библиотекознание и информационни технологии, ръководени от проф. д-р Мариела Модева разговаряха с вицепрезидента по актуални теми, свързани с нейната работа, както и такива, представляващи интерес за бъдещите бакалаври. Студентите от специалност Информационни технологии в съдебната администрация зададоха въпроси относно правомощията на Илияна Йотова и по-специално за Комисията по помилвания. Младите гости на вицепрезидента поставиха и други важни теми в дискусията, като използването на специализирани информационни ресурси за нуждите на съдебната администрация.Студентите от специалност Информационни ресурси на туризма разговаряха с вицепрезидента Йотова за възможностите за рекламиране на България като туристическа дестинация, особено в контекста на предстоящото за страната ни председателство на Съвета на Европейския съюз. Бъдещите бакалаври споделиха с Илияна Йотова очакването си държавните институции да бъдат по-отзивчиви към проблемите на младите хора.", "date": "2017.09.17", "title": "Президентът посреща гости, 6-годишен седна в стола му(галерия)"}
{"url": "https://offnews.bg/futbol/skandal-sas-septemvri-prashta-ludogoretc-na-armiata-665289.html", "text": "Страхотен скандал тлее в българския футбол, научи OFFNews. Той е свързан със стадиона, на който ще се играя мачът от следващия кръг между Септември и Лудогорец. По програма той е в неделя от 20, ч.Столичани са заявили стадиона на Витоша в Бистрица. Той е готов, след като му беше поставено и осветление.Шампионите обаче искат да играят на националния стадион, където Септември домакинстваше досега. От Разград обявили в БФС, че се притесняват от терена и условията в планинското село.Хората на Румен Чандъров обаче се съмняват, че от Лудогорец притискат СТК на насрочи мача на националния стадион. И плашат с нов ход.Ако съмненията се потвърдят, Румен Чандъров се е заканил, че ще заяви \"Българска армия\". И дори ще пусне свободен вход. Както е известно, привържениците на  ЦСКА-София ненавиждат Лудогорец. Често, по-силно от Левски.В Септември и без това са докачливи на тема справедливост след гостуването на Левски. Хората на Ники Митов - Жадното се кълнат,  че са били посечени с две дузпи на Герена при загубата 0:2.", "date": "2017.09.17", "title": "Скандал със Септември праща Лудогорец на \"Армията\""}
{"url": "https://offnews.bg/izvan-terena/flojd-mejuedar-si-podari-kashta-v-bevarli-hils-za-26-miliona-dolara-665294.html", "text": "Флойд Мейуедър реши да се награди за добре свършената работа срещу Конър МакГрегър. Непобеденият при професионалистите боксьор заработи 100 милиона долара за 30 минути миналия месец.Американецът инвестира 26 милиона от тях в нова къща. Тя се намира в Бевърли Хилс, баровският квартал на Ел Ей.Имението е със 6 спални, задължителен басейн с павилион за преобличане, винарна към трапезарията. Има и частен киносалон за 20 посетители, така че Флойд ще може да събира спокойно приятелите и 7-те си гаджета.Отделно от основната част е построена къща за гости. Дори тя има малък фитнес.Имението се намира сред невероятни градини и достъпът на непознат е невъзможен. Построено е през 1992 година и напълно реновирано миналата година. Флойд е успял да свали цената с над 10 милиона долара. Мистър Пари е извадил веднага кеша и продавачът е клекнал. Мейуедър има къщи в Лас Вегас и Маями. Да не го мислим!Припомняме, че най-богатият спортист в света няма загуба при професионалистите, а последната му изобщо е на Олимпиадата през 1996 година. Американецът пада на полуфинала от нашия Серафим Тодоров.СNN направи специален репортаж за Сарафа преди мача на Флойд с Мани Пакиао. Сарафа живее със семейството в панелка в Пазарджик. Определено мизерства, но поне се е отървал от някои минали пороци.  Два свята, единият е излишен, прав е поетът!", "date": "2017.09.17", "title": "Флойд Мейуедър си подари къща в Бевърли Хилс за 26 милиона долара"}
{"url": "https://offnews.bg/sviat/sasht-severna-koreia-shte-bade-razrushena-ako-prodalzhi-s-bezrazsadn-665305.html", "text": "Съветът за сигурност на ООН е изчерпал възможностите си за възпиране на ядрената програма на Северна Корея и САЩ могат да бъдат принудени да прехвърлят въпроса на Пентагона, заяви днес постоянната представителка на Вашингтон в световната организация Ники Хейли.Ако Северна Корея продължи с безразсъдното си поведение, ако се наложи САЩ да се защитават или да защитават своите съюзници, Северна Корея ще бъде разрушена. Всички знаем това. И нито един от нас не иска да се случва, заяви Хейли в интервю за CNN.Използваме всяка друга възможност, която имаме, но на разположение са и много военни опции, допълни тя.По думите й, войната е нежелателна, но \"нещо трябва да се направи\", ако Северна Корея продължи да заплашва САЩ и техните съюзници.Северна Корея ще заеме важно място в дневния ред на сесията на Общото събрание на ООН в Ню Йорк идната седмица, уточнява АП. ", "date": "2017.09.17", "title": "САЩ: Северна Корея ще бъде разрушена, ако продължи с безразсъдното си поведение"}
{"url": "https://offnews.bg/kuhnia/lesna-retcepta-sas-spageti-za-esenta-665291.html", "text": "Есента идва, а с нея и тематичните храни. Представяме ви запечени спагети с месо.Съставки:450 грама спагети2 супени лъжици зехтин1 средно голям лук, ситно нарязан2 скилидки накълцан чесън450 грама говеждо месоСолЧерен пипер1 консерва доматен сос1/2 чаша нарязан босилек1 чаша нарязана моцарела1/4 чаша пармезанИнструкции:- Загрейте фурната на 200 градуса.- Намазнете тава за печене.- Пригответе спагетите според указанията на опаковката.- Междувременно, в голям тиган на средна температура стоплете зехтина. - Добавете лука докато стане полупрозрачен. - Добавете чесъна и бъркайте около 1 минута. - Добавете месото, солта и черния пипер и гответе докато месото вече не е розово. - Изцедете мазнината от тигана в купа и го върнете на котлона, изсипете доматения сос и босилека и бъркайте около 10 минути. - Сложете спагетите, след това прехвърлете в тавичка и добавете моцарелата и пармезана. Печете, докато сиренето се стопи. Гарнирайте с магданоз.", "date": "2017.09.17", "title": "Лесна рецепта със спагети за есента"}
{"url": "https://offnews.bg/futbol/shef-na-loko-alarmira-za-365-hiliadi-evro-izcheznali-v-bfs-665307.html", "text": "Има ли поредна кражба на пари в българския футбол? Има ли транш от УЕФА, неполучен в Локо София? Обвиненията изглеждат сериозни.Бившият директор на школата на Локомотив София Ивайло Аспарухов заяви, че преди четири месеца е изпратил писмо до БФС с питане къде са 365 хиляди евро, които се полагат на ПФК Локомотив (София) от УЕФА. В годината на фалита- 2015-а, локомотивци завършиха на 3-о място, а също така спечелиха и квота за участие в турнира Лига Европа.Но клубът не получи професионален лиценз и в началото на следващия сезон беше изпратен в Трета лига, а в последствие и се отказа от участие там. Малко по-късно беше основан друг клуб- Локомотив 1929, а старото дружество не развива дейност.\"Парите се полагат на клуба, който е извоювал участието си в Европа, както и солидарно плащане от приходите на Лудогорец. Но искам да попитам БФС къде са тези пари? И как да развива един клуб дейност, като дори и да изпадне в затруднение, той не получава полагаемото му се и заработено по спортен път?Ако тези пари дойдат, ще се платят около 80 хиляди лева задължения към служители, както и някои институции ще си получат дължимото, заяви Ивайло Аспарухов пред БТА, който по-късно стана и изпълнителен директор на автентичното дружество.\"Аз пътувам доста из България и си говоря с много хора във футбола, от най-високите нива, до най-ниските. Гарантирам, че 99 процента от хората искат промяна в БФС и управлението на процесите на най-популярната игра у нас.Така като гледам, само трима души могат да донесат промяна и то рязка, успешна. Това са Христо Стоичков, Любослав Пенев и до тях слагам и Красимир Балъков. Нямаме избор, ако искаме да се спаси футболът в България, трябва да провокираме промени. Защото БФС може да направи още много неща, но не ги прави, каза още Аспарухов.\"Когато ти си ръководител на едно нещо, ти поемаш всичките негативи и позитиви. Дай да говорим за позитивизъм, дай да се класираме някъде. Откакто той е дошъл като президент на БФС, ние пропуснахме седем форума. И ако е още 12 години президент, вероятно и следващите седем ще ги пропуснем.Каква ми е идеята? Ако иска да имаме резултати, трябва да се направят глобални промени. Работил съм 4 години в БФС и ги познавам всичките. И мога да ви кажа, че единственият, който работи за футбола там, е Наско Сираков. Дали Фурнаджиев, дали Лечков? Всичко това работи с интереси във футбола. А във футбола трябва да има професионализъм и дисциплина, а не интереси.\"Аматьорския футбол трябва да се подпомага от държавата, от общините, от БФС. Същото е и за децата и юношите. Давам пример с първенствата за Футбол 5 - защо тези мачове се плащат, за съдии, за делегати. А това са едни деца, които просто сега се учат да ритат топката. Защо не се поеме от БФС? Нали имат 10 милиона бюджет, къде отиват тези пари? Нищо не се знае, няма прозрачност\".\"Толкова са наболели проблемите във футбола в момента, и не мисля тези хора, че ще се справят. Наско Сираков, Любо Пенев, Стоичков, Бербатов - силни и доказали са се хора. Може би хората обаче се страхуват, че няма да е честна битката.Не мога да разбера как треньорът като сбърка и го гонят. А президентът не бърка ли, ако не се класираме? И никой не казва нищо. В София има 48 клуба, а осем от тях само имат стадиони. Е за какво развитие на футбола говорим?\".Той се върна и на периода като национален селекционер на приятеля си Любослав Пенев и начина, по който беше отстранен - след 1:1 у дома с Малта. Според Аспарухов, срещата умишлено не е била спечелена и посочи няколко важни момента- атаката на малтийците, от която е станала дузпата и отбелязано попадение, както и последвалата пропусната дузпа от нашия състав.Също така заяви как така България губи 1:7 от Япония в контролна среща, като само година по-рано при Пенев нашите бият същия съперник с 2:0.", "date": "2017.09.17", "title": "Шеф на Локо алармира за 365 хиляди евро, изчезнали в БФС"}
{"url": "https://offnews.bg/futbol/manchestar-iunajted-ne-prosti-na-ruuni-pri-zavrashtaneto-mu-665311.html", "text": "Манчестър Юнайтед не изпусна да вземе три точки в остана на върха с градския съперник Сити. \"Червените\" разбиха 4:0 Евертън у дома. Публиката посрещна топло своя доскорошен идол Уейн Рууни.Юнайтед започна  вихрено мача и откри в четвъртата минута с феноменален гол на Валенсия. Всички очакваха бърза развръзка, домакините натискаха, но нов гол така и не падаше.Напротив, с началото на втората част Евертън опропасти няколко идеални шанса. Де Хеа извади удари на Рууни и Сигурдсон. Уейн се стараеше, тичаше, правеше шпагати, но все нещо не му стигаше.Логичното се случи в последните минути. Мхитарян направи 2:0 в 84-ата минута и отприщи голеада. Лукаку не пропусна да вкара малко по-късно и се израдва бурно, явно нямайки никакви чувства към бившите. Накрая Марсиал изработи дузпа и сам я вкара.Така Юнайтед е с 13 точки колкото и Сити. Трети е Челси с 10.Куман пък загуби за първи път от отбор на Жозе Моуриньо едва в шести мач. Холандецът обаче трябва да мисли вече за поста си, тъй като Евертън като цяло играе трагично.", "date": "2017.09.17", "title": "Манчестър Юнайтед не прости на Рууни при завръщането му"}
{"url": "https://offnews.bg/futbol/chelsi-i-arsenal-vratnaha-ialovo-remi-video-665306.html", "text": "Челси и Арсенал завъртяха ялово реми 0:0 на \"Стамфорд Бридж\". Шампионите излязоха като фаворит, но \"топчиите\" играха по-добре и имаха по-чистите шансове. Не че мачът предложи много такива.Донякъде изненадващо големите звезди на двата тима Еден Азар и Алексис Санчес останаха първоначално на пейката. Челси създаде най-чистото си положение в 23-ата минута, когато Педро остана сам срещу вратаря, но би право в Чех.За сметка на това Арсенал създаде няколко идеални шанса до почивката. Удар на Рамзи срещна гредата, а Лаказет направи изумителен пропуск от малкия пеналт, който накара коментаторите в Англия да се питат възможно ли е нападател за над 50 милиона паунда да е толкова неточен.След почивката Арсенал отново създаде по-добрите ситуации и дори стигна до гол на Мустафи, който беше отменен справедливо заради засада. В 87-ата минута Луис получи директен червен картон заради много грубо нарушение срещу Колашинац.Така Челси отново се препъна с лондонския съперник. Припомняме, тази година Арсенал би \"сините\" и във финала за купата на Англия, и за Суперкупата.", "date": "2017.09.17", "title": "Челси и Арсенал врътнаха ялово реми (видео)"}
{"url": "https://offnews.bg/futbol/zastreliaha-vratar-v-cherna-gora-dokato-trenira-665312.html", "text": "Убийство на тренировка разтърси черногорския футбол. 33-годишният вратар Горан Ленац е бил застрелян в главата, докато е тренирал заедно със свой приятел на стадион Бокел.Стражът нямал отбор от година, но поддържал форма на спортното съоръжение на последния отбор в кариерата си. Свидетели, съобщават, че по време на тренировката към Ленац се е приближил едър мъж, който е стрелял в главата на футболиста.На тръгване стрелял няколко пъти напосоки, за да стресне присъстващите. Те повикали веднага лекарски екип, но вратарят е починал около 23:00 ч. местно време в болницата.След убийството полицията е блокирала града, но все още властите не са успели да заловят извършителя. Според местните органи на реда той вероятно е бивш или настоящ служител на футболен клуб Бокел.Въпреки високата ограда около терена, убиецът е бил запознат добре с пътя за бягство. И се е изпарил за секунди. Ленац е бил следен преди убийството.", "date": "2017.09.17", "title": "Застреляха вратар в Черна гора, докато тренира"}
{"url": "https://offnews.bg/kultura/koj-vze-nagradite-na-stolichna-obshtina-za-postizhenia-v-kulturata-665315.html", "text": "Тази вечер на церемония в Народния театър \"Иван Вазов\" бяха връчени наградите на Столичната община за ярки постижения в областта на културата за 2017 г.Композиторът акад. Васил Казанджиев е удостоен със Специалната награда на София.Наградата на журито е за Къща за литература и превод на фондацията \"Следваща страница\".Отличието за литература печели Милен Русков за романа \"Чамкория\", за театър - актрисата Меглена Караламбова, за музика - Кирил Маричков и група \"Щурците\", за визуално-пластични изкуства - Софийската градска художествена галерия, за художествена фотография - Иво Хаджимишев.Наградата на София за кино е присъдена на филма \"Мост към Кристо\" на Евгения Атанасова-Тенева.За архитектура, опазване на културното наследство и естетизация на градската среда е отличено архитектурното студио \"Морфкод\", за критика и журналистика в областта на културата - Даринка Илиева, за танцово изкуство - спектаклите \"Петрушка\" и \"Жар птица\" на Софийската опера и балет по музиката на Игор Стравински.В категорията фолклорни сценични изкуства е награден Нестор Несторов, в съвременни перформативни и мултижанрови изкуства - ДНК - Пространство за съвременен танц и пърформанс, и неговият артистичен директор Мира Тодорова.", "date": "2017.09.17", "title": "Кой взе наградите на Столична община за постижения в културата"}
{"url": "https://offnews.bg/dw/ako-es-niama-interes-kam-balkanite-kitajtcite-imat-665304.html", "text": "Макар и не тайно, но тихо и кротко Китай стана важен инвеститор на Балканите. Това не бива да поражда излишна паника, но ако ЕС не се интересува от региона, ще го остави в ръцете на други, пише Михаел Мартенс във ФАЦ.Балканите не се ползват с добро име сред останалите европейци – в асоциациите на мнозина те са свързани с етнически конфликти, корупция, бедност и всякакви други злини. Често пъти това са клишета, които не отговарят на действителността в Югоизточна Европа. Но и не всяка отрицателна представа за Балканите е злобна карикатура. Не е клише обаче, че в много държави от региона независимостта на медиите е в твърде окаяно състояние – без значение кое правителство е на власт и какви възможности има да манипулира общественото мнение.Беглият поглед върху картата показва и още един факт: Балканите са конгломерат от малки държавици, най-голямата сред които - Гърция - с едва 11 милиона жители, си остава твърде малка в европейски мащаб. Да не говорим за останалите държави. Приетата наскоро в НАТО Черна гора, например, е с население, което не е и една пета от това на Берлин.Но големината, разбира се, не е истинският проблем на балканските държави. Финландия, Люксембург или Естония също са малки, без това да ги превръща в проблемни деца на ЕС. Балканските държави обаче, от които само няколко членуват в ЕС, са не само малки, но и икономически слаби. Тяхното незначително политическо и икономическо значение, както и географското им положение между Русия, Турция и богатия европейски Северозапад ги прави податливи на манипулации. Много се е говорило за игричките на Русия в региона или за „завръщането“ на Турция на Балканите.Само икономическо влияние, или и политическо?Актуално изследване насочва вниманието ни към една страна, която досега често пъти е оставала незабелязана: макар и не тайно, но тихо и кротко Китай постепенно се превърна в сериозен инвеститор в Югоизточна Европа. Живеещият в Атина германски икономист Йенс Бастиан в продължение на много месеци е събирал и систематизирал данните за икономическия ангажимент на китайските компании на Балканите. Изследването е поръчано от Европейската банка за възстановяване и развитие (ЕБВР). Да се надяваме, че и в Брюксел внимателно ще се вгледат в резултатите от неговото току-що публикувано изследване.Защото макар и да посочва, че няма място за паника, Йенс Бастиан ясно показва бързо нарастващото икономическо влияние на Китай в региона и задава въпроса за политическите измерения на това влияние.Авторът на изследването например предупреждава, че отпусканите от китайски банки кредити могат да вкарат балканските страни в нарастваща политическа зависимост от Пекин. От години Китай инвестира в страните от региона, най-вече в транспортна инфраструктура - пристанища, пътища и железопътни линии. Най-яркият пример е пристанището в Пирея, което изживя истински бум след като през 2009 г. китайската компания „Cosco Pacific\" стана концесионер на контейнерния терминал за срок от 35 години.Междинната равносметка е впечатляваща: преди 8 години пристанището на Пирея едва-едва влизаше в групата на двайсетте най-големи пристанища за товари в Европа, а днес то е в първата десятка. Откриването на още един терминал догодина ще го придвижи и още по-напред. Вече не е никак илюзорно Пирея скоро да се нареди сред първите 5 пристанища в Европа. Това създава спешно необходимите работни места в Гърция. Едва ли има друга, по-успешна инвестиция в Гърция за последните десет години.Китайските кредити са добре дошлиНо китайците са активни също и на север от Гърция – най-вече в Сърбия. С китайски пари там в момента се модернизира железопътната линия между Белград и Будапеща, която скоро ще стане високоскоростна отсечка. Унгария и Сърбия обсъждаха този проект цели 10 години, но той беше задвижен едва след като китайска банка отпусна средствата за него.Китайските банки са готови да финансират големи проекти при условие, че кредитополучателят е съгласен да ангажира и някоя китайска фирма и да позволи и китайски работници да участват в тяхното изпълнение.Пример за това е завършеният през 2014 година мост над Дунава в Белград. Строежът струваше 260 милиона евро, които Сърбия взе под формата на кредит от една китайска банка, а китайски работници извършиха строително-монтажните дейности. Така Белград се сдоби с едно съоръжение, от което имаше нужда за облекчаване на пътния трафик в столицата, но основните икономически ползи от проекта извлече Китай.В изследването на ЕБВР се казва, че синдикатите, сдруженията на работодателите и регулационните органи в съответните държави още отсега апелират за това китайските инвестиции в региона да бъдат много по-внимателно наблюдавани. Твърди се също, че средносрочните перспективи за развитие на балканските държави са застрашени от гигантската им зависимост от държавните инвестиции на Китай.ЕС е длъжен да показва повече интересРискуват ли Балканите да се превърнат в китайска колония пред вратите на ЕС? Не, това би било пресилено. И с право в изследването се казва, че няма нужда от разпалване на истерия. Европейският съюз и съседните държави от региона страни си остават най-важните партньори на Балканите. Китайските инвестиции и кредити са само едно добре дошло и често пъти смислено допълнение – например в Пирея.Но настъплението на китайците на Балканите показва и нещо друго: ако ЕС не се интересува от региона, ще го изостави в ръцете на други. При това никъде другаде по света ЕС не е възприеман толкова сериозно, колкото между Сараево, Тирана, Белград и Скопие. Ако някъде в света ЕС разполага със силно външнополитическо влияние, което да му позволи да променя нещо - това е именно на Балканите. ЕС само трябва да го пожелае.", "date": "2017.09.17", "title": "Ако ЕС няма интерес към Балканите, китайците имат"}
{"url": "https://offnews.bg/futbol/publikata-prekasna-macha-loko-plovdiv-slavia-665316.html", "text": "Ексцесии развалиха мача Локо Пловдив - Славия (1:2) на Лаута. Той беше прекъснат за 5 минути след ексцесии. Вратарят Антонис Стергиакис стана мишена на гневните фенове на домакините. Те го обсипаха с прътове от знамена и бутилки. Наложи се босът Христо Крушарски да влиза при агитката и да успокоява страстите.Ултрасите се оплакаха, че 18-годишният вратар ги е провокирал. Учудващо е, че допълнителният съдия дори не даде сигнал при първия залп. Безполезни хора! Столичани стигнаха до победата оползотворявайки две от трите си стигания до вратата. След скучна първа част двата тима се поразтичаха.В началото на втората част гостите откриха резултата. При опит да пресече един пас Ванчо Траянов подари топката на Галин Иванов и крилото вкара на Илко Пиргов.Десетина минути по-късно обаче пловдивчани изравниха. При центриране отдясно в наказателното поле на Славия последва меле и Парвизджон Умарбаев промуши топката за 1:1.5 минути преди края на срещата нова грешка в защитата на Локомотив и отново на Пламен Николов, доведе до дузпа и гол в полза на гостите. Националът Димитров вкара победния гол за \"белите\". Дебют за домакините направиха двете нови попълнения Мохамед Муса и Аяри.  Първият се понрави на публиката, но като цяло кризата в Локо няма овладяване.", "date": "2017.09.17", "title": "Публиката прекъсна мача Локо Пловдив - Славия"}
{"url": "https://offnews.bg/tenis/balgarski-final-v-las-vegas-665280.html", "text": "Отлични новини за българския тенис има и извън Григор Димитров или Цвети Пиронкова. Две наши момичета ще спорят за трофея на турнира от сериите на ITF с награден фонд от 60 хиляди щатски долара в Лас Вегас.На финала една срещу друга ще се изправят Сесил Каратанчева и Елица Костова. В първия 1/2-финален сблъсък Каратанчева се наложи с 4:6, 6:4, 7:5 над мексиканката Рената Заразуя.Костова пък постигна изненадваща победа над словачката Анна Каролина Шмиедлова в два сета - 7:5, 6:4. Шмиедлова е бивша 26-а ракета на световната ранглиста.Двете българки имат три мача помежду си, като две от победите са отишли на сметката на Сесил. Всичките им мачове до момента са на клей, като последният е във Варшава тази година.Припомняме, че Каратанчева отново се състезава за България, след като за известен период играеше под знамето на Казахстан. Това накара феновете да я наричат Казахстанчева.", "date": "2017.09.17", "title": "Български финал в Лас Вегас"}
{"url": "https://offnews.bg/obshtestvo/pravnuchkata-na-todor-zhivkov-nie-sme-badeshteto-na-balgaria-665281.html", "text": "Всеки може да стане жертва на отвличане, човек винаги взима някакви мерки за сигурността си. Естествено, че съм се страхувала за децата си, заяви внучката на Тодор Живков Евгения. Когато беше атентатът в Париж, много пъти съм си мислила дали да не сляза от метрото в Лондон, ако видя някакви особени хора, веднъж даже го направих, сподели дъщеря й Андреа Стефанова. Тя призна, че с майка й се карат за мода. От политика никога не съм се интересувала, каза още Андреа.Опитвам се да предпазя и двете си дъщери от политиката, но никога не се знае какви предложения могат да получат и да се изкушат, обясни Живкова. Докато учех в Англия, станах по-самостоятелна, чувствах се по-свободна, разкри още Андреа. Нейната сестра Людмила работи в чужбина във фирма за интериорен дизайн. Трудно е, когато дядо ти е Тодор Живков, но не мога да плащам цената за решения, взети по това време, каза Живкова. Според нея хората разбират това. Не си го спомням, но са ми разказвали, че когато е бил под домашен арест, аз съм посрещала гостите му, сподели Андреа. Хората ще осъзнаят, че това време ни е дало много неща, коментира 22-годишното момиче времето на дядо си. Тя каза още, че иска да се развива в България и се надява повече млади хора да постъпят като нея. Ние сме бъдещето на България, заяви правнучката на Тодор Живков. ", "date": "2017.09.17", "title": "Правнучката на Тодор Живков: Ние сме бъдещето на България"}
{"url": "https://offnews.bg/izvan-terena/titi-papazov-s-nova-ludoria-obarna-lodka-sas-sportisti-v-kanala-vide-665309.html", "text": "Поредна лудория сътвори баскетболната знаменитост Константин Папазов - Тити на Гребната база в Пловдив, съобщава Пловдивнюз . Той взе участие в състезание с драконови лодки, част от кампанията \"Живей активно!\".Куп знаменитости се качиха в двете драконови лодки. Те се разделиха на два отбора, като в единия попаднаха волейболната звезда Евгени Иванов, легендата в гимнастиката Йордан Йовчев, заместник-министърът на младежта и спорта Асен Марков и заместник-кметът на район \"Западен\" Георги Георгиев.В другата лодка блестяха волейболистът Владо Николов, Тити Папазов, атлетката Тереза Маринова, заместник-кметът по спорт и младежки дейности към община Пловдив Георги Титюков, грацията Любомира Казанова.Двете лодки бяха направлявани от барабанчиците Павел и Венци Венц. Още преди състезанието Тити обяви, че неговият отбор ще преследва победата до край.Метри преди финала той изненада всички като скочи в канала. Тити преобърна цялата лодка и останалите свои съотборници, които бяха принудени да плуват до близкия мостик.", "date": "2017.09.17", "title": "Тити Папазов с нова лудория, обърна лодка със спортисти в канала (видео)"}
{"url": "https://offnews.bg/politika/tcvetanov-napadna-radev-za-semejnite-tcennosti-665308.html", "text": "Председателят на парламентарната група на ГЕРБ Цветан Цветанов нападна президента Румен Радев за \"семейните ценности\". Това става ясно от пълния видеозапис на съботната пресконференция на Цветанов в Шумен, \"За мен политик, който иска да дава морални оценки и да бъде съдник на процесите, той трябва да изповядва на първо място семейните ценности. Това мога да го отправя като питане към президента Радев. Не е ли така? Може ли да даваш морални оценки при положение, че... мисля, че по-добре е да спра\", казва Цветанов пред журналистите в Шумен.Преди репликата към Радев председателят на парламентарната група на ГЕРБ дава за пример кмета на община Никола Козлево Ешреф Реджеб като човек, който \"има едно изключително здраво семейство\".Ето какво дословно казва Цветан Цветанов:", "date": "2017.09.17", "title": "Цветанов нападна Радев за семейните ценности"}
{"url": "https://offnews.bg/sviat/donald-tramp-se-podigra-s-hilari-klintan%c2%a0v-tuitar%c2%a0-665313.html", "text": "Доналд Тръмп възобнови подигравките в Туитър към бившата си съперничка в президентските избори Хилари Клинтън.Около 8 ч. вашингтонско време президентът на САЩ ретуитна няколко туита на свои симпатизанти.Единият от тях е гифче как Тръмп играе голф. С монтаж ударът на президента е последван от картинки на Хилари Клинтън, която е улучена от топката и залита при качване в самолет.\r\nМалко по-рано Тръмп съобщи в свой туит, че е разговарял с южнокорейския президент Мун Дже-ин.\"Питах го как е Човекът-ракета\", написа Тръмп иронично за Ким Чен-ун и балистичната програма на Северна Корея.Тръмп ретуитна и избирателна карта на САЩ, която е изцяло в червено - цвета на републиканците.\"Продължавайте в същия дух, левичари, и това ще е положението през 2020 г.\", когато са следващите президентски избори в САЩ, пише в текста към картата.", "date": "2017.09.17", "title": "Доналд Тръмп се подигра с Хилари Клинтън в Туитър "}
{"url": "https://offnews.bg/politika/tcvetanov-obiavi-stiagane-na-reditcite-v-gerb-za-mestnia-vot-665286.html", "text": "Важно е да се подготвим много добре за предстоящите избори за местна власт. Ние управляваме 130 общини с население 5 млн. и половина души. Трябва да се активизират максимално всички структури на ГЕРБ, заяви зам.-председател на партията Цветан Цветанов на среща с общинското ръководство на ГЕРБ-Търговище, общинските съветници и кметове на населени места от партията.Цветанов посочи, че в малките населени места личноста е водеща и за това от сега трябва да се мисли за безспорни кандидати за кметове и общински съветници. \"Трябва активна работа и среща с всички хора от всички населени места. Всички са срещу нас, от някои партии не могат да понесат, че имаме пробив в смесените региони и кметове там. От опозицията казват, че образованието е хаос, но ние искаме да вкараме всички деца, които са извън образователната система и вече 3 000 деца са записани и ще се обучават. Трябва да държим на образованието на децата и образователната инфраструктура. За първияучебен ден от ГЕРБ излязохме с декларация в парламента и поздравихме учениците и учителите, а отБСП бълваха неистини“, коментира Цветанов, цитиран от пресцентъра на ГЕРБ. Той подчерта, че трябва да се обединят около темите, които са важни за страната. 3.6% е вече растежа на икономиката. Държавата ще отдели повече пари за бюджета догодина, обеща Цветанов. ", "date": "2017.09.17", "title": "Цветанов обяви стягане на редиците в ГЕРБ за местния вот"}
{"url": "https://offnews.bg/sviat/nova-tropicheska-buria-na-ostrovi-opustosheni-ot-irma-665282.html", "text": "Нова тропическата буря Мария се формира над Атлантическия океан.Според прогнозите тя ще премине през някои от островите, които вече бяха опустошени от урагана Ирма, предадоха световните агенции.Бурята е с постоянни ветрове от 85 км/ч и се намира на около 1000 км от Малките Антили, като се движи на запад с 31 км/ч.Ураганът Норма обаче отслабна до тропическа буря, докато приближава тихоокеанските брегове на Мексико. ", "date": "2017.09.17", "title": "Нова тропическа буря на острови, опустошени от Ирма"}
{"url": "https://offnews.bg/futbol/ronaldo-zavede-dzhordzhiana-pri-starata-liubov-665292.html", "text": "Старата любов ръжда не хваща. Кристиано Роналдо се появи на стадион \"Жозе Алвеладе\", за да гледа мач на Спортинг Лисабон. Той заведе и гаджето Джорджиана, с която чакат бебе.40 000 зрители бяха дошли на срещата с Тондела, спечелена 2:0. Естествено, не станаха и приветстваха бурно своя идол.Роналдо се здрависа с някои от старите си приятели в клуба. Снима се с президента Бруно де Карвальо. Очевидно му беше много приятно да бъде в клуба, който го изстреля в големия футбол.Припомняме, Кристиано е част от академията на Спортинг в продължение на 5 години. В една от тях го тренира и нашия Ивайло Йорданов. Самоковецът и Балъков са истински легенди на \"Алвеладе\". Йорда често признава в интервюта, че още тогава Роналдо е бил с 5 класи над останалите и не се е нуждаел от особени наставления.Талантът играе само един сезон за мъжете на Спортинг. При откриването на новия стадион \"лисабонските лъвове\" срещат Манчестър Юнайтед. Кристиано, още тийнейджър, прави такива неща с бранителите на гостите, че сър Алекс Фъргюсън вади кеша още в съблекалнята след контролата.", "date": "2017.09.17", "title": "Роналдо заведе Джорджиана при старата любов"}
{"url": "https://offnews.bg/obshtestvo/liato-i-do-37-gradusa-dnes-665272.html", "text": "Лятото се връща с жега днес, денят ще е слънчев със слаб вятър. Максималните температури ще са между 32 и 37 градуса, според прогнозата на НИМХ. По високите върхове термометрите ще се качат между 20 и 25 градуса. По Черноморието ще има мъгла или ниска слоеста облачност в ранните часове на деня, но ще е приятно за плаж. Максималните температури ще са между 27 и 29 градуса. Сред вълните от 2-3 бала водата ще се стопли до 25 градуса. Понижение на температурите и превалявания се очакват от сряда, в четвъртък валежите ще са по-силни и придружени с гръмотевици. ", "date": "2017.09.17", "title": "Лято и до 37 градуса днес"}
{"url": "https://offnews.bg/politika/radev-v-sasht-ot-utre-za-72-ata-sesia-na-obshtoto-sabranie-na-oon-665297.html", "text": "Президентът Румен Радев ще бъде на работно посещение в САЩ от утре до 24 септември. Държавният глава ще представи България в рамките на 72-ата сесия на Общото събрание на ООН. В делегацията е и заместник министър-председателят по правосъдната реформа и министър на външните работи Екатерина Захариева. На 18 септември президентът Радев ще участва в годишния форум „Отдаване на почит към героите на световната кампания срещу екстремизма и нетолерантността“ и ще направи изказване. Държавният глава ще разговаря и с еврейски организации от САЩ.На 19 септември българският президент ще участва в тържественото откриване на Общия дебат на 72-ата сесия на Общото събрание на ООН, след което ще проведе двустранни срещи със свои колеги.На 20 септември държавният глава Румен Радев ще направи изказване пред Общото събрание на ООН (около 19.00 часа българско време).Българският президент ще участва в Глобален бизнес форум на Майкъл Блумбърг и ще проведе среща с президента на Световна банка Джим Йон Ким и с други свои колеги. По-късно през деня Румен Радев ще участва в конференция, посветена на предотвратяването на използването на интернет за терористични цели.На 21 септември държавният глава ще проведе работна среща с представители на американски компании, организирана от Бизнес съвета за международно разбирателство и ще ги запознае с възможностите за инвестиции в България. На 22 септември президентът Радев ще проведе среща с Генералния секретар на ООН Антониу Гутериш.По-късно държавният глава ще посети българската църква в Ню Йорк и ще проведе в сградата на Генералното консулство на Република България в Ню Йорк среща с представители на българската общност.На 23 и 24 септември държавният глава ще посети Чикаго и ще се срещне с представители на българската общност. Румен Радев ще разговаря и с младите български професионалисти, работещи във финансовото Сити на града и ще посети едно от българските училища в Чикаго - „Джон Атанасов”.", "date": "2017.09.17", "title": "Радев в САЩ от утре за 72-ата сесия на Общото събрание на ООН"}
{"url": "https://offnews.bg/112/spetcaktcia-v-stolitcata-tciala-nosht-shestima-zadarzhani-665273.html", "text": "Мащабна спецакция проведоха полицията, ГДБОП и спецотряд \"Кобра\" тази нощ в столицата, поне шестима души са задържани. Претърсени са четири адреса, според неофициална информация операцията е във връзка с отвличането на Адриан Златков, който прекара в плен 11 дни и бе освободен срещу откуп. Петима от арестуваните са били спрени от екипите на полицията на изхода на столицата към АМ „Тракия”.По информация на БНР задържаната група е свързана с разпространение на наркотици, но в момента е хваната за друго престъпление.", "date": "2017.09.17", "title": "Спецакция в столицата цяла нощ, шестима задържани"}
{"url": "https://offnews.bg/obshtestvo/moto-shestvia-v-18-grada-v-pamet-na-zaginalite-motoristi-i-sreshtu-agr-665274.html", "text": "Мотористи ще почетат с шествия в 18 града загиналите си колеги днес. Инициативата за Деня в памет на загиналите мотоциклетисти и в подкрепа на пострадалите се организира от BMM (Бъгарска мотоциклетна медия), и е подкрепена от полицията. Целта на мотористите е да обърнат внимание върху спазване на правилата за движение и намаляване на агресията на пътя. Местата, на които ще се събират мотористите са:Асеновград – събитието ще се проведе от 12.00 часа в клубната къща на Tornado MC;Ботевград – събитието ще започне от 12.00 часа пред клубната къща на “Небесните сили” МС;Благоевград – мотористите се събират в 11.30 часа в кафе-сладкарница ЕНАлекс (ул. “Владо Черноземски” 3) и оттам се отправят към църквата “Успение Богородично” в кв. Вароша, където в 12.00 часа започва събитието;Бургас – събитието ще се проведе от 12.00 часа на Морска гара;Варна – събитието ще се проведе от 12.00 часа в клуб “Усмивка” на “Циркова площадка”. Към тях ще се присъединят и мотористи от гр. Провадия;Казанлък – събитието ще се проведе от 12.00 часа в клубната къща на Black Roses MC. Към тях ще се присъединят и мотористи от Стара Загора, Нова Загора и Павел баня;Пазарджик – събитието ще се проведе от 11.30 часа в храм “Св. Георги Победоносец”;Панагюрище – събитието ще се проведе от 14.00 часа в клубната къща на Iron Brothers MC;Петрич – събитието ще се проведе от 12.00 часа;Пирдоп – събитието ще започне от 10.30 часа пред църквата “Свето Успение Богородично”;Плевен – събитието ще започне в 11.30 часа от паркинга на магазин Praktiker, след което мотористите ще се отправят към църквата “Св. Николай”;Пловдив – събитието ще се проведе от 10.30 часа в клубната къща на Vagabonds MC;Разград – събитието ще се проведе от 12.00 часа в двора на храм “Св. Николай Чудотворец”;Русе – събитието ще се проведе от 11.30 до 13.00 часа пред храма “Всех Святих”, ул. “Свети Наум” №7;София – събитието ще се проведе в кв. “Бояна” пред НИМ от 12.00 часа;Търговище – събитието ще се проведе от 12.00 часа пред храма “Успение Богородично” (т.нар. Стара църква);Хасково – събитието ще се проведе от 12.00 часа в клубната къща на Atrox MC гр. Хасково;Ямбол – събитието ще се проведе от 12.00 часа в храм “Успение на Пресвета Богородица”.", "date": "2017.09.17", "title": "Мото шествия в 18 града в памет на загиналите мотористи и срещу агресията на пътя"}
{"url": "https://offnews.bg/politika/koshlukov-slavi-trifonov-pravi-tova-koeto-opitaha-zhorzh-ganchev-i-b-665276.html", "text": "Опити за влизане в политиката от шоубизнеса са правени още преди 20 години - от Жорж Ганчев например. И Николай Бареков тръгна от екрана. Зависи с колко пари разполага Слави Трифонов, коментира Емил Кошлуков заявката на тв водещия за влизане в политическия живот по Нова тв. Слави Трифонов и неговият екип отдавна се изживяват като Конституционен съд, каза още бившият депутат и кандидат за шеф на БНТ. Политика не се прави само с шоу. Рейтингът не се прелива във вот. Иначе и Азис щеше да е премиер, обясни Кошлуков. Той подчерта, че \"едно е да си на екрана, друго е да си на улицата\". От Ивайло насам ние търсим нови лица и добрия цар, каза още политологът. По думите му евентуалната бъдеща партия на Трифонов ще успее да вкара депутати в следващ парламент, но след това бързо ще изчезне. ", "date": "2017.09.17", "title": "Кошлуков: Слави Трифонов прави това, което опитаха Жорж Ганчев и Бареков"}
{"url": "https://offnews.bg/bojni/golovkin-i-alvares-zavarshiha-naravno-v-strahotno-boksovo-shou-video-665278.html", "text": "Чаканият с огромен интерес бой за световните титли в средна категория между Генадий Головкин и Саул \"Канело\" Алварес завърши изненадващо - наравно. Така казахстанският боксьор запази поясите на WBC,  WBA и IBF пред пълните трибуни в Лас Вегас.Съдия Дейв Морети отчете видимото предимство на Головкин и даде 115-113. Аделаид Бърд, дамата сред реферите, обаче някак си видя успех за мексиканеца със 118-110. Дон Трела отчете равенство в ударите 114-114.Така и двамата великани на ринга запазват уникалните си активи. До този мач Алварес имаше 49 победи, от които 34 с нокаут, едно равенство и една загуба. Забележете, от Флойд Мейуедър.35-годишният Головкин е със 37 победи от 37 мача! От тях 33 с нокаут. Абсолютен феномен.Мексиканецът поиска моментално реванш. публиката също ревна за нов мач. Головкин също отсече, че няма нищо против. Така че чакаме ново шоу!", "date": "2017.09.17", "title": "Головкин и Алварес завършиха наравно в страхотно боксово шоу (видео)"}
{"url": "https://offnews.bg/futbol/sirakov-niakoi-ot-futbolistite-ni-sa-za-razstrel-665285.html", "text": "Тежка, но вярна оценка на българския футбол даде легендата Наско Сираков. Нормално, голмайстор №1 в историята на Левски  коментира темата с евентуалното му завръщане в синия клуб.\"Аз не мога да изляза от Левски. Това, че не съм на работа в Левски... Това, което съм дал на клуба, никой не може да ме изкара от Левски\", каза Сираков, който даде интервю за bTV.Наско се завърна в ложата на Герена, а ние вече съобщихме една от главните причини - той търси подкрепа за нов  президент на БФС.Toй се изказа остро за родния футбол и по-специално за играчите, които се изявяват по родните терени. \"В България се играе най-бавният футбол в Европа, казвал съм го и преди. Голяма част от нашите футболисти не са добре подготвени физически. Не говорим за техниката.Като чуя \"нашите футболисти може би не бяха мотивирани\"... Ако футболистите не са мотивирани, трябва да бъдат застреляни веднага, да не се мъчат. А също така и треньорите, и ръководителите. Какво значи един човек, който с това си вади хляба, получава изключително сериозни пари в момента, и да не е мотивиран\", коментира Сираков.Попитан какво е за него Левски, легендата отговори: \"Голямата ми любов\". Припомняме, легендата дълго време не беше стъпвал на Герена, обиден от събличането на треньора Ивайло Петев.", "date": "2017.09.17", "title": "Сираков: Някои от футболистите ни са за разстрел"}
{"url": "https://offnews.bg/sviat/vtori-zapodozrian-arestuvan-za-atentata-v-london-665290.html", "text": "Втори заподозрян е бил арестуван във връзка с атентата в метрото в Лондон в петък, при който бяха ранени 30 души, съобщи британската полиция. 21-годишният мъж е заловен малко преди полунощ снощи в предградие на британската столица. Арестуван е по закона за тероризма и отведен в полицейски участък.", "date": "2017.09.17", "title": "Втори заподозрян арестуван за атентата в Лондон"}
{"url": "https://offnews.bg/futbol/grizman-vleze-v-istoriata-na-atletiko-pred-pogleda-na-kral-felipe-665283.html", "text": "Атлетико Мадрид дочака един велик, макар и изпълнен с носталгия момент от историята си. Тимът откри с победа новия си стадион \"Уанда Метрополитано\". Съоръжението е уникално! Но доста фенове признаха, че изпитват мъка по стария \"Калдерон\".\"Атлети\" надвиха 1:0 Малага, а историческото първо попадение на новия стадион отбеляза Антоан Гризман. Французинът беше точен отблизо в 61-ата минута след пас на Ахел Кореа. В самия край обаче се наложи вратарят Облак да спасява уснпеха на своите, които вече са трети в класирането.Близо 70 000 зрители изпълниха до краен предел трибуните на новия дом на Атлетико. Сред тях бе и кралят на Испания Фелипе VI. За разлика от предците си той е запалянко на Атлетико. Достойно!Преди първия съдийски сигнал имаше кратка, но цветна церемония по откриването. Испанският флаг беше спуснат на терена с парашут, а красиви фойерверки оцветиха небето над стадиона.Историята, настоящето и бъдещето на клуба бяха представени от три поколения футболисти - легендата Гарате, идолът Фернандо Торес и младия талант от академията Уго.", "date": "2017.09.17", "title": "Гризман влезе в историята на Атлетико пред погледа на крал Фелипе"}
{"url": "https://offnews.bg/politika/da-balgaria-prokurorat-na-putin-ne-e-dobre-doshal-u-nas-tcatcarov-e-665287.html", "text": "„Да, България!“ се противопоставя остро на посещението на генералния прокурор на Руската федерация Юрий Чайка в страната ни. Това се казва в позиция на партията на бившия правосъден министър Христо Иванов. Според тях полу-конспиративният характер на това мероприятие е опит за заобикаляне на българското обществено мнение и израз на тоталната липса на легитимност на подобно действие. В текста на \"Да, България\" се казва още: Г-н Чайка не е обикновен представител на РФ и срещата с него не е част от регулярните и необходими двустранни отношения. Първо като министър на правосъдието и после като генерален прокурор, г-н Чайка е централно действащо лице в изграждането на авторитарния режим на Путин в Русия. Той е лицето на погазването на върховенството на правото и човешките свободи, репресията срещу медиите и опозицията, толерирането на корупцията и злоупотребата с власт и на задушаването на руската демокрация. Той е сред основните отговорни за актове на международна агресия и нарушения на международното право, държавно допустителство на политически убийства, замитане на следите на огромен брой политически и държавно организирани престъпления на Путиновия режим. Срещу г-н Чайка и неговото семейство има подозрения за корупция, чието разследване се спира от него самия.Поддържането на контакти с г-н Чайка не е въпрос на необходим протокол. Справка на страницата на Генералната прокуратура на РФ показва, че – с изключение на Унгария – други страни от ЕС не осъществяват подобни контакти в последните няколко години. Става дума за персонално предпочитание от страна на г-н Сотир Цацаров. В този смисъл, тук не говорим за инцидентен дипломатически конфуз, а за нагла демонстрация на това с кого настоящето ръководство на прокуратурата на РБ намира организационно и ценностно сродство.Макар и в неизмеримо по-малък мащаб, българската прокуратура под ръководството на г-н Цацаров също е превърната в инструмент за потъпкване на върховенството на правото и свободата в страната ни. По думите на председателя на Венецианската комисия тя е изградена по съветски образец и не само не се бори с корупцията, а е източник на корупция. С нейно участие и с нейно съгласие в страната ни се извършват престъпления, все по-често криминално се експроприират активи и се задушава свободата на предприемачеството, осъществява се нарастващ натиск срещу свободата на словото и политическата опозиция. Подобно на г-н Чайка и г-н Цацаров се възползва от сталинския модел на безотчетност на прокуратурата, за да блокира разследвания срещу себе си, свои приближени и свои политически и икономически патрони. Всъщност г-н Цацаров се среща със своя първообраз – и като организация на работата в прокуратурата, и като доминираща организационна култура, и като лични ценности. Тази визита е емблематична за протичащия в страната ни процес на засилваща се ерозия на демократичните институции, укрепване на корупционната дълбока държава и консолидиране на авторитарни властови практики. България е унизена не просто да бъде прокурорска република, но отново да стане 16-а прокурорска република.„Да, България!“ заявява, че г-н Чайка не е добре дошъл на територията на европейска България и неговото посрещане тук не е от наше име. Това е позорен акт, на който трябва да се противопоставим. Нямаме съмнение, че един ден Русия ще се върне на пътя на свободата, демокрацията и върховенството на правото и тогава тази среща ще бъде поредно петно в отношенията между двете ни страни. Призоваваме всички представители на българската държава, на които предстои да се срещат с г-н Юрий Чайка, да откажат.", "date": "2017.09.17", "title": "Да, България: Прокурорът на Путин не е добре дошъл у нас, Цацаров е като Юрий Чайка"}
{"url": "https://offnews.bg/politika/ministar-nankov-ekologiata-ne-izkliuchva-stroitelstvoto-665279.html", "text": "Екологията не изключва строителството, както и строителството и инвестициите не изключват екологията. Това заяви министърът на регионалното развитие Николай Нанков по повод изграждането на магистрала „Струма” през Кресненското дефиле.По думите му в обществените обсъждания няма нито един сериозен аргумент за това кой да е приоритетен вариант за магистралата. Трябва да гарантираме не само оцеляването на биологичните видове, но и на минаващите по магистралата”, подчерта министърът. Той заяви още, че не е съгласен еколозите да отричат експертизата на целия бранш. ", "date": "2017.09.17", "title": "Министър Нанков: Екологията не изключва строителството"}
{"url": "https://offnews.bg/obshtestvo/spasiha-turist-izgubil-se-v-slivenskia-balkan-665284.html", "text": "Турист, изгубил се в Сливенския балкан, е открит от екипи на Планинската спасителна служба.  Мъжът е тръгнал да се разхожда в събота около обяд в района на котелското село Седларово, но по-късно се е изгубил в гората, съобщиха от БЧК.Мъжът е прекарал нощта в гората, рано тази сутрин е открит и акцията е приключила благополучно, уточнява Фокус. ", "date": "2017.09.17", "title": "Спасиха турист, изгубил се в Сливенския балкан"}
{"url": "https://offnews.bg/sviat/parizh-predupredi-za-novi-teroristichni-ataki-evakuiraha-samolet-na-b-665295.html", "text": "Самолет на авиокоманията British Airways е бил евакуиран на парижкото летище \"Шарл де Гол\" от съображения за сигурност. Машината трябвало да изпълни курс за Лондон, но малко преди да излети всички пътници били свалени. Евакуацията е предизвикана от фалшива тревога, съобщи френската полиция, цитирана от Ройтерс и Асошиейтед прес. Един от пътниците съобщил на АП, че първоначално пилотът казал на пасажерите, че полетът ще се забави поради технически проблеми. Час по късно на пътниците било съобщено, че самолетът трябва да бъде преместен в друга част на летището, след което машината била обкръжена от полицаи и пожарникари. Тогава пилотът им казал, че имало директна заплаха за сигурността, свързана с техния полет, разказал източникът, уточнява БТА. Говорител на френската жандармерия съобщи, че полицаи и пожарникари били изпратени на мястото на инцидента след като било получено предупреждение за опасност. Самолетът бил евакуиран, всички пътници и багажи били проверени, а машината била щателно претърсен, но никакви заплахи не били открити, добавил говорителят. Властите заключили, че става дума за фалшива тревога.По-рано днес френският вестник „Льо Паризиен” съобщи, че екстремисти планират да организират серия от атаки, като се позовава на секретен документ.  Терористите заплашват с горски пожари, отравяне на хранителни продукти, както и нападения на железопътни линии.Според изданието френската полиция е решила да засили охраната на железниците, училищата, университетите и туристическите обекти.", "date": "2017.09.17", "title": "Париж предупреди за нови терористични атаки, евакуираха самолет на British Airways"}
{"url": "https://offnews.bg/na-tozi-den/dnes-rozhden-den-imat-663983.html", "text": "Михаил Вешим, писателПроф. Петър Киров, олимпийски шампион по класическа борбаО.з. ген.-лейтенант Атанас Самандов, секретар по отбрана на президента Росен ПлевнелиевГинче Караминова, областен управител на Пазарджик и бивш депутатРумяна Сидерова, член на ЦИКПроф. Минчо Минчев, цигулар и музикален педагогПетър Киров, състезател по борба", "date": "2017.09.17", "title": "Днес рожден ден имат"}
{"url": "https://offnews.bg/izvan-terena/grigor-dimitrov-obiavi-balgarskite-gozbi-za-nomer-1-665288.html", "text": "Поредното любопитно интервю даде Григор Димитров. Той отговори на няколко лични въпроса.От какво се страхува българинът ли? Да не загуби мач 0:6, 0:6, разкрива вестник \"24 часа\".Полуфиналистът от откритото на Австралия бе попитан също каква храна предпочита. И той каза: “Суши и българска.” “Каква точно е българската?\", питат колегите. “Така или иначе нямате представа”, отговаря хасковлията.Вероятно не му се обяснява какво е мусака, пълнени чушки или пилешка яхния, която му е любима. Преди години майка му пътуваше с него и готвеше по турнирите. Мария разкри преди време, че чесънът и лукът са част от манджите й, а синът й ги обожава.Гришо припомни, че едно от любимите му занимания в свободното време е да кара велосипед, предпочита ваната пред душа и котки пред кучета.Между бира и вино не избира, защото не пие. Млади спортисти, това последното го запомнете, ако искате да успеете!", "date": "2017.09.17", "title": "Григор Димитров обяви българските гозби за номер 1"}
{"url": "https://offnews.bg/obshtestvo/sofia-praznuva-s-ogneno-shou-dinozavri-i-bal-s-maski-na-vitoshka-665245.html", "text": "София празнува своя ден днес, празникът започва официално с водосвет и церемония по издигане знамето на града пред храм \"Света София\". Преди това на тържествена сесия на Столичния общински съвет ще бъдат обявени новите почетни граждани на София. Следобед пред Народния театър „Иван Вазов\" Софийският духов оркестър ще изнесе концерт, по-късно вътре ще се състои церемония за връчване наградите на Столична община за ярки постижения в областта на културата, а от 21 ч. пред театъра започва Sophia Luminosa - огнен пърформанс на „Жар Театър\".С безплатен вход за посетителите ще работят парк-музей \"Врана\", Зоологическата градина, Регионалният исторически музей - София, археологическото ниво на базиликата \"Света София\", както и Софийската градска художествена галерия, съобщиха от общината. В празничния ден Столичният зоопарк предлага на всички посетители безплатно участие в демонстрационното хранене на животни. При желание, гостите ще могат да се включат в храненето на маймуните, хищните котки, видрите и хипопотама, като междувременно ще имат възможността да научат интересни факти, свързани с навиците животните.В парк-музей \"Врана\" всички посетители ще могат да се докоснат до историята и да се потопят в атмосферата на един от най-богатите паркове. Безплатни обиколки с екскурзовод ще се провеждат през целия ден от 10.00 до 16.00 часа. Малчуганите ще гледат без пари спектакли в Столичния куклен театър, като условието е местата да бъдат резервирани предварително. Голяма атракция за малките ще има и в  където ще бъде открита изложбата \"Живите динозаври\". Билетите са на цени от 10 лв. за деца и 12 лв. за възрастни и могат да бъдат закупени на място. Изложбата ще отворена до 5 ноември.", "date": "2017.09.17", "title": "София празнува с огнено шоу, динозаври и бал с маски на Витошка"}
{"url": "https://offnews.bg/futbol/klasika-ot-london-i-oshte-mnogo-iak-futbol-v-efira-dnes-665275.html", "text": "13:00 Тосно – Спартак Москва Mtel sport 113:30 Сасуоло – Ювентус Ринг14:30 Хофенхайм – Херта Евроспорт 215:30 Челси – Арсенал Диема спорт 215:30 АДО – Аякс Mtel sport 116:00 Милан – Удинезе Ринг16:00 Амиен – Марсилия Нова спорт16:30 Байер – Фрайбург Евроспорт 217:15 Жирона – Севиля F+17:30 Витоша – Пирин Диема спорт17:45 ПСВ – Фейенорд Mtel sport 118:00 Манчестър Юнайтед – Евертън Диема спорт 218:00 Рен – Ница Нова спорт19:00 Борусия (Дортмунд) – Кьолн Евроспорт 219:30 Лас Палмас - Атлетик Билбао F+20:00 Локо Пд – Славия Диема спорт20:00 НЙ Ред Булс – Филаделфия Евроспорт 121:45 Реал Сосиедад - Реал Мадрид Sport+ HD21:45 Дженоа – Лацио Ринг21:45 ПСЖ – Лион Диема спорт 201:00 Крузейро – Баия Sport+ HD", "date": "2017.09.17", "title": "Класика от Лондон и още много як футбол в ефира днес"}
{"url": "https://offnews.bg/na-tozi-den/mnogo-imenitci-cherpiat-dnes-pochitame-dobrodetelite-664562.html", "text": "Църквата почита днес подвига на светите мъченици Вяра, Надежда и Любов и майка им София – имената са много популярни в българската традиция, тъй като в тях са вплетени основи християнски добродетели.Преданието разказва, че четирите мъченици загинали за вярата си през II век. Подложени на мъчения от император Адриан, трите девойки не се отрекли от Христос и били обезглавени. Майка им, станала свидетел на техните мъки, погребала телата им и предала душата си на Бога.Мощите на светите мъченици София, Вяра, Надежда и Любов почиват от 777 г. в Елзас, Франция.Но и народът ни е показал своята нравствена сила, спазвайки отколешните си правила – на този ден странник не се връща от прага и не се изпраща с празно, на молителите се помага, на сирачета се дава, а на своите деца се прощава. Погазването на повелята за доброта и щедрост се наказвало и до девето коляно. Това е и нашенски ден на влюбените: момите давали бели цветя на избраника си, за да му подскажат чувствата си, а момците със запалени свещи се надявали обичта на харесаната девойка да е с тях цял живот.Имен ден празнуват София, също Соня, Соса, Цоца, Севда, Драга, Вяра, Вера, Верка, Верной, Верадин, Надежда, Надя, Надин, Надан, Любов, Любомира, Любомир, Люба, Любо, Любчо и Любен. Значение на имената: София - от гр., \"мъдрост\", \"знание\"; Вяра, Надежда и Любов - бълг., пожелания за вяра, надежда и любов.* На имен ден се ходи без покана, освен ако виновникът за тържеството е изразил изрично желание да не празнува. Някои имена могат да бъдат почетени на различни дати през годината - според избора на именяка.", "date": "2017.09.17", "title": "Много именици черпят днес, почитаме добродетелите"}
{"url": "https://offnews.bg/112/mashtabna-aktcia-v-tcialata-strana-sreshtu-banda-za-droga-i-grabezhi-665293.html", "text": "Мащабна операция в цялата страна провежда МВР срещу банда за разпространение на дрога, грабежи, измами и други престъпления, задържаните до момента са 8 души. Акцията с участието на Специализирания отряд за борба с тероризма и спецзвеното \"Кобра\" към СДВР стартира снощи в София, съобщи БНР. Петима бяха арестувани в автомобили на входа на столицата на магистрала \"Тракия\". Те са част от престъпна група, по която МВР работи от месец. На четири адреса в София тежко въоръжени и маскирани полицаи са извършили претърсвания. Акцията на полицията няма нищо общо с отвличането на 25-годишният Адриан Златков, обясниха криминалисти. ", "date": "2017.09.17", "title": "Мащабна акция в цялата страна срещу банда за дрога и грабежи"}
