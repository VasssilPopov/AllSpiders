{"url": "https://offnews.bg/ikonomika/vrachiha-zapovedta-za-spirane-na-stroezha-na-nebostargacha-zlaten-vek-701344.html", "text": "Днес от началника на ДНСК е издадена заповед на основание чл.224 от Закона за устройство на територията за цялостно спиране на строеж „Златен век“, извършван от „“ АД, съобщават от дирекцията.Документът е връчен на участниците в строителния процес и подлежи на обжалване по реда на чл. 215 от ЗУТ пред Административен съд гр. София, в 14-дневен срок от уведомлението.Съгласно чл. 217, ал. 1, т. 2 от ЗУТ, жалбите и протестите пред съда не спират изпълнението на заповедта.За установените нарушения на разпоредбите на ЗУТ, довели до спиране на изпълнението на строежа са образувани 8 административнонаказателни производства, като предвиденият в ЗУТ размер на санкциите е в общ размер около 200 000 лева.", "date": "2019.04.15", "title": "Връчиха заповедта за спиране на строежа на небостъргача Златен век"}
{"url": "https://offnews.bg/obshtestvo/izdirvat-zatvornik-ne-se-varnal-v-zatvora-sled-lechenie-701345.html", "text": " За общодържавно издирване е обявен затворник от затвора „Белене“.Той не се е върнал в срок, след като е бил освободен за лечение, съобщиха от Министерството на правосъдието, цитирани от \"Фокус\".Наказанието на затворника е прекъснато на основание чл. 447 от НПК. В текста на закона се посочва, че наказанието се прекъсва при тежко заболяване на осъдения - до оздравяването му.След изтеклия срок обаче затворникът не се е върнал.", "date": "2019.04.15", "title": "Издирват затворник, не се върнал в затвора след лечение"}
{"url": "https://offnews.bg/obshtestvo/zhiteli-na-gabrovo-otnovo-izliazoha-na-protest-701350.html", "text": "Жители на Габрово протестираха и тази вечер с искане за равни права и задължения на всички български граждани. Протестите започнаха след нападение над служител на супермаркет в града от страна на трима мъже от ромски произход. Около 100 души се събраха тази вечер пред сградата на Общината в Габрово. Те настояха за законови промени, работещи институции и ефективен контрол, съобщи БНР.Протестиращите събират подписи в подкрепа на исканията си, които ще бъдат изпратени на Община Габрово и на представители на законодателната, изпълнителната и съдебната власт у нас.Демонстрантите искат полицейско присъствие на местата в града, които определят като горещи точки, ефективни мерки срещу нарушителите на законите, бързи производства за хулигански прояви.Сред исканията им още са проверка на доходите на незаетите лица и промени в законите за социалното подпомагане и за неизбежната самоотбрана.Обстановката в града постепенно се нормализира, след като по време на протест се стигна до сблъсъци. ", "date": "2019.04.15", "title": "Жители на Габрово отново излязоха на протест"}
{"url": "https://offnews.bg/112/liutvi-mestan-e-veche-obviniaem-lichno-se-iavi-v-prokuraturata-701347.html", "text": "Малко преди 17,30 ч. лидерът на партия ДОСТ напусна сградата на прокуратурата в Кърджали и спря при журналистите, за да съобщи, че е привлечен като обвиняем.„Дойдох в прокуратурата, за да ми връчат обвинението. Съвсем отговорно казвам, че спрях на знака „стоп“, дадох мигач, огледах се и тъй като нито отляво, нито отдясно видях да идва кола, влязох в дясното платно на пътя по посока Кърджали, което се явява ляво на другия автомобил“, обясни той детайла от вчерашния инцидент с фатален край.Единствената му молба към журналистите беше „да не се подвеждат по разположението на неговата кола, която вчера беше напречно на пътя, но тя не е ударена отляво, няма и драскотина“. „Бях ударен челно, защо отсрещният водач беше в лявото платно, не мога да кажа. Позволих си да коментирам този детайл, защото той формира обществено мнение. Ако бях изскочил на пътя, ударът щеше да е отляво“, продължи той. Запитан с каква скорост е шофирал, Местан каза, че е била „под 100“, а и нямало как да е по-висока, тъй като не бил на основния път в онзи момент.В отговор на въпрос дали смята да се кандидатира за евровота, той подчерта, че никога не е имал подобно намерение, защото в листата трябвало да има млади хора. След като политикът се отдалечи от входа на прокуратурата, излезе окръжният прокурор Желязко Стефанов. Според него само вещите лица, които ще извършат техническата експертиза, могат да кажат скоростта на движението на автомобила с пострадалото семейство, което изгуби бебето си. От 2 до 6 години лишаване от свобода е наказанието, предвидено от закона за подобно престъпление, но взависимост от събраните доказателства, обвинението можело да претърпи изменения, включително и по отношение на друго лице. Възможно било и да се окаже, че и другият шофьор е съпричинител на инцидента, но доказателствата все още се събират. „По принцип тези произшествия се случват по принцип поради непредпазливост, възможно е и двамата водачи да имат принос“, уточни прокурорът.Запитан известно ли е в колко часа Местан е бил освободен от ареста и кога е получил смартфона си, за да пише във Фейсбук, Стефанов обясни, че пускането му е било съобразено така, че той да успее да се яви в прокуратурата в 16 ч., за да бъде привлечен като обвиняем. Магистратът е проверил кога политикът се е сдобил с телефона си и увери, че в арестантската клетка той не е имал достъп до устройството си.Лютви Местан напусна ареста много преди да изтече 24-часовата му мярка задържане под стража. От Окръжната прокуратура в Кърджали съобщиха, че за свободата си той е платил парична гаранция от 10 000 лева, но му е наложена забрана да напуска страната. Вчера вечерта той бе арестуван заради тежката катастрофа на пътя за Маказа, при която автомобилът му се удари в друг и на място загина бебе на 6 месеца, а семейството на мъртвото дете е с контузии в болницата в Кърджали. Под наблюдението на Окръжната прокуратура вчера е започнало разследване по досъдебното производство за установяване на причините за инцидента. Днес разследването е било възложено на следовател от Окръжния следствен отдел, посочи Желязко Стефанов.Освен огледа на местопроизшествието, са разпитани свидетели, очевидци на трагедията, назначени са съдебномедицински експертизи, които да дадат заключение за причините за смъртта на 6-месечното бебе, както и за вида на причинените увреждания на здравето на родителите на починалото бебе и неговия 9-годишен брат, посочиха от прокуратурата.С постановление на разследващия орган Лютви Местан е привлечен към наказателна отговорност за престъпление по чл.343, ал.1, б. “в“ във вр. с чл.342, ал.1 от НК. Събраните до момента доказателства са дали основание да се приеме, че обвиняемият е извършил нарушения на чл.35 и чл.47 от Закона за движение по пътищата, в резултат на което по непредпазливост е причинил смъртта на малолетната Е.А.Разследването по делото продължава, предстои събирането на гласни доказателства, огледи на моторните превозни средства, които са иззети по делото като веществени доказателства и назначаване на съдебна автотехническа експертиза.", "date": "2019.04.15", "title": "Лютви Местан е вече обвиняем, лично се яви в прокуратурата"}
{"url": "https://offnews.bg/politika/radev-ne-sam-snemal-doverieto-si-ot-ivo-hristov-vseki-mozhe-da-se-ka-701346.html", "text": "Президентът Румен Радев обяви, че не е свалил доверието си от началника на кабинета си Иво Христов след решението му да се кандидатира за евродепутат от листата на БСП. „Президентството не е феодална институция - всеки е свободен да направи своя избор“, каза Радев и допълни, че  според конституция гражданите имат правото и свободата да се кандидатират за изборни длъжности. \"Всеки е свободен да бъде там, където се надява да бъде най-полезен и най-значим. Вярвам, че България има нужда от компетентни и свободомислещи представители в Европейския парламент, които да отстояват българския интерес в условията на все по-динамична Европа\", посочи Радев.Президентът обясни, че Христов е обсъдил с него участието си в евроизборите, но решението е било лично негово. \"Всички знаем, че бъдещето на България е да бъде все по-пълно интегрирана в една обединена и силна Европа. За да можем да бъдем пълноценно интегрирани, ни трябват компетентни и свободомислещи хора, хора с капацитет, които не само да отстояват нашия интерес, а които да мислят и да работят тази Европа да става по-единна и по-просперираща\", допълни Радев.Държавният глава коментира и напрежението в Габрово след нападението на служител в супермаркет. Цели поколения в България израснаха с чувство за безнаказаност, затова и се вихри този произвол и гневът на хората е разбираем, каза Румен Радев.Държавният глава посочи, че основният проблем е в беззаконието, което е всеобщ проблем и за държавата.„Според мен трябват два паралелни подхода в този случай. Първият е безкомпромисно и твърдо прилагане на закона, вторият, много важен и стратегически подход, е да се води борба със социалните причини, които водят до престъпност – ниското образование и липсата на трудова заетост, на чувство на отговорност пред обществото“, заяви Радев.Президентът е във Велико Търново за участие в честванията по случай 140 години от приемането на Търновската конституция. Пред журналистите там Румен Радев заяви, че създателите на първата ни конституция са оставили завети за политическата мъдрост и за народния суверенитет, както и най-важното – законите да се правят от народа и за народа.„Ще пожелая на нашите народни представители да не забравят тези завети, да се водят от тях, за да има по-малко президентски вета върху лобистки закони и по-малко закони, отменяни от Конституционния съд“, заяви държавният глава.", "date": "2019.04.15", "title": "Радев: Не съм снемал доверието си от Иво Христов, всеки може да се кандидатира за евродепутат"}
{"url": "https://offnews.bg/sviat/ep-gotov-da-zasedava-i-prez-iuli-zaradi-sporazumenieto-za-brekzit-701351.html", "text": "Европейският парламент съобщи, че има готовност да заседава извънредно през юли, за да ратифицира споразумението за оттеглянето на Великобритания от ЕС.ЕП започва днес последната си редовна сесия за този мандат. Ако преди 2 юли британският парламент ратифицира споразумението, ще бъде необходима ратификация и от европейска страна, което би наложило извънредно заседание на ЕП, уточниха представители на институцията, цитирани от БТА.Миналата седмица Европейският съвет утвърди отсрочка до 31 октомври за одобряването на споразумението от британските депутати.Ако британският парламент не успее да одобри споразумението до 22 май, британските избиратели ще трябва да участват в изборите за евродепутати. Ако в този случай британската страна не проведе избори за ЕП и не одобри споразумението, ще напусне ЕС на 1 юни без споразумение.", "date": "2019.04.15", "title": "ЕП готов да заседава и през юли заради споразумението за Брекзит"}
{"url": "https://offnews.bg/sviat/vatreshnostta-na-notr-dam-e-v-plamatci-gori-i-edna-ot-prednite-kuli-701359.html", "text": "Вътрешността на \"Нотр Дам\" в Париж е в пламъци, съобщи говорител на катедралата. Гори целият дървен интериор. Вътрешността на катедралата вероятно ще бъде унищожена изцяло, обяви говорителят.Катедралата се запали по-рано тази вечер. Пламъците обхванаха покрива на сградата, който се срути напълно. Рухна и кулата стрела. Пламъците вече са достигнали една от предните кули.Според зам.-кмета на Париж Еманюел Грегоар щетите от пожара са колосални.Пожарникарите сега се опитват да съхранят произведенията на изкуството и други безценни предмети, съхранявани в храма.", "date": "2019.04.15", "title": "Вътрешността на 'Нотр Дам' е в пламъци, гори и една от предните кули"}
{"url": "https://offnews.bg/politika/radev-vaplatenite-v-tarnovskata-konstitutcia-tcennosti-sa-otpravna-to-701353.html", "text": "Търновската конституция е постижение, въплътило ценностите и идеалите на Българското възраждане, които продължават да бъдат отправна точка и днес за развитието ни като нация и държава. Това заяви държавният глава Румен Радев по време на изнесеното тържествено заседание на Конституционния съд на Република България, което се състоя във Велико Търново.Президентът е в града за участие в честванията по случай 140 години от приемането на Търновската конституция.По думите на Румен Радев две послания оставят създателите на първата ни Конституция – завет за политическа мъдрост и за народен суверенитет, както и послание „законите да се правят от народа и за народа“.Президентът подчерта, че епохата, в която е работило Учредителното събрание, се различава от днешната.„Това е „свят“ на възрожденски възторг и родолюбие, всеобщо съгласие да се служи на България, да се прави добро за държавата и народа. Но това е време и на остри спорове, в които либерали и консерватори се надпреварват кой по-добре да служи на България според убежденията си“, заяви президентът.Държавният глава посочи, че преди 140 години нашите народни представители са били водени от силното си убеждение да отстояват интересите на народа и не са си и помисляли, че могат да предложат и гласуват закон, който да не служи на българския народ.„Това е завет, който приканвам нашите народни представители да следват във всяка своя мисъл, всяка своя дейност и всяко свое решение“, призова Румен Радев. Той посочи, че именно това е и причината в Търновската конституция да не се съдържа Конституционен съд.„Интересът към Търновската конституция с годините нараства, зарежда ни с духовна сила, осмисля и трасира нейното продължаващо дълголетие сега и за в бъдеще“, заяви президентът. В словото си той подчерта, че в динамичната и противоречива действителност днес именно върховенството на Конституцията заслужава особено внимание и грижи. „Законите, които предлагат и приемат народните представители, трябва да съответстват на този основен закон. Това само по себе си е легитимно изискване, което се е укрепвало и надграждало във вековното развитие на конституционализма“, допълни Румен Радев.Румен Радев връчи почетен плакет „Св. св Кирил и Методий“ на Народно читалище „Надежда-1869“ по случай 150 години от създаването на културната институция.В рамките на посещението си във Велико Търново президентът ще присъства утре и на тържественото заседание на 44-ото Народно събрание на Република България и ще наблюдава възстановка на събитията от 1879 година.", "date": "2019.04.15", "title": "Радев: Въплътените в Търновската конституция ценности са отправна точка за развитието ни като нация и днес"}
{"url": "https://offnews.bg/sviat/pozharat-v-notr-dam-v-snimki-701360.html", "text": "Катедралата \"Нотр Дам\" в Париж беше обхваната от пламъци тази вечер. Рухна покривът на сградата. Падна и кулата стрела, след като беше обхваната в пламъци. Гори и вътрешността на катедралата, а пожарникарите се опитват да спасят произведенията на изкуството и безценните предмети, които се съхраняват вътре. Гасенето на огъня продължава, но вече се появиха опасения, че цялата сграда ще изгори. ", "date": "2019.04.15", "title": "Пожарът в 'Нотр Дам' в снимки"}
{"url": "https://offnews.bg/bojni/fenovete-na-bojnite-sportove-broiat-dnite-do-senshi-701358.html", "text": "Броени дни остават до второто издание на най-голямата българска бойна гала вечер по кикбокс, муай тай и карате киокушин SENSHI. Тя ще се проведе в събота, 20 април от 19 часа в зала „Арена Армеец“ и ще изправи на ринга едни от най-коравите състезатели от България, Холандия, Босна и Херцеговина, Беларус и Япония в стил К-1.Двубоите ще са общо 12, като четири от тях ще бъдат по карате киокушин, а един – по муай тай. Останалите срещи ще се играят по правилата на стил К-1, като двете най-важни битки за вечерта ще са за Световна и Европейска титла на WAKO PRO. И двете ще има българско участие.За Европейския пояс на ринга ще излязат известният български ММА боец Деян Топалски и коравия Ахмед Крънич от Босна и Херцеговина. Опонентът на Топалски е сред най-изявeните бойци на Босна Херцеговина, носител е и на Европейска титла. Има зад гърба си десетки медали, като през 2017 година става втори на Световното WAKO първенство, а през 2018 година печели сребро от Континенталното WAKO първенство. Топалски обаче е категоричен, че е добре подготвен.„Чудесно се чувствам. 100 процента съм готов за срещата и вече нямам търпение. Крънич има доста мачове в интернет, които успях да изгледам. Почти всички са от световни и европейски първенства. Смея да кажа, че съм го разучил“, заяви той на първата официална пресконференция на SENSHI.В спор за Световния пояс на WAKO PRO ще излязат капитанът на националния отбор по кикбокс на България Атанас Божилов и един от най-известните кикбоксьори на Беларус Макс Сподаренко (кат. до 71,800 кг).“Можи би на SENSHI ще се бия срещу най-сериозният ми противник досега”, категоричен е Божилов. Сподаренко е участвал редица пъти в големите професионални кикбокс турнири W5. Има десетки титли на аматьорския ринг. Многократен шампион на Република Беларус, победител в Световната купа на WAKO и сребърен медалист на световното първенство WAKO. Професионалният му рекорд е 22 боя - 13 победи, 9 загуби.Специално за SENSHI в България пристига холандската легенда и един от най-добрите кикбосьори в света за всички времена Петер Артс. Той ще доведе със себе си четирима от своите бойци, които ще се бият с трима родни състезатели. Срещу холандец от тима на Артс ще се изправи големия талант на страната ни Богдан Шумаров. Неговият противник в категория 72,500 кг е Иляс Букаюа.„Всички сме гледали Петер Артс, като съм бил малък не съм очаквал, че ще се изправя срещу негово момче. Това е чест за мен“, обясни Шумаров. Двубоят му на SENSHI ще е четвъртият, в който се включва, за последните два месеца. Въпреки това състезателят на варненския клуб „БОИЛ е категоричен: „Чувствам се свеж и в отлична форма“.Срещу сериозен боец от школата на Артс ще трябва да се изправи и Николай Йоргов. Той ще се бие с холандеца Томас Дуве в категория 80 кг. Състезателят на столичния клуб „Армеец“ заяви, че се чувства по-добре подготвен физически от съперника си и ще се стреми към нокуат. Това беше стратегията му и на първото SENSHI, когато пречупи опонента си за по-малко от 30 секунди.Единствената битка по муай тай на SENSHI ще е между Антон Петров и гръка Танасис Кукуфикис. На 20 април в „Арена Армеец“ двамата ще се срещнат на ринга за втори път, след като през 2014 година българинът извоюва победата. Сега Петров обясни, че е наблюдавал играта на Кукуфикис и за послледните години гъркът е променил нивото си много. За пръв път на професионална бойна гала вечер по кикбокс и муай тай ще има и четири много атрактивни двубоя по карате киокушин. Те ще се играят по правилата на KWU International Professional League в 3 рунда по 3 минути (фул контакт карате киокушин с удари в главата).В една от тях Петър Стойков ще се изправи срещу руснака Омар Магомедов в категория до 70 кг. „Наблюдавах му няколко срещи. Знам, че е тренирал в много добра руска школа. Но и аз се готвя много сериозно и ще стане интересна битка“, посочи Стойков. По време на гала вечерта ще има и двубой по кикбокс между Христо Йорданов и Андриян Димитров. За Христо двубоят ще е бенефис.Билетите за бойния спектакъл са на цени от 10 лв. и могат да бъдат закупени от Eventim.bg и EasyPay.", "date": "2019.04.15", "title": "Феновете на бойните спортове броят дните до SENSHI"}
{"url": "https://offnews.bg/sviat/vatikanat-s-shok-nauchihme-za-pozhara-v-notr-dam-molim-se-za-ogneb-701361.html", "text": "Часове след избухването на пожара в катедралата \"Нотр Дам\" в Париж ужаса си от случващото се изразиха и от Ватикана. \"С шок и тъга научихме новината за ужасния пожар, който унищожи катедралата \"Нотр Дам\", символът на християнството - във Франция и в целия свят. Изразяваме нашата съпричастност към католиците във Франция и към парижаните\", обявиха от Ватикана в Туитър.\"Молим се за огнеборците и за всички онези хора, които правят всичко възможно, за да овладеят драматичната ситуация\", допълниха оттам. Съпричастност с трагедията изразиха още Ангела Меркел, Доналд Тръмп, Тереза Мей, Доналд Туск, Жан-Клод Юнкер, Антонио Гутериш и други.", "date": "2019.04.15", "title": "Ватиканът: С шок научихме за пожара в 'Нотр Дам', молим се за огнеборците"}
{"url": "https://offnews.bg/sviat/rusia-i-nato-napalno-prekratiha-satrudnichestvoto-si-obiavi-moskva-701339.html", "text": "Русия и НАТО напълно прекратиха сътрудничеството си по гражданска и военна линии. Това заяви в интервю за РИА Новости руският зам. вътрешен министър Александър Грушко. \"НАТО сам се отказа от позитивната програма в отношенията с Русия. Тя не съществува и засега няма признаци, че в НАТО знаят как да се излезе от този застой\", допълни Грушко. Той нарече абсурдно решението на Алианса да прекрати нормалните работни контакти по военната линия и отбеляза, че от отношенията между Русия и НАТО до голяма степен зависи сигурността в Европа. НАТО отиде твърде далече в конфронтацията си с Русия, коментира руският зам.-министър. \"Парадокс е, но днешните отношения между Русия и НАТО напомнят на \"нормалното\" състояние от времето, когато беше създаден Алиансът - Студената война. Отново извадиха доктрината \"Армел\": диалог и сдържане. Само че в тази формула сега има много сдържане и малко диалог\", каза той. Грушко допълни, че военните разходи на страните в НАТО за миналата година са били над трилион долара, което е 22 пъти повече от руските разходи за отбрана, но подчерта, че въпреки това Москва не смята да се надпреварва с Алианса.„Що се отнася до въоръжен конфликт с НАТО, всички здравомислещи се надяват, че такъв няма да се случи. Би било катастрофа за цялото човечество. Сигурен съм, че Вашингтон и Брюксел разбират това\", подчерта дипломатът.", "date": "2019.04.15", "title": "Русия и НАТО напълно прекратиха сътрудничеството си, обяви Москва"}
{"url": "https://offnews.bg/temida/pusnaha-liutvi-ot-mestan-ot-aresta-sreshtu-10-000-lv-garantcia-701341.html", "text": "Лидерът на партия ДОСТ Лютви Местан напусна ареста много преди да изтече 24-часовата му мярка задържане под стража. От Окръжната прокуратура в Кърджали съобщиха, че за свободата си той е платил парична гаранция от 10 000 лева, но му е наложена забрана да напуска страната.Вчера вечерта той бе арестуван заради тежката катастрофа на пътя за Маказа, при която автомобилът му се удари в друг и на място загина бебе на 6 месеца, а семейството на мъртвото дете е с контузии в болницата в Кърджали. Под наблюдението на Окръжната прокуратура вчера е започнало разследване по досъдебното производство за установяване на причините за инцидента. Днес разследването е било възложено на следовател от Окръжния следствен отдел.Освен огледа на местопроизшествието, са разпитани свидетели, очевидци на трагедията, назначени са съдебномедицински експертизи, които да дадат заключение за причините за смъртта на 6-месечното бебе, както и за вида на причинените увреждания на здравето на родителите на починалото бебе и неговия 9-годишен брат, посочиха от прокуратурата.С постановление на разследващия орган Лютви Местан е привлечен към наказателна отговорност за престъпление по чл.343, ал.1, б. “в“ във вр. с чл.342, ал.1 от НК. Събраните до момента доказателства са дали основание да се приеме, че обвиняемият е извършил нарушения на чл.35 и чл.47 от Закона за движение по пътищата, в резултат на което по непредпазливост е причинил смъртта на малолетната Е.А.Разследването по делото продължава, предстои събирането на гласни доказателства, огледи на моторните превозни средства, които са иззети по делото като веществени доказателства и назначаване на съдебна автотехническа експертиза.Очаква се изявление по случая на окръжния прокурор Желязко Стефанов пред сградата на институцията.", "date": "2019.04.15", "title": "Пуснаха Лютви от Местан от ареста срещу 10 000 лв. гаранция"}
{"url": "https://offnews.bg/ikonomika/kaufland-obiavi-che-puska-balgarska-marka-banani-701340.html", "text": "Kaufland България предлага българската марка банани Don Antonio.Марката участва в производството и доставката на банани, отгледани в Еквадор за търговската верига. Продукцията се отглежда в плантации с целогодишно благоприятен климат, сертифицирани по стандарта Global G.A.P.*, с контролирана употреба на пестициди и торове, посочват от Kaufland.Сътрудничеството съкращава два пъти периода за доставка от плантацията в Еквадор до българския потребител. Продукцията стига до хипермаркетите за 25-30 дни от момента на бране вместо за обичайните 50-60 дни. Скъсеният срок на доставка удължава живота на плода, като подчертава свежестта и хранителните качества на банана.Бананите се берат всеки четвъртък и петък, а в събота отплават за пристанище Бургас. При пристигане продукцията се подлага на качествен контрол от страна на Kaufland, който проследява спецификите на продукта – свежест, влажност, температура в сърцевината, миризма, цвят на обвивката и зрялост. Бананите се съхраняват при строго съобразена за тях температура – между 14 и 16 градуса. Транспортирането им до хипермаркетите на компанията също се осъществява при строг температурен контрол в пригодени за целта камиони с три температурни зони. Движението им се проследява сателитно, което позволява температурата да се проследява във всеки един момент от пътя им до хипермаркетите на веригата в цялата страна. По този начин се избягва температурният шок при излагане на стоката на рафтовете във веригата и се гарантира тяхната оптимална свежест за клиентите, обясняват от търговската верига.", "date": "2019.04.15", "title": "Кауфланд обяви, че пуска българска марка банани"}
{"url": "https://offnews.bg/politika/vazmozhnost-za-nova-agentcia-na-es-v-balgaria-701343.html", "text": "Очаква се България да се кандидатира за седалище на нова служба на ЕС – Европейски орган по труда (European Labour Authority (ELA)). Решението е взето на оперативно заседание на МС в началото на февруари т.г. Срокът за подаване на предложения е 6 май 2019 г. Гласуването ще се проведе вероятно в началото на юни, на заседание на Съвета на ЕС по заетост, социална политика, здравеопазване и потребителски въпроси.Предложението за регламент за създаване на Европейски орган по труда е от 13 март 2018 г. Основна цел на новата агенция ще бъде оказването на съдействие на държавите членки и на Комисията по въпроси, свързани с трансграничната трудова мобилност и координиране на системите за социална сигурност в рамките на ЕС. Част от задачите на новата агенция са свързани с контрол по спазването на правилата при командироване на работници при предоставяне на услуги. Очаква се броят на служителите в новата агенция да надхвърли 140 човека в рамките на следващите 5 години.Ще ни чуе ли Европа?При предишния подобен опит, когато имаше предложение България да стане седалище на Европейската агенция по лекарствата, се оказа че кандидатурата ни има редица слабости. Въз основа на научените уроци и опита от председателството, може би има шансове този път да се справим по-добре.Държавата-членка на ЕС, която бъде избрана за седалище на новата децентрализирана агенция трябва да осигури подходяща сграда в достъпно населеното място с образователни институции за децата на служителите и адекватен достъп до пазара на труда, социална сигурност и медицински грижи за членовете на семействата на чиновниците.С предимство при избора ще бъдат новите държави – членки и такива, в които все още няма децентрализирани служби на ЕС. До момента са издигнати кандидатури от Словакия, Латвия и Кипър.", "date": "2019.04.15", "title": "Възможност за нова агенция на ЕС в България"}
{"url": "https://offnews.bg/futbol/nova-portcia-strahotni-machove-prez-tazi-sedmitca-701327.html", "text": "Любимият ни турнир Шампионска лига се завръща в ефира с пълна сила. Манчестър Юнайтед ще се опита да постигне ново чудо утре в реванша от 1/4-финалите на надпреварата при гостуването си на Барселона. Първият мач на \"Олд Трафорд\" завърши с победа 1:0 за испанците. . В друга среща същата вечер Ювентус приема Аякс след 1:1 в Амстердам. Торинци са определяни за фаворит, но холандците демонстрираха, че умеят да играят силно далеч от дома.В сряда Манчестър Сити пък ще се опита за първи път в своята история да елиминира английски отбор от Шампионска лига. \"Гражданите\" имат пасив от 0:1 срещу Тотнъм и реваншът на \"Етихад\" ще е безкрайно напрегнат. Ливърпул пък взе комфортна преднина от Порто на \"Анфийлд\" – 2:0, и е спокоен преди ответната среща.В родния ни футбол пред ЦСКА ще има тежко гостуване в Коматево на Ботев Пловдив в полуфинална среща за Купата на България. Няколко дни след това \"червените\" продължават преследването на лидера в Първа лига Лудогорец. \"Армейците\" ще търсят задължителни 3 точки срещу Левски, ако искат да останат в играта за титлата.  В испанската Ла Лига почти всичко изглежда ясно. Тази вечер Реал Мадрид гостува на Леганес, а в неделя приема Атлетик Билбао. Мачовете от Примера дивисион можете да гледате . Лидерът Барселона пък е домакин на Реал Сосиедад и едва ли ще сбърка по пътя към втора поредна титла.В английската Висша лига Сити и Тотнъм отново ще се изправят помежду си на \"Етихад\", като \"гражданите\" водят здрава битка с Ливърпул за титлата, докато \"шпорите\" се борят с Манчестър Юнайтед, Челси и Арсенал за Топ 4.", "date": "2019.04.15", "title": "Нова порция страхотни мачове през тази седмица"}
{"url": "https://offnews.bg/sviat/gori-katedralata-notr-dam-v-parizh-sruti-se-kulata-strela-ruhna-i-701354.html", "text": "Голям пожар избухна в катедралата \"Нотр Дам\" в Париж.Пожарът е започнал около 18.50 часа местно време.Пламъци и пушек се виждат отдалече. Огънят е обхванал голяма част от покрива.Заради пламъците е рухнала кулата под формата на стрела. Част от горящия покрив също се е срутил.На място има много пожарникари с техника. Районът е отцепен. Хората са призовани да не се доближават до мястото.Според източник на Франс прес от парижката противопожарна служба пожарът вероятно е свързан с работите по обновление на сградата.Според в. \"Фигаро\" пожарът е възникнал на скеле, издигнато от едната страна на катедралата.Президентът Еманюел Макрон отиде до катедралата. Заради пожара той отмени обръщението си, в което трябваше да обяви първоначалния пакет от мерки, които ще предприеме, за да отговори на политическите, икономическите и социалните искания на \"жълтите жилетки\", които протестират от пет месеца.Хиляди хора са се събрали близо до катедралата, за да наблюдават случващото се.Гасенето на пожара продължава. Според властите не могат да се използват хеликоптери за гасенето, защото изливането на голямо количество вода може да разруши катедралата и други сгради около нея. Съществува риск и за събралото се множество.Катедралата \"Нотр Дам\" или \"Света Богородица\" е един от символите на Париж. Тя е сред най-посещаваните туристически обекти във Франция и в Европа. Около 13 милиона туристи посещават всяка година храма.", "date": "2019.04.15", "title": "Гори катедралата \"Нотр Дам\" в Париж, срути се кулата стрела, рухна и целият покрив (обновена, видео)"}
{"url": "https://offnews.bg/futbol/krasen-kralev-ne-samo-v-balgaria-ima-problem-s-futbolnoto-huliganstvo-701318.html", "text": "Министърът на младежта и спорта Красен Кралев коментира актуални спортни теми в сутрешния блок на \"Тази сутрин\" по bTV.За мача Левски-Лудогорец министър Кралев заяви, че от години не само в България има проблем с футболното хулиганство, който трябва да бъде решен. По думите му, законът срещу футболното хулиганство, който депутатите подготвят в парламента, трябва да влезе максимално бързо в сила.\"Нашите специалисти от Национална спортна база са разработили един софтуер за лицево разпознаване\", коментира Кралев и обясни, че софтуерът е толкова добър, че към него проявяват интерес както от МВР, така и от страна на Гърция и Кипър, където е бил представен на спортно изложение преди дни. \"Надявам, че чрез този софтуер много лесно ще се идентифицират провокаторите по стадионите. Имам големи очаквания към закона срещу футболното хулиганство. Когато стадионите се оборудват с необходимата апаратура и камери и има работеща законодателна рамка за борба с футболните хулигани, резултати ще има\", категоричен бе Красен Кралев.По думите му, докато дойде време да домакинстваме Европейско или Световно първенство по футбол, тези проблеми ще бъдат разрешени.Относно мача Левски-Лудогорец спортният министър заяви, че е имало провокация и съответната санкция - жълт картон. По думите му, вероятно и ПФК Левски ще понесе наказание.\"Дисциплинарната комисия показва, че досега мери еднакво в такива случаи. Въпреки че Моци е провокирал подобна реакция, не би трябвало толкова емоционално феновете да подхождат, но знаете в края на мача вече адреналинът е малко в повече\", каза Кралев. По думите му, МВР и за в бъдеще трябва да има важна роля в охраняването на футболните срещи и това е записано в новия закон за хулиганство.За срещата между спортните министри на Гърция, Румъния, Сърбия и България в Солун Красен Кралев обясни, че чрез подписания Меморандум е положено реалното начало на процеса за обща кандидатура за домакинство на голямо футболно първенство.\"Още няма издигната кандидатура, но за първи път се подписва официален документ, който изразява намеренията на четирите държави да кандидатстват заедно за световно и европейско първенство. Ние сме наясно с всички предизвикателства и обема от работа, който трябва да свършим. Нашата работа е да анализираме внимателно възможностите на тези държави и да препоръчаме на нашите правителства вариант, който е възможно да реализираме\", каза той.Министър Кралев допълни, че неговото лично виждане, което смята, че се споделя от колегите му министри, е че по-подходящата кандидатура е за домакинство на Европейско първенство по футбол. Той обясни, че разликата в изискванията за двете първенства са големи и коментира, че за домакинство на Световно първенство са нужни 16 стадиона в четирите държави, а за Европейско - 10.\"За Световното трябва да имаме един стадион с капацитет 80 хил, два с капацитет по 60 хил и 13 стадиона с капацитет 40 000 души. За европейското трябва да изградим един стадион с капацитет 60 хиляди души, два за 50 хиляди души, три за 40 хиляди, и четири по 30 хил. души. Важно е какво наследство оставяш и дали тези стадиони ще се използват след първенствата – това е и основен критерий и според ФИФА и УЕФА\", каза Красен Кралев и изтъкна, че България няма намерение да изгражда стадиони с капацитет над 40 000 души. По думите му, той ще настоява да имаме два стадиона с влагане на възможно най-ниската възможна инвестиция.\"Можем да изградим два стадиона с капацитет 30 хиляди души и един за 40 хил. – това може да е новият Национален стадион в София\", каза той.Според спортния министър е много важно новоизградените стадиони да се използват от футболните отбори по места и трябва да има такава уговорка преди да започне да се строи. \"Няма как да построим стадион, а пък местните отбори да играят на друг терен\", подчерта Красен Кралев.Относно новия стадион на ЦСКА в Борисовата градина той коментира: \"Водили сме разговори, ние сме плътно зад тях за този проект. Водил съм разговори и с Община София. На сегашния терен на стадиона може в рамките на тези очертания да се вдигне нов стадион. Ще има проблем с паркирането, но мисля, че Общината предвижда в близост до парка да бъде направен паркинг, който стадионът ще може да използва. Аз съм оптимист, защото пак повтарям, тези съоръжения, които са стари, трябва да се съборят. На тяхно място трябва да се изградят нови. Не виждам пречка – нито е високо строителство, нито ще застраши зелената площ,. Аз мисля, че трябва да вървим в тази посока\".Министър Кралев коментира европейския шампион по щанги Божидар Андреев с думите, че наблюдава развитието му откакто е станал министър и победите му са очаквани.\"Това е един изключително талантлив български спортист, който още на предните младежки олимпийски игри доказа, че може да бъде част от световния елит\", заяви министърът на спорта.Красен Кралев заяви, че Министерство на младежта и спорта не разполага с жилища, които да дава на спортисти. Това е решение на Общините. Спортният министър обясни, че в основата на противоречието между треньора на Божидар и федерацията не стои само апартаментът:\"Конфликтът възникна през 2016 г., когато Федерацията искаше Божидар да води централизирана подготовка, както всички останали. Той и неговият треньора искаха да му се плати сума за подготовка и те отделно да си я водят. Когато има такова принципно решение на федерацията, всички се готвят централизирано, а не по клубовете. Това трябва да се спазва. Представете си каква щеше да бъде дисциплината и реакцията на останалите спортисти, ако се направи такъв прецедент. В този случай трябваше да се уважи решението на федерацията\", каза Кралев. Според него този проблем вече е решен:\"През лятото Божидар започна да води централизирана подготовка с останалите. През другото време треньорът му ръководеше неговата подготовка, както всички останали правят. Веднага дойде резултат с титлата. Мисля, че още през есента той беше на много малко от спечелването на медал от световното първенство. Божидар е много силен и аз мисля, че има шанс за медал на Олимпиадата\".Относно спортните успехи: \"Много съм доволен от начина, по който започна тази година. Никога не сме започвали толкова силно. Обикновено знаете, че годишно имаме при мъжете по един медал от световно. Сега започнахме със сребърен медал от СП на Владо Илиев. Имаме Европейска титла в зала в тласкането на гюле. Имаме европейска титла в биатлона на Красимир Анев. На европейското по борба отново затвърдихме силното представяне. Бях там през цялото време. Дълбоко вярвам, че имаме много по-голям потенциал, отколкото този, който реализирахме. Защото имаме един дебютант като Миглена Селишка на първенство от такъв ранг, която веднага се класира за финала и спечели сребърен медал. Секунди преди края водеше в резултата и можеше да вземе титла. В женската борба и при класиците може да сме спокойни. В художествената гимнастика ансамбълът ни спечели злато в многобоя, сребро на 3 обръча и 2 чифта бухалки. Катрин Тасева взе бронз в многобоя и още 3 медала на отделните уреди. От години художествената ни гимнастика е на ниво и тези успехи не са изненада. Ивет Горанова взе бронзов медал от европейско първенство по карате\".", "date": "2019.04.15", "title": "Красен Кралев: Не само в България има проблем с футболното хулиганство"}
{"url": "https://offnews.bg/temida/zadarzhaha-ivancheva-i-petrova-v-sadebnata-zala-varnaha-gi-v-kiliata-701349.html", "text": "Осъдените на първа инстанция Десислава Иванчева и Биляна Петрова бяха арестувани в съдебната зала, а Петко Дюлгеров бе пуснат под домашен арест. Това реши съдия Иво Хинов, който отсъди за . Иванчева и Петрова са откарани в ареста на \"Майор Векилски\", откъдето бяха освободени под домашен арест след над 8 месеца в килиите. Според съдия Хинов има опасност двете осъдени да се укрият, тъй като \"се ползват от подкрепа от определени части от обществото\", които може да им помогнат да избягат от правосъдието. Домашният арест на Дюлгеров бе мотивиран с това, че той не се ползва с подкрепата дори на семейството си и няма откъде да получи помощ, а и има тежко заболяване на очите. Бившият пиар на районната община Петър Кърджилов скандира \"мафия\" пред съдебната зала и бе отведен за кратко от съдебна охрана. Съставен му е предупредителен протокол и е освободен. ", "date": "2019.04.15", "title": "Задържаха Иванчева и Петрова в съдебната зала, върнаха ги в килията"}
{"url": "https://offnews.bg/kultura/izleze-trejlarat-na-finala-na-mezhduzvezdni-vojni-premierata-e-na-20-701322.html", "text": "Продуцентите на емблематичната кино сага \"Междузвездни войни\" показаха първия трейлър от завършека на поредицата - Star Wars: The Rise of Skywalker.Премиерата на епизода е планирана за 20 декември.Година след събитията в Междузвездни войни: Последните джедаи, Рей, Фин, По и последните остатъци от Съпротивата влизат в пореден сблъсък със силите на Първия ред и се изправят пред лицето на най-голямото зло. Епичната битка ще се води както в безкрайните простори на далечната галактика, така и дълбоко в душите на познатите ни герои. Всеки от тях трябва да надмогне своите вътрешни демони. А краят ще бъде белязан от възхода на Скайуокър.Първият трейлър на Star Wars: The Rise Of Skywalker беше показан на фенската конвенция Star Wars Celebration в Чикаго от самия Дж. Дж. Ейбрамс и някои от главните актьори в поредицата. Видеото показва Рей в неравностойна схватка с тай файтър (TIE Fighter). Гласът на Люк Скайуокър разкрива, че Рей най-накрая е завършила обучението си и въпреки че сега в нея живеят хиляда поколения джедаи, тя ще трябва да влезе в предстоящата битка сама. Още един герой е готов за сражение и това е Кайло Рен. Виждаме, че той е възстановил шлема си и се хвърля в бой начело на Първия ред по-решителен от всякога.Трейлърът предлага и изключително емоционални за всички фенове на Междузвездни войни кадри с вече покойната Кари Фишър. Нейната принцеса Лея оживява на екран благодарение на неизползвани материали от Междузвездни войни: Силата се пробужда. Ще видим и Ландо Калризиан в изпълнение на Били Дий Уилямс, който се завръща на борда на Хилядолетния сокол редом до Чубака. А новото попълнение в редиците на дроидите – малкият и изключително симпатичен ДиО - мигновено се превърна във всеобщ любимец и успя да засенчи дори BB-8.Една от най-големите изненади, които поднася трейлърът за феновете, е загатнатото завръщане на злия император Палпатин. Именно с неговия зловещ смях завършва първият трейлър от Star Wars: The Rise of Skywalker, на чийто фон и под бурните аплодисменти на сцената на Конвенцията в Чикаго се качи и актьорът, който изпълнява ролята на Императора в предишни филми Иън Макдърмид.Под каква форма ще се завърне Палпатин. Кой ще се окаже победител в голямата битка между доброто и злото? Как ще се развият съдбите на всички герои? Какъв ще бъде възходът на Скайуокър? Отговорът на всички въпроси ще научим този декември само в кината.Режисьор на Star Wars: The Rise Of Skywalker е Дж. Дж. Ейбрамс, който се завръща към поредицата след \"Междузвездни войни: Силата се пробужда\". Ейбрамс е и съсценарист на филма заедно с носителя на „Оскар“ Крис Терио (Арго). Композитор е Джон Уилямс, написал музиката за всяка една част от сагата Междузвездни войни от Нова надежда (1977) насам. В ролите са познати от предишните епизоди Дейзи Ридли, Адам Драйвър, Джон Бойега, Оскар Айзък, Лупита Нионг‘о, Донал Глийсън, Кели Мари Тран, Йонас Суотамо, Били Лоурд и ветераните Марк Хамил, Антъни Даниелс и Кари Фишър. Към тях се присъединяват новите попълнения Наоми Аки, Ричард Е. Гранд и Кели Ръсел.Eпичният край на емблематичната сага Star Wars: The Rise Of Skywalker е на 20 декември 2019 г. на 3D, IMAX 3D и 4DX, в дублирана и субтитрирана версия.", "date": "2019.04.15", "title": "Излезе трейлърът на финала на Междузвездни войни, премиерата е на 20 декември (видео)"}
{"url": "https://offnews.bg/temida/spetcsadat-otkaza-da-osvobodi-ot-dlazhnost-shefa-na-noi-silistra-701314.html", "text": "Съдът отказа да освободи от длъжност директора на НОИ-Силистра Милен Пенчев (баща на певицата Тита) с единствения мотив, че той е под домашен арест и няма как да повлияе на разследването или на свидетели по делото.Според съдебния състав обвинението може да внесе ново искане за отстраняването му при евентуална промяна в мярката му за неотклонение. Специализираната прокуратура ще внесе протест срещу отказа отстраняването на Милен Пенчев от длъжност, като делото в Апелативния Специализиран наказателен съд ще се гледа на 23 април 2019 г. от 10 ч.По отношение на Стоянка Симеонова, която в момента е на свобода с определена от Апелативния специализиран наказателен съд „Парична гаранция“ от 7000 лева, съдът реши, че може да попречи на изясняването на обективната истина. Тя има достъп до документацията, може да повлияе на свидетели или да извърши престъпление срещу правосъдието.", "date": "2019.04.15", "title": "Спецсъдът отказа да освободи от длъжност шефа на НОИ-Силистра"}
{"url": "https://offnews.bg/sviat/makron-za-pozhara-v-notr-dam-chast-ot-nas-izgoria-701357.html", "text": "Катедралата \"Нотр Дам\" е в пламъци. Тъжен съм да видя, че тази част от нас изгаря.Това обяви френският президент Еманюел Макрон в Туитър. Пожар избухна в катедралата \"Нотр Дам\" в Париж тази вечер. Пожарникари все още се борят с огъня. Пожарът обхвана голяма част от сградата. Срути се кулата стрела, а по-късно и целият покрив на катедралата.Цялата нация е разстроена от случващото се, допълни Макрон и подчерта, че в мислите си е с всички католици и с всички французи.Макрон отиде на място до катедралата и заради големия пожар отмени речта си, в която трябваше да обяви мерки в отговор на исканията на \"жълтите жилетки\".Съпричастност със случващото се изразиха редица световни лидери. Германският канцлер Ангела Меркел каза, че \"Нотр Дам\" е символ на Франция и европейската култура, а ужасяващите кадри от горящата сграда я поболяват.\"В мислите си сме с нашите френски приятели\", написа в Туитър говорителят на Меркел - Щефен Зайберт.Германският външен министър Хайко Маас заяви, че пожарът в \"Нотр Дам\" е удар в сърцата на германците.\"Обхванатата от пламъци „Нотр Дам” поразява сърцата ни. Нашите мисли са с всички спешни служби и с нашите френски приятели. Надяваме се, че пожарът няма да вземе жертви\", посочи той.Своята съпричастност изрази и председателят на Европейския съвет Доналд Туск. \"Катедралата \"Нотр Дам\" е катедралата на цяла Европа. Ние сме сега с Париж. Моите съболезнования към френския народ\", написа той в Туитър.Ужаса си от пожара изразиха и американският президент Доналд Тръмп и съпругата му Мелания. ", "date": "2019.04.15", "title": "Макрон за пожара в 'Нотр Дам': Част от нас изгоря"}
{"url": "https://offnews.bg/politika/desislava-ivancheva-oshte-mozhe-da-se-kandidatira-za-evrodeputat-701342.html", "text": "Отстранения кмет на район \"Младост\" Десислава Иванчева все още може да се кандидатира за евродепутат на предстоящите европейски избори, въпреки че беше осъдена от Специализирания наказателен съд.По-рано днес съдът за вземане на подкуп и ѝ определи наказание от 20 години лишаване от свобода, 10 000 лева глоба, конфискация на имущество и забрана да заема публична длъжност в следващите 20 години. Въпреки това обаче тя все още може да се кандидатира за евродепутат на предстоящите европейски избори, след като бе издигната като . Произнесената присъда е на първа инстанция, така че Иванчева може да обжалва решението и делото да влезе в апелационен съд, след което да се стигне до четене и от Висшия конституционен съд. Това означава, че тя е свободна да се кандидатира за евродепутат, докато присъдата ѝ не влезе в сила. Според обвинението отстраненият кмет е поискала подкуп на стойност общо 500 хил. евро от инвеститора Александър Ваклин, за да придвижи негови забавени преписки в общината. Посоченият за посредник Петко Дюлгеров е приел 70 хил. евро за една специфична преписка, като част от тях е щял да задържи за себе си и друга част - да предаде на Иванчева.Преди една година Дюлгеров бе задържан с 14 хил. евро, а в същия ден Иванчева и Петрова бяха арестувани в зрелищна акция, след като останалите пари бяха намерени в колата им.Прокуратурата базираше обвиненията си срещу тримата на свидетелски показания, следи от белязаните пари и документи. Миналата седмица обаче Петко Дюлгеров се оттегли от първоначалните си показания и заяви, че е говорил под натиск и му било обещано да бъде освободен, ако даде \"правилните показания\".", "date": "2019.04.15", "title": "Десислава Иванчева още може да се кандидатира за евродепутат"}
{"url": "https://offnews.bg/tehnologii/umnite-gradove-po-udobni-po-sigurni-i-s-po-malko-pari-ot-vashite-dan-701312.html", "text": "Петър живее вече от три години в Лондон и до голяма степен вече е свикнал с много от порядките, които за много нашенци в началото са странни. В началото, естествено, това изобщо не е било така и се чудел на страшно много неща.\"Тези табелки с надпис CCTV, дето са навсякъде, в началото хич не ми беше ясно за какво е целият този Биг Брадър. Изясни ми се обаче когато на кръстовището в квартала една кола засече друга, излязоха едни типове с качулки, явно се познаваха и извадиха ножове и бухалки. Тъкмо си викам \"ей сега стана мазало\" и все едно гледах кино... От всички посоки за отрицателно време пристигнаха полицейски автомобили и прибраха юнаците преди да е станало мелето. Не можех да повярвам\", обяснява младежът от Ямбол, който си изкарва прехраната при Нейно величество, трудейки се във фирма за миене на прозорци.Според Петър много емигранти \"разбират\" смисъла на нещата по трудния начин.Сблъсъкът на Петър с лондонските системи за видеонаблюдение е само едно от измеренията на дигитализацията, която залива съвременния свят. Това е само едно от умните технологични решения, които стават все повече и повече и правят живота ни по-лесен и сигурен.Интернет на нещатаПонятието „Интернет на нещата\" (IoT) в началото се свързваше основно с умни домове, в които хладилника ти казва какво да купиш от магазина и кога изтича срока на годност на прясното мляко, а разходите за отопление се оптимизират според това кога се връщаш вкъщи. Сега обаче мащабът нараства и все по-често навлиза терминът „умни градове\".Не търсете конкретна дефиниция! Защото това са много разнообразни съществуващи решения и такива, които тепърва ще се появяват. Към момента в умния град уличните лампи могат да се регулират самостоятелно спрямо нивото на осветеност. Контейнерите за отпадъци са снабдени със сензори, които оптимизират графика на сметосъбирането. В него има и приложения, които казват къде е най-близкото свободно място за паркиране.Разбира се, за да са възможни всички тези е удобства, е нужна технология – достатъчно добра, за да поеме огромен брой решения, достатъчни евтина, за да бъде достъпна за повече хора и достатъчно устойчива, за да посрещне новостите, които се появяват непрекъснато.Narrowband IoTЕдна от технологиите, които категорично отговарят на изброените критерии, е Narrowband IoT (NB-IoT). Това е технологичен стандарт, който свързва широка гама от устройства, машини и услуги с помощта на клетъчни телекомуникационни технологии. Основните предимства са по-ниските разходи за устройства, по-дълъг живот на батериите, по-добро покритие на закрито, оптимизиран пренос на данни, двупосочна комуникация, ниско време закъснение, висока сигурност на връзката и качество на предлаганите услуги.А световните тенденции показват, че „Интернет на нещата\" ще играе все по-важна роля. Очаква се IoT връзките в света да бъдат 25 милиарда през 2025 г., като 13,8 милиарда от тях ще бъдат индустриални, а 11,4 милиарда – потребителски.Narrowband IoT е технологията, на която вече се залага и у нас за развитието на умни решения в лицето на компании като А1. Компанията вече започна да предлага у нас решения за контрол на въздуха, управление на отпадъци, интелигентно осветление и умно паркиране. Те бяха представени през 2018-а в Монтана – една от общините в България, дългогодишен партньор на телекома, отворен към внедряването на иновации. Телекомът вече е осъществил пилотни проекти с институционални и корпоративни и клиенти, а масовото навлизане на решението тепърва престои.По-умни градовеРешението за контрол на въздуха отчита нива на замърсяване и прахови частици, като също така измерва температура и влажност. Системата е приложима за открити и закрити пространства, а информацията се следи с помощта на уеб-базирано приложение. С помощта на решението общините ще имат информация в реално време за качеството на въздуха.Услугата за умно управление на отпадъци е подходяща за общини и сметосъбиращи компании. С помощта на датчици тя автоматично идентифицира степента на запълване на контейнерите за смет. Системата предлага автоматизирани изчисления на маршрут и навигация, базирани на анализ на информация, като също така предлага отчет за сметосъбиране до клиентите. Използването ѝ спестява времеви ресурс, а във финансов аспект може да намали с до 70% разходите за сметосъбиране.Системата за умно осветление използва LED модули, за да оптимизира контрола на уличните светлини, регулирайки автоматично степента на осветеност през цялото денонощие. Модулите са съвместими със съществуващите стълбове за осветление и са лесни за адаптиране. Използването на умно осветление с помощта на Narrowband IoT технология подобрява условията на живот в градските зони и намалява с до 25% годишните разходи.Narrowband IoT решението за умно паркиране засича свободните места за паркиране, позволява запазване на паркомясто онлайн, автоматично определя най-краткия маршрут до свободното място и осъществява безкасови трансакции в платените зони. Системата осъществява централизирано следене, отчитайки тенденциите в паркирането, степента на заетост и нарушенията. Внедряването ѝ подобрява заетостта на паркоместата с до 25% и увеличава събираемостта на приходите от нарушения с до 20% на година.", "date": "2019.04.15", "title": "Умните градове: По-удобни, по-сигурни и с по-малко пари от вашите данъци"}
{"url": "https://offnews.bg/bojni/serafim-todorov-za-tceluvkata-na-kobrata-bog-da-go-pazi-tam-e-amerik-701321.html", "text": "Едва ли има човек, който се интересува от спорт и не знае или не е чувал кой е Серафим Тодоров или както всички го знаят Сарафа. Той е единственият боксьор, който е побеждавал великия Флойд Мейуедър. Серафим Тодоров е истинска легенда, защото има постижения, които малцина са повтаряли или въобще никога няма да достигнат. се свърза със Сарафа, за да го пита по горещата тема със станалата световноизвестна целувка на Кубрат Пулев в Америка. Но когато говориш със Серафим Тодоров, темите идват една след друга… Предаваме интервюто в автентичния му вид, както може да говори само и единствено Серафим Тодоров.-Сарафче, как си, къде те откриваме, какво правиш?-Братленце, благодаря, че ме търсите, че пишете за мен понякога. Не живея особено добре, в Германия съм при семейството си. Ама душичката ми е в България. Искам и съм намислил скоро да се прибера. Вече не се издържа тук, няма какво да правя.-Как е животът в Германия?-Ей, не можеш да си представиш как хората ме поздравяват и ми казват – ти си национален герой в твоята страна. Защо си тук, прибери се в родината си. Ти все още можеш да дадеш много на бокса. Аз съм убеден, че наистина мога да дам на бокса много. Още съм млад, през юли ще стана на 50. Знаеш ли кое ми тежи, че по света ме признават навсякъде, където стане дума за бокс. В България винаги ми е било малко мъчно, не получаваме докрай признателност… Но аз винаги съм бил мъжкар, не се моля, не правя наколенки. Но съм убеден, че мога да помогна със знанията си.-Сараф, видя ли какво стана с Кубрат Пулев в Америка? Тази целувка…-(прекъсва ме). Приятелче (прави пауза). Абе, не е комфортно, някак си не ми харесва. Там е Америка, не е България. Нали ме разбираш добре. Кубрат ми е братче, приятелче ми е, много го обичам, винаги ще помогне на близък. Ама един спортист и то известен като него трябва да се държи добре. Аз никога не бих го направил това нещо.-Кубрат Пулев твърди, че го е направил под плод на емоция след победата?-Не са хубави тези неща. Цял свят те гледа, как ще я награбиш и ще я целуваш така?! Аз не знаех какво се е случило, синът ми отвори телефона и ми показа клипчето. Лошо… (пак прави пауза). Лоша работа, защото там е Америка. Там за един ден може да те издигнат и да те направят милионер, а на другия ден да ти вземат и последната дреха от гърба. Дано Господ му помага и го пази Кобрата, загазил е.-Журналистката нае и сериозен адвокат, очаква се тежка битка?-Виж, там законите са си… Да не продължавам. Там законът е еднакъв и за Тръмп, и за Кубрат Пулев. Въпросът е, че тази жена сега ще се възползва от това нещо и дано не го съди за много пари.-Възможно ли е някой да е посъветвал Кубрат Пулев да направи нещо, за да предизвика интерес, в Америка боксът доста залага на това поведение? Виждаш как на пресконференци и преди кантар големи звезди от ранга на Джошуа и Уайлдър се заканват и правят шоу.-(смее се). Шоу…ти видя какво стана. Как ще прави шоу?! Така не се става известен. Тоест, известен ставаш с тая постъпка, ама утре може ония с доларите да ударят със закона по масата и да кажат – виновен си. В Америка дерат яко. Ей, ти не знаеш какво е Америка. Аз като ходих още навремето и един приятел ми казва следното: “Сега трябва да се обадя на брат ми да го попитам, може ли да му отида на гости?!” И аз го питам – чакай, бе, вие тука така ли живеете, как ще питаш брат ти дали може да отидеш у тях. Там има дисциплина. Тука е по-хайтаво. Аз тука отивам при брат ми, влизам през вратата и сядаме на масата (смее се). Затова ти казвам, че там законите и самото общество са други.-Ти спомняш ли си някаква твоя подобна постъпка като на Кубрат Пулев?-Около мен винаги е имало красиви журналистки, всякакви жени. Никога обаче не съм си позволявал да напрява подобно нещо. Може да говорим, да й поискам телефона, да я питам – иска ли да пием кафе. Давам ти примери. Ама така публично не бих постъпил по този начин. Но те си знаят, големи момчета са. Дано всичко приключи добре, защото и двамата с Тервел са много добри боксьори.-Докъде може да стигне Кубрат Пулев?-Много е добър. Страхотен е, мощен е, удря здраво. Не говоря празни приказки, знаете, че май малко разбирам от бокс (смее се). Само да мине тази история с целувката и нещата да се подредят, другото не го мислете. Кобрата е българин, а ние винаги сме доказвали, че сме яка работа. Спомняте си, че навремето убих света – американци, кубинци, руснаци.Това е Серафим ТодоровРоден на 6 юли 1969 година в Пещера3 пъти световен шампион (1991, 1993, 1995)3 пъти европейски шампион (1989, 1991, 1993)Сребърен медал от Олимпиадата в Атланта`962 пъти спортист на България (1991, 1993)Състезава се за Пещера, ЦСКА и СлавияСерафим Тодоров е последният боксьор, който е побеждавал Флойд Мейуедър-младши (САЩ), на Олимпиадата в Атланта. Американецът след това се мести на професионалния ринг и оттогава има 50 победи от 50 мача. Първоначално реферът вдига погрешка ръката на Мейуедър (на снимката вляво), но след това е призната победата на Серафим Тодоров…", "date": "2019.04.15", "title": "Серафим Тодоров за целувката на Кобрата: Бог да го пази, там е Америка и дерат яко"}
{"url": "https://offnews.bg/112/gaf-mladezh-varna-portmone-podgonvat-go-za-krazhba-701320.html", "text": "20-годишен мъж от село Сушево, Разградско, сам се тикна в ръцете на полицията.На 14 април той отишъл в Районното управление в Кубрат, за да предаде намерено от него портмоне с лични документи и дебитна карта. Собственикът на портфейла бил открит. След проверка на вещите си обаче мъжът споделил, че от банковата му сметка междувременно с карта са били изтеглени 1000 лева.Оказало се, че преди да върне портмонето в полицията, младият мъж изтеглил сумата от банкомат.Образувано е бързо производство по чл. 249, ал.1 от НК, който предвижда от 2 до 8 години лишаване от свобода.", "date": "2019.04.15", "title": "Гаф: Младеж върна портмоне, подгонват го за кражба"}
{"url": "https://offnews.bg/sviat/putin-pozdravi-alla-pugachova-za-70-tia-rozhden-den-701316.html", "text": "Руският президент Владимир Путин поздрави певицата Алла Пугачова, която днес навършва 70 г., съобщи пресслужбата на Кремъл, цитирана от ТАСС. „Талантът и необикновените вокални данни, яркият артистичен темперамент и работоспособност Ви издигнаха на върха на естрадния Олимп и Ви донесоха наистина всенародна слава“, се казва в поздравителната телеграма. По случай празника звездата бе удостоена с Орден за заслуги към Отечеството, който й бе връчен лично от Путин.Алла Пугачова е родена на 15 април 1949 г. в Москва. През 1975 г. печели Голямата награда на конкурса „Златният Орфей“ у нас. Успех ѝ носи песента „Арлекино“ на Емил Димитров.Конкурсът е излъчен по съветската телевизия и с него изгрява звездата на певицата.", "date": "2019.04.15", "title": "Путин поздрави Алла Пугачова за 70-тия рожден ден"}
{"url": "https://offnews.bg/112/liutvi-mestan-ot-aresta-pokrusen-sam-iskreni-saboleznovania-na-blizk-701326.html", "text": "„Покрусен съм! Изразявам най-дълбоките си съболезнования на близките“, написа във Фейсбук лидерът на партия ДОСТ Лютви Местан, който е в ареста в Кърджали заради убитото във вчерашната катастрофа 6-месечно бебе.За около 4 часа съобщението му събра над 100 коментара на турски и на български, в по-голямата си част съчувствени към арестанта със смартфона в килията. „Молим се всичко да отмине, мъката ни е голяма“, „Аллах е велик, всичко за вас ще се оправи и името ви ще бъде далеч от такива злощастия“, „На всеки може да се случи, никой не е застрахован“, в този дух негови последователи изразяват подкрепата си.Има и догадки за това дали Местан ще се кандидатира за евроизборите, за да получи имунитет, както и каква ще бъде присъдата му. „Това, което се случи на г-н Местан, може да се случи на всеки водач. Но той трябва да понесе възмездието за смъртта на детенцето, ако иска да запази уважението на своите избиратели“, гласи един от коментарите. „Даваш ли си сметка какъв ще е животът оттук нататък за това семейство? Убиец!“, пише гневна жена. Друга задава основателния въпрос как, докато е в ареста, той публикува в мрежата: „Е, нали сте под стража, господин Местан! Как е възможно да изразявате съболезнования чрез социални мрежи??? Нима имате достъп до интернет??? Нима имате достъп до интернет???“.Режисьорът Евгени Михайлов, който беше водач на листата на партия ДОСТ в 24-и МИР в София на вота през 2017 г., разсъждава върху инцидента. „Гледаме снимките и видеата и сме убедени, че нямаш вина, Лютви. Онзи явно се е движил с над 140 км/ч и е влязyл в твоето платно, защото се вижда, че удaрът не е страничен отляво, а почти челен и отдясно. Изглежда, че ти вече си взел завоя и си с предницата към Момчилград, а от удaра колата ти е застанала на пряко с разбита предница. Това, че е отнесъл знаците и новата мантинела, и е приземен на толкова голямо разстояние, явно показва огромната му скорост! Ужасна е ситуацията и трагедията с бебето. Бог да го прости. Знам, че ти тежи и ще ти тежи винаги, но се дръж! Да знаеш, че сме с теб! Истината трябва да излезе! Дръж се!!! Поздрави от мен и Жоро“, пише някогашният емблематичен седесар.Вчера вечерта след преглед и изследвания в Бърза помощ политикът бе отведен в ареста. Днес от прокуратурата все още няма никакви данни за хода на разследването, говорителката Димитрина Делчева увери, че до края на деня „ще има отговори на всички въпроси“. Семейството, пострадало от удара при катастрофата и изгубило 6-месечното си бебе, е в стабилно състояние, майката и 10-годишното дете са в хирургията, а бащата е в травматологията, заяви изпълнителният директор на болницата в Кърджали проф. д-р Тодор Черкезов.", "date": "2019.04.15", "title": "Лютви Местан от ареста: Покрусен съм, искрени съболезнования на близките"}
{"url": "https://offnews.bg/politika/koj-e-s-naj-mnogo-nominatcii-v-evrolistata-na-dps-701324.html", "text": "Депутатът от ДПС Делян Пеевски, който в този парламент има само един работен ден - когато положи клетва за народен представител, има най-много номинации за листата на партията за европейските избори на 26 май, съобщи седмичникът \"Капитал\", позовавайки се на представители на движението. Той е номиниран от почти всички областни структури на ДПС.Издигането на кандидати за евродепутати от местните структури на партията приключиха в края на март, но до този момент няма яснота нито кои ще влязат в листата ѝ, нито кой ще бъде избран за неин водач. Официално от ръководството оправдават закъснението с големия брой номинации - повече от 100, но според депутати листата ще бъде подредена от тесен кръг хора, като имената се пазят в пълна тайна и ще станат ясни ден преди регистрацията в Централната избирателна комисия (ЦИК). Някои предполагат дори, че кандидатите ще бъдат огласени чак след като листата бъде регистрирана.Крайният срок за това според хронограмата на ЦИК за евроизборите е 23 април. Според приетите от Централния съвет на ДПС (широкото ръководство на партията) правила листата с кандидатите за европарламента трябва да бъде подредена от Централното оперативно бюро (тясното ръководство).Депутати от ДПС твърдят, че из централата циркулират различни варианти кой ще влезе на избираемо място в листата, като единият от тях е, че начело може да застане лидерът на ДПС Мустафа Карадайъ, а на второто и третото място да бъдат поставени Пеевски и сегашният евродепутат Илхан Кючюк, пише \"Капитал\".На евроизборите през 2014 г. Пеевски също беше кандидат за евродепутат и беше поставен на второ място. След вота обаче той се отказа в полза на бившия министър на екологията Искра Михайлова. За номинацията му за евродепутат тогава ДПС устрои публично представление, като покани на заседанието при определянето на листата да присъстват и журналисти. Целта беше да се покаже, че за разлика от негативните настроения в обществото срещу Пеевски в партията той се ползва с подкрепа. Тогава той беше издигнат от 26 от общо 28 областни структури на ДПС и подкрепен единодушно от всички местни лидери на ДПС.", "date": "2019.04.15", "title": "#КОЙ е с най-много номинации в евролистата на ДПС?"}
{"url": "https://offnews.bg/sviat/ekvador-obviniava-asandzh-v-shpionazh-za-drugi-strani-701317.html", "text": "Основателят на WikiLeaks Джулиан Асандж е опитал да ползва посолството на Еквадор в Лондон като „център за шпионаж“ и многократно е нарушавал условията за престоя си там, твърди президентът Ленин Морено в ексклузивно интервю пред британския The Guardian.„За съжаление, от нашата територия и с разрешението на властите от предишното правителство, в еквадорското посолство в Лондон са били предоставени възможности за намеса в процесите в други страни“, казва Морено. Той подчертава, че Еквадор уважава политиката на всяка държава и не може да позволи посолството му да бъде „център на шпионажа“. Според него, решението Джулиан Асандж да бъде лишен от правото на убежище е било прието на базата на международното законодателство, но никакви други страни не са оказвали натиск върху еквадорските власти. Морено допълва, че Великобритания е предоставила писмени гаранции за това, че Асандж няма да бъде екстрадиран в държава, където той може да бъде под заплахата от смъртно наказание.На 11 април британската полиция арестува Асандж в Лондон, след като еквадорските власти отмениха правото му на убежище. Задържането му е и заради искането на САЩ той да им бъде предаден. В Америка основателят на WikiLeaks е обвинен в разгласяване на секретна информация, за което може да получи затвор до 5 години.В Швеция срещу него бе заведено дело за изнасилване и сексуално посегателство от 2010 г. самият той твърди тогава, че разследването е политически мотивирано, тъй като е започнало след мащабните публикации на документи на Пентагона в WikiLeaks. Предварителното разследване срещу Асандж в Швеция бе прекратено през май 2017 г., но миналия четвъртък прокуратурата получи иск от адвоката на шведския ищец за възобновяването му.Биологичният баща на Джулиан Асандж – Джон Шиптън, който живее в Мелбърн, се обърна към австралийския премиер Скот Морисън с молбата да помогне синът му да бъде екстрадиран в Австралия. В момента арестуваният очаква решението на британския съд в затвора Белмарш в югоизточен Лондон, наричан още „английският Гуантанамо“. Вашингтон полага активни усилия за екстрадицията му в САЩ, за да бъде привлечен под съдебна отговорност.В интервю пред CNN вицепрезидентът Майк Пенс призова Асандж да бъде предаден на Америка, тъй като основателят на WikiLeaks и неговият портал са работили като „неправителствена вражеска служба за разузнаване, действаща по задания от държави като Русия“. Според втория човек в администрацията на Белия дом, Джулиан Асандж е участвал в най-голямата в историята на САЩ кампания по разгласяването на секретна информация и е поставил под риск американските военни. „Именно заради това министерството на правосъдието настоява за екстрадирането на Асандж“, уточнява Пенс.Едновременно с това правосъдното ведомство на САЩ се обърна към британските власти с искане Асандж да му бъде предаден и повдигна обвинение срещу него за заговор с цел разбиване на паролите на защитените компютърни сървъри на Пентагона. Според американските власти, Асандж е помогнал на бившия военен Брадли Менинг /който смени пола си и стана Челси Менинг/ в подбора на кодовете за сървърите.Докато САЩ настояват да получат Асандж, на негова страна застанаха водещи американски медии с предупреждението, че процесът срещу него ще бъде в нарушение на първата поправка на конституцията, която гарантира свободата на словото. В случай, че той бъде привлечен под наказателна отговорност, обвинения могат да бъдат повдигнати и срещу The New York Times и The Washington Post, които публикуваха грамите на WikiLeaks.", "date": "2019.04.15", "title": "Еквадор обвинява Асандж в шпионаж за други страни"}
{"url": "https://offnews.bg/futbol/bivsh-trenior-na-vereia-gori-ot-futbola-za-cherno-toto-701323.html", "text": "Бившият треньор на Верея Стара Загора Олександър Севидов е застрашен да получи пожизнена дисквалификация от футбола заради участие в манипулиране на мачове, пишат украинските медии.Специалистът ще получи сериозното наказание заради участието си в скандала с черното тото покрай украинския Суми.Във времето, в което клубът е уговарял своите мачове, Севидов е работил като консултант на треньора на клуба. Твърди се, че заедно с президента на Суми Ростислав Козар са подкупвали съдии и съперникови футболисти, а след това са правили залози на мачовете на отбора.Севидов застана начело на Верея по средата на януари. Украинецът ръководеше заралии до 26 март, когато клубната управа махна него, асистента му Александър Мартинюк и 12 играчи.", "date": "2019.04.15", "title": "Бивш треньор на Верея гори от футбола за черно тото"}
{"url": "https://offnews.bg/politika/radan-kanev-dava-dogan-na-prokuror-za-pristanishteto-mu-701337.html", "text": "Водачът на евролистата на ДСБ, Зелените и Да, България Радан Кънев обяви във фейсбук, че планира да даде почетния председател на ДПС Ахмед Доган на прокуратурата.Според него държавната и местната власт подготвят закриването на пристанището Варна-Изток и замяната му с това на ТЕЦ \"Варна\", което е под контрола на най-известния консултант на хидроинженерни въпроси.В момента, Пристанище Варна-Изток се преустройва в \"рекреационни зони\" (алеи с кръчми и чалготеки), предоставени на приятели на Борисов от сенчестия свят на 90-те, пише Кънев в социалната мрежа.Той категорично заявява, че екипът му от специалисти по европейски транспортни, конкурентни, митнически и морски политики подготвя писма до ресорните комисари в ЕК, с които ще сезира институциите за нарушение на европейското право и заплаха за българската и европейската национална сигурност.Ето и цялата позиция на Кънев:", "date": "2019.04.15", "title": "Радан Кънев дава Доган на прокурор за пристанището му"}
{"url": "https://offnews.bg/ikonomika/nap-sofia-s-nov-shef-ot-dnes-701319.html", "text": "Зам.-директорът на НАП София Андреана Галчева поема агенцията в столицата. Назначението е факт от 11 април със заповед на изпълнителния директор на НАП Галя Димитрова, до провеждане на конкурс. Промяната следва избирането на предишния директор Илиана Христова от Народното събрание за заместник-председател на Комисия за финансов надзор. След 20 години заедно ние се познаваме добре, гледаме в една посока, добър екип сме и ще продължим да следваме идеите си с усърдие и последователност, заяви пред колегите си Галчева.", "date": "2019.04.15", "title": "НАП-София с нов шеф от днес"}
{"url": "https://offnews.bg/sviat/pusnaha-videoklip-na-pugachova-zabranen-za-izlachvane-v-sssr-video-701331.html", "text": "Държавният фонд за телевизионни- и радиопрограми на Русия публикува видеоклип на Алла Пугачова, който е бил забранен за излъчване в СССР, съобщи РИА Новости. Клипът е към песента \"Айсберг\".Той е сниман през 1984 г. в Сочи. След премиерата на клипа обаче той е свален от ефир, тъй като според ръководството на страната позите на певицата били твърде вулгарни. Според допитване песента \"Айсберг\" е една от най-разпознаваемите в репертоара на певицата. Днес Пугачова празнува 70-годишнината си. ", "date": "2019.04.15", "title": "Пуснаха видеоклип на Пугачова, забранен за излъчване в СССР (видео)"}
{"url": "https://offnews.bg/112/zabravena-ranitca-zatvori-metrostantcia-evropejski-saiuz-701328.html", "text": "Забравена раница затвори временно станция \"Европейски съюз\" на софийското метро.Раницата е оставена между пейките на перона.На място има полиция, пожарна и линейка. Входът е заграден с полицейски ленти и има надпис: \"Метростанцията е затворена поради технически проблем.\"В момента тече проверка на място.", "date": "2019.04.15", "title": "Забравена раница затвори метростанция Европейски съюз"}
{"url": "https://offnews.bg/drugi/talantat-na-evrofutbol-svetlozar-nikolov-pokri-normativa-za-svetovnoto-701325.html", "text": "Спортният талант на Еврофутбол Светлозар Николов покри норматив за световното първенство по плуване, което ще се проведе от 12 до 18 юли в Куанджу, Южна Корея.19-годишният възпитаник на Ботко Трендафилов изплува 400 м съчетано за 4:23.40 мин по време на международния турнир Гран при на Бургас. Заро остана само на 16 стотни от националния рекорд на Михаил Александров, регистриран на Световното първенство в Мелбърн през 2007 г.Състезателят на пловдивския \"Спринт\" подобри и личното си време на 200 метра свободен стил, където завърши първи за 1:52.47 мин. На 200 м брус е втори с 2:18.99 мин.Надпреварата в \"Парк Арена\" ОЗК е с рекордния за родните стандарти награден фонд от 20 хиляди лева. В нея взеха участие 278 плувци от 24 клуба. Организатори са БФПС и местната община.Христо Христов се класира на 11-о място на Европейското първенство по вдигане на тежести в Батуми, Грузия. 17-годишният варненец изхвърли 172 кг., а в изтласкването постигна 204 кг., с което събра 376 кг в двубоя. За съжаление контузия в рамото му попречи да се представи още по-добре.Друг Спортен талант на Еврофутбол – Иван Банчев, се класира на 58-мо място на европейското Гран при за мъже и жени по стрелба с лък на открито, което се проведе от 9-ти до 13-ти април в Букурещ, Румъния.Във ветровитото и дъждовно време в квалификациите Иван остана 59-ти с 648 точки при стрелба на 70 метра. В състезанието участваха 154 мъже от 50 държави.16-годишният Константин Василев зае 6-то място в кроса \"Сунгурларска долина\". Това е етап от подготовката на младия ни биатлонист.", "date": "2019.04.15", "title": "Талантът на Еврoфутбол Светлозар Николов покри норматива за световното по плуване"}
{"url": "https://offnews.bg/politika/stanishev-kogato-ima-inat-ima-i-otpor-701288.html", "text": "„Когато нещо се прави на инат се получава отпор. Националният съвет са хора, зрели с политическа отговорност, можехме да си спестим това, което си причинихме. Никога не е имало такова напрежение в БСП при подредба на листи за Европейския парламент”. Това заяви председателят на ПЕС и пети в евролистата на БСП Сергей Станишев в сутрешния блок на Нова телевизия.След 10-часови инфарктни дебати в неделя, в крайна сметка евролистата на БСП беше сериозно променена. На практика пленумът на БСП бламира Корнелия Нинова и пренареди нейната листа. Водач на листата остава Елена Йончева, но назад имаше цялостно преобразяване.Той обясни, че ако не беше станал част от листата, щеше да бъде затруднена работата му в ПЕС. Относно Елена Йончева, Станишев заяви, че й е благодарен за подкрепата.Що се отнася до лидера на БСП Корнелия Нинова, която заяви, че след пренареждането на листата отговорността вече е на Изпълнителното бюро, Станишев заяви, че „това е най-малкото несериозно. Политиката не е въпрос на налагане на собствена воля, а на намиране на решения”.Той призна, че всички на пленума са били изненадани и никой не е знаел предварително, че Иво Христов влиза в листата.", "date": "2019.04.15", "title": "Станишев: Когато има инат, има и отпор"}
{"url": "https://offnews.bg/obshtestvo/chetiri-balgaro-germanski-ekipa-shte-raziasniavat-usloviata-za-pensii-701294.html", "text": "От 14 до 16 май 2019 г. в Пловдив ще се проведат традиционните българо-германски консултационни дни. Събитието се организира от Националния осигурителен институт, Федерацията на Германското пенсионно осигуряване и Германското пенсионно осигуряване Средна Германия, а домакин е териториалното поделение на българската институция в града.Четири екипа от експерти по социално осигуряване от двете държави ще предоставят индивидуални консултации по конкретни казуси, свързани с преценка на пенсионни права на живеещи в България лица, които имат осигурителни периоди, придобити както по българското, така и по германското законодателство.Всички заинтересовани ще могат да потърсят информация по въпроси, свързани с условията за придобиване на право на пенсия в двете страни, преизчисляването и изплащането на пенсии съгласно правилата за координация на схемите за социална сигурност на Европейския съюз и да научат повече за очаквания размер на бъдещата си германска пенсия. Консултациите са безплатни, предвидена е възможността да се провеждат и на български, и на немски език.Срещите с експертите от двете държави ще се проведат по предварително изготвени графици в сградата на териториалното поделение на НОИ в Пловдив на адрес: ул. „Любен Каравелов“ № 7. Приемното време за консултации е от 09.00 ч. до 16.30 ч. Желаещите могат да си запишат приемен час на телефони 032/608601 и 032/608775 или на електронна поща: .За по-голяма ефективност е препоръчително всеки записал се да носи със себе си документите си за трудов/осигурителен стаж, всички дипломи за образование и курсове, документ за самоличност. За признаването на осигурителен стаж за майчинство жените следва да носят и удостоверение за раждане на дете/деца.Международните българо-германски консултационни дни имат 10-годишна история, като за този период са предоставени общо 10 000 консултации. През 2018 г. те се проведоха в германския град Карлсруе и в два български града – Русе и Велико Търново, като бяха консултирани общо 444 души.", "date": "2019.04.15", "title": "Четири българо-германски екипа ще разясняват условията за пенсии в двете страни през май в Пловдив"}
{"url": "https://offnews.bg/obshtestvo/200-balgari-poluchiha-atraktivni-predlozhenia-za-rabota-na-karieren-fo-701298.html", "text": "Близо 200 българи, които учат и работят в Германия, посетиха първото издание на „Българския кариерен форум“ в Университета в Кьолн. В изложението участваха 20 водещи родни компании от сферата на инженерните и компютърните науки, индустрията, консултантските услуги. Те представиха дейността си и отправиха към младите ни сънародници атрактивни предложения за работа и професионално развитие у нас. Организатори на събитието са Министерство на труда и социалната политика, сдружение „Български кариерен форум“ и Клуб „Будители“.Изложението беше открито от заместник-министърa на труда и социалната политика Зорница Русинова, ръководителя на Службата по трудови и социални въпроси към Посолството на България в Берлин Невена Бабева, Елена Димитрова, председател на Клуб “Будители” и Ангел Игнатов, председател на “Български кариерен форум”.“Мисля, че тук учат много умни и амбициозни млади хора, които след като получат своето образование в престижни университети, ще могат да се реализират и да работят в България“, каза заместник-министър Русинова. Тя запозна аудиторията с тенденциите на пазара на труда и актуалната икономическа ситуация в у нас.„През 2018 г България е сред 5-те държави членки на ЕС с най-голям ръст на заплатите –8,9%.Очакванията са, че тенденцията ще се запази и през настоящата година, каза Русинова. Тя представи предимствата на трудовото и социалното ни законодателствои политиките в подкрепа на младите семейства.Изложението в Кьолн ме привлече, защото ми даде възможност да срещна много интересни личности, приятели и състуденти, каза Виктория Димова, завършила в Университета в Мюнстер.", "date": "2019.04.15", "title": "200 българи получиха атрактивни предложения за работа на кариерен форум в Кьолн"}
{"url": "https://offnews.bg/futbol/tcska-gubi-tiago-za-parvia-mach-za-kupata-701292.html", "text": "Отборът на ЦСКА няма да може да разчита на един от водещите си футболисти за гостуването на Ботев (Пловдив) в първия полуфинал от турнира за Купата на България в сряда.Това е португалецът Тиаго Родригес, който получи контузия още в първата минута при победата над Берое и даде ясен знак, че не може да продължи мача, което наложи принудителната му смяна с Валентин Антов.Тиаго получи разтежение, но от лекарския щаб се надяват само да е скъсал мускулни влакна, което би го върнало много по-рано на терена. Основният плеймейкър на “червените” ще мине пълни медицински изследвания едва днес. Това почти сигурно означава, че той е аут за гостуването в Пловдив в сряда.Любослав Пенев и екипът му също не искат да поемат излишни рискове и да загубят португалеца за следващите мачове, които могат да бъдат много по-решаващи в борбата за двата трофея. Тиаго трябва да бъде на линия за дербито с Левски следващата събота, в което ЦСКА няма право на грешка, ако иска да съхрани мечтите за шампионска титла.Добрата новина за Пенев е, че Кристиян Малинов е напълно готов за мача с Ботев. Той също беше заменен срещу Берое, но причината се оказа схващане от преумора.", "date": "2019.04.15", "title": "ЦСКА губи Тиаго за първия мач за Купата"}
{"url": "https://offnews.bg/politika/koe-e-tova-momiche-tretata-v-listata-na-bsp-se-probvala-i-pri-slavi-t-701315.html", "text": "Избраната на трето място в листата на БСП за европейските избори Цветелина Пенкова е участвала в кастинга, който шоуменът Слави Трифонов организира за набирането на кадри за нов политически проект \"Има такава държава\". Видеоклипът с участието на Пенкова е публикуван на Фейсбук страницата на Трифонов през февруари 2018 г. В него завършилата Американския колеж в България и специалност \"Финанси и икономика\" в Оксфорд разказва за работата си в \"Роял Банк ъф Скотланд\" и последвалото ѝ назначение в Инвестиционния фонд в Англия. Пенкова освен това е зам.-председател на , който събира училите или още учещите в чужбина българи, родени не по-рано от 1981 г. Организацията бе сформирана през март 2016 г. в двореца \"Врана\" и има около 150 пълноправни членове. Тази година за пръв път \"Милениум клуб\" участва със собствена листа в избори - под името коалиция , като ползва регистрацията на НДСВ и Новото време. Листата на \"Път за младите\" е в унисон с името им и е съставена от 17 души до 35 години. Пенкова обаче не е в листата на клуба, а изненадващо се появи в листата на левицата.На въпрос на Трифонов защо би искала да се върне в България, младата дама отговаря, че в един момент на човек не му достига да се бори само за своето развитие, а иска да \"прави разлика\". \"Хареса ми идеята и мисля, че имам какво да кажа. Мисля, че има хора, с които се запознах докато чаках да започнем, които също имат какво да споделят. И в крайна сметка в един момент човек се замисля, че трябва да остави нещо след себе си, което не може да е само в материални измерения\", заявява тя.В течение на интервюто Пенкова не успява да отговори на въпросите на Трифонов кои са финансовите министри на България и Англия. \"Това са много удачни въпроси, на които аз трябва да знам отговорите\", коментира впоследствие тя.На въпрос върху какво би работила, ако се върне като публична фигура, Пенкова отговаря, че според нея най-големият проблем в България е разделението между хората.\"Ние винаги се делим на леви, десни, сини, червени, на българи в България и българи в чужбина. И ме притеснява точно този момент, че това трябва в един момент да спре, ние всички сме се събрали тук с една обща кауза\", завършва тя.Ето и пълното ѝ участие. ", "date": "2019.04.15", "title": "Кое е това момиче? Третата в листата на БСП се пробвала и при Слави Трифонов"}
{"url": "https://offnews.bg/ikonomika/zapochvat-proverki-na-agneshkoto-iajtcata-i-kozunatcite-na-pazara-701286.html", "text": "Българската агенция по безопасност на храните (БАБХ) ще извърши извънредни тематични проверки в цялата страна по повод предстоящите официални празници Великден и Гергьовден.Засилените проверки ще стартират на 15 април и ще продължат до 6 май, включително. Инспекторите от отделите „Контрол на храните“ при съответните областни дирекции по безопасност на храните (ОДБХ) ще проверяват обекти за производство и търговия с храни, пакетиращи центрове за яйца, складове за търговия на едро с храни, заведения за обществено хранене и търговски обекти за търговия на дребно с храни, пазари и тържища, находящи се на територията на съответната област.Инспекциите са извън плановия контрол и ще се фокусират върху производството и търговията на традиционно предлаганите храни за празничната трапеза - агнешко месо, козунаци, яйца, включително боядисани яйца, пресни зеленчуци и др., както и на боите за яйца.В рамките на тематичните проверки в търговската мрежа и заведенията за обществено хранене инспекторите на БАБХ ще следят за правилното съхранение на храните, спазване на сроковете на съхранение, наличие на здравна маркировка на трупното месо, правилното етикетиране и маркиране на яйца, включително недопускане на яйца от клас „B“ в търговската мрежа, спазване на Системата за управление безопасността на храните, както и за наличие на документи за произход и безопасност.В производствените обекти ще се проверява за произхода, сроковете и условията на съхранение на използваните суровини и храни, наличие на технологична документация за произвежданите храни, правилното етикетиране на храните и придружаващите храните документи и съответствието им с нормативните изисквания на българското и европейското законодателство.Тази година, с цел по-добра информираност на потребителите за страната на произход на дребни преживни животни, ще се поставя здравна маркировка на трупно месо в различни цветове. Тя ще обозначава произхода на месото в конкретни два цвята - син и червен с мастило за хранителни цели. За месото с произход България здравната маркировка ще е със син цвят. При месо с произход различен от български (заклано в българска кланица, но с чужд произход) маркировката ще е в червен цвят.Предвиждат се извънредни проверки и на пазарите на живи животни. На тях ще се следи за идентификацията на живите животни, включително паспорти, ветеринарномедицински свидетелства за придвижване на животни към и от пазара и отразяването им в Интегрираната информационна система на БАБХ.", "date": "2019.04.15", "title": "Започват проверки на агнешкото, яйцата и козунаците на пазара"}
{"url": "https://offnews.bg/temida/obiaviavat-dnes-prisadite-po-deloto-sreshtu-ivancheva-701303.html", "text": "Специализираният наказателен съд ще произнесе днес след 15,30 ч. присъдите по делото срещу Десислава Иванчева, Биляна Петрова и Петко Дюлгеров. На последното заседание вчера прокуратурата за тримата. Според обвинението има смекчаващи вината обстоятелства, включително здравословното състояние и чистото съдебно минало на Иванчева, Петрова и Дюлгеров, заради които тя не иска най-тежкото наказание от 30 г.Държавното обвинение поиска още на Иванчева и Петрова да бъде наложена забрана за заемане на обществена длъжност, както и двете да бъдат глобени с по 20 хил. лева. Според защитата на Иванчева, Петрова и Дюлгеров става дума за провокация към подкуп от страна на бизнесмена Александър Ваклин. Целта е дискредитирането на Иванчева по пpeдвapитeлнo зaмиcлeн cцeнapий нa KΠKOHΠИ, твърдят адвокатите. ", "date": "2019.04.15", "title": "Обявяват днес присъдите по делото срещу Иванчева"}
{"url": "https://offnews.bg/obshtestvo/viasat-history-razshifrova-egipetski-zagadki-v-10-epizoda-701302.html", "text": "Древният Египет е една от най-великите цивилизации на Земята, чиято история се развива в продължение на 3000 години и си остава земя на загадките до ден-днешен. Откакто за първи път разчистват пясъка от Големия сфинкс в Гиза, археолози и историци бавно разкриват тайните му през изминалите две столетия.Експертите обаче вярват, че някои от най-важните открития на този античен свят все още са затрупани от пустинните пясъци.Нова технология се опитва да разкодира най-устойчивите загадки на Египет, които имат потенциала да пренапишат човешката история. За тях разказва поредицата \"Египетски загадки\" по . В 10-те си епизода \"Египетски загадки\" изследва тези мистерии, съчетавайки експертен научен анализ със свидетелства от първа ръка от археолози, за да покаже в нова светлина скритите тайни на древния свят.Можете да проследите поредицата всяка вечер в 22:00 от понеделник до петък. Премиерният епизод е днес, 15 април.", "date": "2019.04.15", "title": "Viasat History разшифрова Египетски загадки в 10 епизода"}
{"url": "https://offnews.bg/kultura/muzata-na-bergman-bibi-anderson-si-otide-na-83-701305.html", "text": "На 83 години е починала шведската актриса Биби Андерсон, съобщава шведският вестник „Goteborgs Posten“, позовавайки се нейната приятелка, режисьорката Кристина Улофсон.Биби Андерсон започва кариерата си на 15 години с участие в реклама за прах за пране, режисирана от Ингмар Бергман през 1951 г. Като гимназистка получава няколко малки роли в киното, по-късно учи актьорско майсторство в Кралската драматична театрална школа. Присъединява към трупата на Кралсксия драматичен театър в Стокхолм, където играе 30 години.Андерсон изпълнява една от първите си роли във филма \"Усмивки от една лятна нощ\" (1955) на Бергман, с когото кариерата й в киното е тясно свързана. Тя е играла в 11 филма на режисьора, сред които са \"Седмият печат\" (1957), \"Поляната с дивите ягоди\" (1957), \"Сцени от съпружеския живот\" (1973). Една от най-добрите й роли, според критиците, е на медицинската сестра Алма във филма \"Персона\" (1966).През 1958 г. актрисата получава наградата на кинофестивала в Кан за най-добра женска роля във филма на Бергман \"На прага на живота\". През 1963 г. Андерсон е удостоена със \"Сребърна мечка\" на Берлинския кинофестивал за най-добра женска роля във филма на Вилгот Шеман \"Любовница\".През втората половина на 80-те и през 90-те г. Андерсон се снима в телевизионни филми, режисира театрални пиеси в Стокхолм, работи отново с Бергман. Взема активно участие и в хуманитарния проект „Пътят към Сараево“.Последният филм, в който се снима, е „Арн, рицарят тамприер“ през 2007 г. През пролетта на 2009 г. Андерсон получи масиран инсулт и оттогава бе в болница за възрастни хора в Стокхолм.", "date": "2019.04.15", "title": "Музата на Бергман - Биби Андерсон - си отиде на 83"}
{"url": "https://offnews.bg/futbol/legendata-na-levski-sasho-kostov-ni-napusna-na-81-godishna-vazrast-701300.html", "text": "Легендарният футболист на Левски Александър Костов почина на 81-годишна възраст. Преди седмица бившият нападател по спешност е бил приет в болница заради сериозен здравословен проблем, но сърцето му не издържало на извършената операция, написа \"Витоша Нюз\". Костов е роден на 2 март 1938 година и играе за Левски в продължение на 15 години. Носи синята фланелка от 1956 до 1971 година. Единственото прекъсване е в периода 1960-61, когато е войник и се състезава за Ботев (Пловдив). За Левски има 417 мача и 97 гола.След края на кариерата си става треньор. Работи като асистент на Васил Спасов - Валяка, Димитър Дойчинов и Иван Вуцов в Левски.Бил е начело на Хасково и за пръв път вкарва отбора в \"А\" група през 1980 г. После е треньор в Кипър, Тунис и Индонезия. До последния си ден беше селекционер в ДЮШ на Левски.\"Почивай в мир, бате Сашо! Ние никога няма да те забравим!\", написаха малко по-късно от официалният сайт на Левски.\"Левскари, тази сутрин на 81-годишна възраст си отиде една от най-ярките светлини на нашия клуб, символът и емблемата на левскарщината. Човекът, който знаеше какво значи да обичаш, уважаваш и носиш в сърцето си „синята“ идея. Напусна ни титанът Сашо Костов!Няма нито думи, нито начин да опишем мъката си. Мъката по загубата на един човек, който знаеше как да те накара да се усмихнеш. Човек, който те пренасяше за секунда в най-романтичните времена на Левски и говореше с трепет за Гунди. За онова вълшебно време и затова колко голяма дума е да си левскар. Човекът, който казваше, че левскарският дух никога няма да умре.След твоята загуба, бате Сашо, остава една огромна празнина, но всички левскари сме длъжни да изпълним твоя завет и никога да не оставяме „синята“ идея да бъде сломена. Длъжни сме да пазим и предаваме левскарския дух на поколенията.Ще помним винаги усмивката, която не слизаше от лицето ти, въпреки тежко преживените загуби на приятели и трудностите, през които премина. Ще помним уроците ти и онези мигове, в които се връщаше назад в спомените си, за да ни споделяш как често мечтаеш за миговете, в които си бил заобиколен от своите приятели. Сега си при тях. Сега можеш да кажеш на Гунди, всичко което не успя, когато бяхте рамо до рамо на терена. Сега отново ще сте едно голямо семейство. Там в синевата, където те очакват и другите легенди.Зад гърба си Сашо Костов остава незабравими спомени. Записва участие на световните първенства в Чили и Англия. Има 331 мача и 85 гола за „сините“. Трикратен шампион на България и петкратен носител на Купата.Сашо Костов бе от тези играчи, които не можеха да останат незабелязани. Днес пък остава със златни букви в историята на клуба като един от основните стълбове, които крепяха левскарските ценности. Отиде си на малко повече от четири по 20, както обичаше да казва той. Отиде си, за да продължи да ни преподава какво е да си левскар!Почивай в мир, бате Сашо! Ние никога няма да те забравим!\", пишат от Левски.", "date": "2019.04.15", "title": "Легендата на Левски Сашо Костов ни напусна на 81-годишна възраст"}
{"url": "https://offnews.bg/obshtestvo/agentciata-po-vpisvaniata-tarsi-firma-da-poddarzha-targovskia-registar-701304.html", "text": "Договорът на Агенцията по вписванията за поддръжка на системите на институцията с \"Лирекс БГ\" изтича на 03.05.2019 г. Фирмата бе отговорна за поддръжката на базите данни по време на срива на Търговския регистър на 10 август миналата година.Според новите правила, обявени от Агенцията, за първи път от десет години насам, е поставено условие пред фирмите да разполагат с екип от общо 12 висококвалифицирани експерти с различни технологични компетентности, които ще бъдат ангажирани с поддръжката на системите и които да реагират в случай на инциденти, свързани със сигурността. Двама от тях трябва да бъдат на разположение на място. До момента Агенцията е имала изисквания за общо 4 специалисти, които да обслужват поддръжката и не е поставяла условието да има експерти, на място в институцията.Прогнозната стойност на поръчката за една година е до 429 500 лв. без ДДС. Предвижда се договорът да се сключи за срок от две години. Досегашният договор е сключен през 2018 г. за период от 12 месеца. Той е на стойност 98 640 лв. без ДДС и включва поддръжка на системно, комуникационно и програмно осигуряване на системите за управление на базата данни на Агенцията по вписванията.Агенцията по вписванията ще открие процедура по ЗОП с предмет: \"Абонаментна поддръжка на системно, комуникационно и СУБД (система за управление на база данни) програмно осигуряване с наблюдение и управление на информационната и комуникационната инфраструктура (ИКИ) на Агенцията по вписванията\". Както в предходните години, така и тази, поръчката ще бъде възложена по реда на чл. 20, ал. 6 от ЗОП или чрез директно възлагане в област отбрана и сигурност.Според техническата спецификация, изпълнителят \"трябва да извърши висококвалифицирани дейности за постигане на ниски нива на информационни рискове, да ги поддържа регулярно, а освен това трябва да бъде гарантирана поверителността, цялостността и наличността на трансферираната, обработваната и съхранявана информация в информационно–комуникационната инфраструктура на Агенцията\".\"Стратегическа цел в управлението на Агенцията е гарантирането на сигурността на базите данни. Горчивият опит на институцията показа, че е необходима по-сериозна инвестиция както на средства, така и във висококвалифицирани експерти, които да следят в детайли процесите\", каза Габриела Козарева – изпълнителен директор на Агенцията по вписванията.Предстои Агенцията по вписванията да изпрати покани за участие в конкурса до компании, отговарящи на нормативните изисквания за изпълнение на дейности в област отбрана и сигурност. До края на април Агенцията по вписванията трябва да избере изпълнител сред фирмите, изпратили оферти. Компаниите, чиито технически предложения отговарят на изискванията, ще бъдат класирани по критерия \"най-ниска цена\".", "date": "2019.04.15", "title": "Агенцията по вписванията търси фирма да поддържа Търговския регистър"}
{"url": "https://offnews.bg/tenis/grigor-dimitrov-se-izkachi-s-edno-miasto-v-ranglistata-701310.html", "text": "Най-добрият български тенисист Григор Димитров спря пропадането си в световната ранглиста. Димитров, който не участва в турнири през миналата седмица, остана с актив от 1300 точки, но вече се изкачи с едно място до №28-и в класацията на АТП.През тази седмица Димитров участва на турнира на клей в Монте Карло, като вчера преодоля първи кръг след победа със 7:5, 6:4 над Матео Беретини.Следващият съперник на българина ще бъде победителят в мача между Денис Шаповалов и Ян-Ленард Щруф, а днес Григор стартира участието си на двойки. Заедно със Стан Вавринка той ще се изправи срещу шестите поставени в схемата Хенри Континен и Джон Пиърс.В топ 10 няма промени. Начело е шампионът от Откритото първенство на Австралия Новак Джокович с 11 070 точки, следван от Рафаел Надал (Испания) с 8725 точки и Александър Зверев (Германия) с 6040 точки. Топ 5 допълват Роджър Федерер и Доминик Тийм.", "date": "2019.04.15", "title": "Григор Димитров се изкачи с едно място в ранглистата"}
{"url": "https://offnews.bg/politika/semejstvoto-postradalo-v-katastrofata-s-mestan-e-v-stabilno-sastoian-701293.html", "text": "Семейство Ахмед, което пострада при катастрофата с лидера на ДОСТ Лютви Местан, продължава да бъдe в болница. Жената, мъжът и 9-годишното им дете са в стабилно състояние и се очаква до дни да бъдат изписани. При инцидента загина шестмесечното бебе на семейство Ахмед.Бащата е с контузия в областта на кръста и съмнение за спукан прешлен, но общото му състояние е добро, той е в съзнание. Същото се отнася за майката и детето – те имат повърхностни контузии, съобщи пред  и проф.д-р Тодор Черкезов, изп. директор на МБАЛ „Д-р. Ат. Дафовски” – Кърджали. Трагедията стана в неделя, 14 април, на разклона на с. Загорско и Джебел.След инцидента Местан бе задържан, а засега от МВР не са коментирали кой е отговорен за катастрофата. Според известните досега данни автомобилът на лидера на ДОСТ е излизал на път с предимство, когато за секунди се появила другата кола, която се движела с много висока скорост. \"Единственият шанс да не се случи това нещо, беше да не съм там\", заяви пред  Лютви Местан по време на задържането си. \"Спря, огледа се наляво и потегли. След като потегли, се чу голям трясък и се видя дим. С такава скорост се движеше момчето, стана за секунди”, заяви Мустафа Исмаил, свидетел на катастрофата. В района допустимата скорост е 90 км. в час.Самият Местан също е минал медицински преглед и след като е установено, че няма контузии, той е бил отведен в ареста.", "date": "2019.04.15", "title": "Семейството, пострадало в катастрофата с Местан, е в стабилно състояние"}
{"url": "https://offnews.bg/bojni/dzhoshua-obeshtal-che-shte-rekonstruira-litceto-na-milar-701313.html", "text": "Световният шампион в тежката категория на професионалния бокс Антъни Джошуа има намерение реконструира лицето Джарел Милър.Двамата ще се изправят един срещу друг в епичен сблъсък на 1 юни в емблематичната зала \"Медисън Скуеър Гардън\" в Ню Йорк.\"Милър е едър и силен, умее да нанася крошета и е изключително активен. Това ще е интересен двубой, защото аз ще бъда първият, който ще го тества и ще видя колко е добър в действителност. Това е неговият шанс да се изяви пред света.В крайна сметка накрая ще сгъна Милър. Обещах, че ще реконструирам лицето му. Очаквам с нетърпение да видя как ще изглежда лицето му в края на битката.Този двубой не е само възможност за Джарел Милър, но е и възможност за мен да усъвършенствам техниката си. Би било хубаво да поработя върху позицията на ръцете ми, плавността си, да подобря баланса си\", каза Джошуа.", "date": "2019.04.15", "title": "Джошуа обещал, че ще реконструира лицето на Милър"}
{"url": "https://offnews.bg/futbol/levski-haresa-vrataria-na-botev-pd-701291.html", "text": "Вратарят на Ботев Пд Даниел Кайзер може да се озове в Левски през лятото. Според информация на \"Меридиан Мач\" стражът вече е влязъл в преговори с ръководството на \"сините\". Договорът му с Ботев изтича през лятото, а преговорите за подновяването му са зациклили.Полякът сам се е отдръпнал от преговорите и е признал пред шефовете, че има и други предложения от България.Проблемът в разговорите между Ботев и Кайзер се появиха заради мениджърската агенция на футболиста. Тя настоява да получи солидна комисионна на ръка при подписване на новия договор. Пловдивчани не са съгласни с подобен вариант и предлагат парите да бъдат разсрочени във времето. Агентите обаче стоят твърдо на своята позиция.“Сините” са застрашени да останат без качествен вратар през новия сезон, ако клубът не успее да задържи Николай Михайлов. Ники има договор до края на първенството, който може да бъде удължен с още две години. Двете страни обаче все още не са седнали на масата за преговори.Дори и Михайлов да остане, Левски пак ще има нужда от още един качествен вратар, който да бъде негов равностоен конкурент за мястото под рамката. В момента на “Герена” резерви са Николай Кръстев и Петър Иванов. Първият от тях обаче почти сигурно ще бъде продаден през лятото. Иванов пък все още е твърде млад и неопитен.Първоначално от Левски се бяха насочили към друг вратар от Пловдив - Мартин Луков от Локомотив (Пд). “Смърфовете” обаче поискаха за него 300 хил. лева и това е отказало столичани.", "date": "2019.04.15", "title": "Левски хареса вратаря на Ботев Пд"}
{"url": "https://offnews.bg/izvan-terena/kucheto-na-figuristka-nosi-dizajnersko-triko-701306.html", "text": "Любовта на хората към животните може да е безгранична и да достига понякога комични граници. Поредното доказателство даде руската звезда във фигурното пързаляне Алина Загитова, която поръча дизайнерско трико за любимото си куче Масара.В петък вечерта олимпийската шампионка и четириногият й любимец гостуваха в популярно тв шоу и разказаха за идеята. Със задачата да ушие трико като на фигуристка за кучето се е заела дизайнерката на състезателни костюми Олга Рябенко.\"Помолиха ме да ушия костюм, когато имам свободно време. Идеята не е нова. Подобна молба преди време изпълних и на Александра Трусова за кучето й Тина\", разказа Рябенко.\"Кучета като Масара обикновено не се обличат допълнително, тъй като имат дълъг косъм. Затова се постарах костюмът да е максимално удобен и кучето да не се притестнява, когато е с поличка\", споделя още дизайнерката.Трикото е копие на това на Загитова от волната й програма през сезон 2017/2018.", "date": "2019.04.15", "title": "Кучето на фигуристка носи дизайнерско трико"}
{"url": "https://offnews.bg/sviat/nova-zelandia-obiavi-che-izdirva-otvlechena-ot-idil-medsestra-prez-20-701311.html", "text": "Нова Зеландия обяви днес, че командоси от нейните специални сили са влизали в Сирия, за да издирят Луиза Акави, новозеландската медицинска сестра, за която Международният комитет на Червения кръст съобщи вчера, че е била отвлечена от Ислямска държава през 2013 г., предаде БТА.Подробности за отвличането на Акави и на двама сирийски шофьори бяха пазени в тайна повече от пет години. Вчера МКЧК отправи призив да му бъде предоставена информация за съдбата на служителите му.На 13 октомври 2013 г. тримата служители на МКЧК отивали в Идлиб, в Северозападна Сирия, за да доставят медицински материали на лечебни заведения. Въоръжени мъже спрели автомобилите им и отвлекли седем души, четирима от които били освободени на следващия ден.Новозеландският вицепремиер Уинстър Питърс каза днес, че информацията за отвличането не е била публикувана досега, за да бъдат защитени заложниците. Той добави, че 62-годишната Луиза Акави все още е заложничка на ИД и че е в ход операция за откриването ѝ от екип, базиран в Ирак. \"В него влизат членове на новозеландските специални сили. Те няколко пъти са влизали в Сирия, когато е било необходимо. Този небоен екип има задача да открие Луиза и да проучи възможностите тя да бъде освободена\".Според в. \"Ню Йорк таймс\" Червеният кръст има основания да смята, че медицинската сестра е жива, защото най-малко двама души са я видели през декември в клиника в Суса - един от последните бастиони на ИД. Свидетели казали, че работела в клиники под контрола на ИД, което означава, че тогава не е била затворена в килия, добавя АФП.", "date": "2019.04.15", "title": "Нова Зеландия обяви, че издирва отвлечена от ИДИЛ медсестра през 2013 г."}
{"url": "https://offnews.bg/futbol/paro-prez-tazi-sedmitca-shte-si-prolichi-kolko-struva-tcska-701299.html", "text": "Легендарният бивш футболист и треньор на ЦСКА Аспарух Никодимов похвали отбора за представянето в последните мачове и анализира специално двубоя с Берое в събота, спечелен с 2:0. \"Червените\" запазват дистанцията от три точки с лидера Лудогорец, който не срещна проблеми срещу Левски ден по-късно. През седмицата на ЦСКА предстоят два изключително тежки сблъсъка - с Ботев Пд за Купата в сряда и срещу Левски през уикенда за първенството.\"ЦСКА постигна важна победа над Берое, чиято стойност в края на сезона може да се окаже дори още по-висока. Мачът не беше кой знае колко качествен, но пък имаше заряд и се играеше сравнително бързо. Берое показа доста приятно лице, действаше на ниво през цялото време. ЦСКА играеше по-рационално и резервирано, а контузията на Тиаго доведе до объркване на плановете. В този двубой най-важното беше успехът, с което напрежението се прехвърля върху Лудогорец.С такива мачове и победи се става шампион, но ЦСКА още е далеч от заветната цел. Трябва да запази това постоянство и да не спира да притиска лидера. В халфовата линия най-силната фигура в момента е Малинов. Не само заради гола срещу Берое, но и заради обема работа, който върши. Разбира се, има един недостатък, който е добре известен на всички - хвърля се твърде хазартно в единоборства и спори със съдиите. През цялото време е на крачка от жълтия картон. Ако може да охлади емоциите си, ще му е от огромна полза. Иначе Малинов разполага с качествата, за да е основен играч и в ЦСКА, и в националния отбор. Притежава огромна енергия и покрива голям периметър. Има и спортна злоба, която обаче трябва малко да я обуздае.Като цяло отборът играе по-добре и по-стегнато, отколкото при предишния треньор. Най-ясно това се видя в двубоите с Лудогорец. ЦСКА може да се представя и доста по-силно, отколкото срещу Берое, но в случая и такива победи са необходими. Любо Пенев предприе интересен, но и очакван ход с пускането на Евандро на върха на атаката. Логично е Соу да почине малко предвид сгъстения цикъл от мачове, в който навлезе ЦСКА. Той е по-добър във въздуха, по-пъргав, умее да задържа и разпределя топката, като цяло е по-силната фигура.Но и в Евандро има футбол. Този гол би могъл да му даде необходимото самочувствие. Той е способен да изиграе решаваща роля в следващите мачове, както като алтернатива на Соу, така и по левия фланг на атаката.Енрике се представи на ниво, но и прояви егоизъм в ситуация, която можеше да реши мача. През второто полувреме той организира контраатака, като проби и шутира. Вместо това трябваше да подаде надясно, където имаше двама негови съотборници на отлични позиции. Бразилецът обаче се полакоми, а втори гол в тази ситуация щеше да сложи край на интригата. Трябва да се избягват такива алчни изяви, защото са често явление в мачовете на ЦСКА.Интересна е ситуацията около Чорбаджийски, който явно съвсем загуби борбата за титулярно място. Той получи много шансове, но правеше груби грешки и никой не му е виновен. Когато си на терена, трябва да си концентриран на сто процента. Ако един счетоводител се разсее за момент, може да доведе до загуба за милиони. И във футбола е така. Чорбаджийски не бива да навежда глава, трябва да работи и когато получи шанс, да се възползва по най-добрия начин.Сега ЦСКА влиза в нова много тежка седмица. В тези моменти ще се види цената на подготовката. В този сгъстен цикъл ще си проличи кой колко е готов и физически, и психически. Предимството е, че домакинството в реванша с Ботев Пловдив е на страната на ЦСКА. Трябва да се направи прецизен план за дербито с Левски и да се балансират внимателно силите на отбора. През март 1982-а играхме вечно дерби 4 дни преди реванша с Ливърпул за КЕШ и спечелихме и двата мача. В ЦСКА няма какво да се плашат. Хвърлят се здраво и печелят. Така се раждат шампионите и героите\", коментира Паро пред \"Тема Спорт\".", "date": "2019.04.15", "title": "Паро: През тази седмица ще си проличи колко струва ЦСКА"}
{"url": "https://offnews.bg/obshtestvo/praviat-mini-kampusi-na-27-dka-v-studentski-grad-tragna-konkursat-za-701308.html", "text": "Мини кампуси на площ от почти 27 дка да се обособят в Студентски град, иска Столична община. Обявен е конкурс за идеен проект на жилищно-общежитиен комплекс от затворен тип в района. Срокът за подаване на проектите е до 7 май. Наградният фонд на конкурса е 20 000 лев, като за победителят са предвидени половината пари. Класираният на второ място ще получи награда от 5000 лв., а на трето 2 500 лeвa. Авторът, чийто проект победи в надпреварата, ще бъде поканен за участие в процедура по договаряне. Критерии за оценка ще бъде оптималното съотношение цена - качество, като проектното решение ще има 80% тежест, а стойността - 20 на сто.УПИ I в квартал № 73 в местност \"Студентски град\" по плана на София се намира при улиците \"Проф. Боян Каменов\" и \"Проф. Георги Брадистилов\", показва скицата към документите за конкурса. ", "date": "2019.04.15", "title": "Правят мини кампуси на 27 дка в Студентски град, тръгна конкурсът за проекти"}
{"url": "https://offnews.bg/politika/vesela-lecheva-bsp-za-razlika-ot-gerb-e-demokratichna-partia-701289.html", "text": "„БСП показа, че е отговорна и демократична партия. Листата, която избра НС на БСП, е с ярки и доказани личности. Всеки намери своето представителство в нея и партията ни ще излезе единна в кампанията за евроизборите“. Това заяви зам.-председателят на ПГ на „БСП за България“ Весела Лечева пред БНР. Според нея българската общественост е видяла безсилието на управляващите.Лечева уточни, че извън листата, която е предложила Корнелия Нинова, има само две нови имена.По повод включването на Сергей Станишев в листата, тя подчерта, че това е решение на Националния съвет на партията.„Мнозинството определя позициите, които трябва да следва партията. Но всеки има мнение, което е споделил на пленума“, каза още Лечева.Тя призова опонентите на БСП да гледат собствените си проблеми, особено след тежките скандали, които понесоха, защото вътрешното им напрежение може да им коства много.", "date": "2019.04.15", "title": "Весела Лечева: БСП за разлика от ГЕРБ е демократична партия"}
{"url": "https://offnews.bg/futbol/davide-mariani-pokaza-sinio-sartce-701296.html", "text": "Швейцарският полузащитник на Левски Давиде Мариани се е отказал от бонус в размер на 75 000 евро, за да играе за \"сините\" срещу Лудогорец. Парите са били залегнали в договора на швейцареца в случай, че участва в 70 процента от мачовете през сезона, информира Спортал.До момента той е играл в 31 срещи за 26-кратните шампиони. Ако не се беше отказал от парите, то той щеше да бъде \"замразен\" като Давид Яблонски, Милош Цветкович и Жерсон Кабрал, на които Левски няма да разчита до края на сезона, макар да имат действащи договори. Причината за отказа от триото също най-вероятно е бонуси, които клубът не може да си позволи.\"Искам да благодаря специално на Давиде Мариани, с който имах няколко разговора през тази седмица. Момчето се отказа от бонус, който има в договора си на стойност 75 000 евро.Клубът няма възможност и желание да плати този бонус, но момчето се съгласи да се откаже от него, за да играе за Левски\", сподели изпълнителният директор на клуба Павел Колев.", "date": "2019.04.15", "title": "Давиде Мариани показа \"синьо\" сърце"}
{"url": "https://offnews.bg/obshtestvo/zam-shefat-na-ek-chakame-rezultati-ot-apartamentgejt-701336.html", "text": "За апартаментите, очевидно придобити на много ниски цени – разбирам, че всички тези случаи се разследват и не е редно да коментираме преди края на разследването, очакваме резултатите. Това каза заместник-председателят на Европейската комисия Франс Тимерманс, цитиран от бТВ.През последните седмици в аферата Апартаментгейт бяха осветлени редица високопоставени членове на правителството и ГЕРБ и последва вълна от оставки.Заради покупката на луксозни имоти на смешно ниски цени бяха отстранени председателят на ПГ на ГЕРБ Цветан Цветанов, министърът на правосъдието Цецка Цачева, заместник-министърът на спорта и близка до Цветанов Ваня Колева. С постовете си се разделиха още депутатът от ГЕРБ Делян Добрев, заместник-областният управител на София Томи Николов, а Панайот Рейзи напусна партията, но не се отказа от кметския пост в Созопол.Главният прокурор Сотир Цацаров разпореди проверки на начина, по който са придобили имотите си председателят на антикорупционната комисия Пламен Георгиев, синът на директора на Националното следствие Борислав Сарафов и съпругата на председателя на върховния касационен съд Лозан Панов.Франс Тимерманс заяви, че ЕК работи добре с България, но има още много работа за вършене.Той подчерта, че комисията води конструктивен разговор с българските власти по изпълнението на препоръките по механизма за сътрудничество и проверка. Тимерманс каза това след днешната си среща с главния прокурор Сотир Цацаров, на която бяха обсъдени необходимите стъпки за прилагането на препоръките от механизма за наблюдение.Важното е, че водим конструктивен разговор с българските власти за приложението на препоръките на ЕК. Докъде ще стигнем, ще се разбере в следващите месеци и години, заяви още Тимерманс.", "date": "2019.04.15", "title": "Зам.-шефът на ЕК: Чакаме резултати от Апартаментгейт"}
{"url": "https://offnews.bg/obshtestvo/shte-e-mrachno-no-valezhite-spirat-701284.html", "text": "Днес времето ще е предимно облачно, максималните температури ще са между 11° и 16°, показва прогнозата за времето на Националния институт по метеорология и хидрология (НИМХ).Още преди обяд валежите в Източна България ще спрат, а през деня и облачността там временно ще се разкъса. Над останалата част от страната ще се задържи предимно облачно и на места, главно в Югозападна България ще има превалявания. Ще духа до умерен североизточен вятър. Максималните температури ще са между 11° и 16°.Атмосферното налягане ще се повиши и след обяд малко ще надвиши средното за месеца.Над Черноморието сутринта ще е облачно, все още на места със слаби валежи. До обяд валежите ще спрат и до края на деня ще има разкъсвания на облачността, на много места до предимно слънчево. Ще духа до умерен северен вятър. Остава хладно с максимални температури между 10° и 13°. Температурата на морската вода е 11-12°. Вълнението на морето ще е 2-3 бала. Над планините отново ще е предимно облачно. Превалявания от дъжд ще има на места в масивите от Западна България, на височина над 1800 м ще са от сняг. Ще духа до умерен вятър от изток-североизток.Максималната температура на височина 1200 метра ще е около 6°, на 2000 метра – около 0°.", "date": "2019.04.15", "title": "Ще е мрачно, но валежите спират"}
{"url": "https://offnews.bg/obshtestvo/bez-voda-v-chasti-ot-kremikovtci-i-kumaritca-701281.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Реконструкция на уличен водопровод на ул. „Свети Георги Победоносец“ в кв. „Кремиковци“ налага спиране на водоподаването от 09:00 до 19:00 часа на ул. \"Свети Георги Победоносец\", ул. \"Райна Княгиня\", ул. \"Мургаш\", ул. \"Река Елешница\", ул. \"Ралица\", ул. \"Кремиковска\", ул. \"Възраждане\", ул. \"Стефан Караджа\", ул. \"Радивоя\".Подмяна на сградно водопроводно отклонение на ул. „Лозарски път“ в кв. „Кумарица“ налага спиране на водоподаването от 09:30 до 14:30 часа по ул. „Лозарски път“ от ул. „Заводско шосе“ до ул. „Първа Шопска дивизия“", "date": "2019.04.15", "title": "Без вода в части от Кремиковци и Кумарица"}
{"url": "https://offnews.bg/sviat/gubeshtiat-v-istanbul-glasovete-za-men-sa-podpraveni-v-polza-na-drugi-701332.html", "text": "Кандидатът за кмет на Голямата Истанбулска община Бинали Йълдъръм обяви днес на пресконференция, че има кражба на гласовете, пуснати в негова подкрепа и те са фалшифицирани в полза на опонента му.Бившият председател на парламента бе пратен от президента Ердоган да се кандидатира и да спечели кметския пост в мегаполиса, но и след повторното преброяване на бюлетините преднината на кандидата на опозиционната Републиканска народна партия Екрем Имамоглу се запази.„Ние следваме закона, полагаме усилия да предотвратим манипулирането на вота на нашите съграждани. А гласовете им са ликвидирани, това е толкова ясно. Нашите гласове са отишли при опонента. Но да фалшифицираш и опорочиш вота, за да управляваш толкова голям град, не е много хубаво. Нередности, неточности, фалшификации на изборите, а те не се ограничават само до кражбите на гласове, има още твърде много грешки“, коментира Йълдъръм, цитиран от Анадолската агенция.Той подчерта необходимостта спокойно да се изчака окончателният резултат и намекна, че опозицията търсела лостове на влияние от други страни. „Изпращането на съобщения до чужди държави, подкрепата за чуждестранния натиск върху Турция – това силно безпокои нацията ни. Още веднъж препоръчвам на Имамоглу да изчака спокойно решението на висшия изборен съвет. Измамата няма краен срок, щом е извършена в началото, тя ще продължи до края. На адреса на общинския лидер на Партията на националистическото действие /в коалиция с управляващата на Ердоган/ са записани 6 избиратели, а той не знае. Вижте откъде идва безсрамието“, каза още Йълдъръм пред журналисти.„Вместо да обикаля по трибуните /на футболните мачове/ и да търчи по площадите, и да пише под името си кмет, Имамоглу да седне кротко и като мен да изчака резултатите от вота“, настоя губещият кандидат на управляващата Партия на справедливостта и развитието. Вчера на заседанието на централното партийно ръководство лидерът и президент на Турция Реджеп Ердоган обяви, че ще се искат нови избори за Истанбул. Заместникът му в партията Али Явуз съобщи, че съвсем скоро заявлението и придружаващите го документи за това ще бъдат внесени официално във Висшия изборен съвет.", "date": "2019.04.15", "title": "Губещият в Истанбул: Гласовете за мен са подправени в полза на другия"}
{"url": "https://offnews.bg/politika/ivan-krastev-vlizaneto-na-ivo-hristov-v-listata-na-bsp-pokazva-che-r-701309.html", "text": "Според политолога Иван Кръстев влизането на началника на кабинета на президента Иво Христов в листата на БСП за евроизборите, означава, че президентът няма амбиция за нов политически проект. Това коментира той в \"Тази сутрин\" по bTV.Според него решението Иво Христов да бъде в листата най-вероятно е на президента, който по този начин е подкрепил и партията за изборите. \"Видимо като че ли този въпрос е изчерпан\", коментира той.Той още анализира, че първоначално избраната от лидера БСП Корнелия Нинова листа и липсата на Сергей Станишев от нея показва ясното разграничение на партията от Партията на европейските социалисти (ПЕС) и намерението ѝ да напусне европейското си семейство. \"Нинова залагаше на това, че в България има разочарование от ЕС, и това обяснява присъствието в листата и на човек като Велизар Енчев, който е откровен критик на ЕС\", коментира още той.Според него обаче излизането на партията от ПЕС би довело не само до нейната изолация, а и тази на цялата държава. По негови думи обаче България е повече интегрирана в Европа от времето на Варшавския договор и 80% от икономиката на страната е свързана с ЕС. На тайно гласуване Националният съвет на партията все пак гласува Станишев да присъства в листата - на пето място. Кръстев още коментира скандала Апартаментгейт - според него не е ясно дали заради бързата реакция на Борисов хората ще чуят, че има наказани, или че тази практика не е била проблем много години. Политологът още коментира, че в държавата ина обществена среда, в която дори някой да е невинен, не може да се защити от обществената реакция. Според него дори политикът да се аргументира правилно, то хората пак не биха искали да го чуят. Кръстев още коментира, че скандалът е толкова продължителен, защото става въпрос за материални придобивки, които са по-лесно смилаеми от \"абстрактната търговия с влияние\". \"Колеги бяха правили изследване, което показа, че за хората е много трудно да си представят каквато и да било сума пари с две нули по-голяма от годишния им доход\", обясни той.Той още направи сравнение с подобен скандал във Великобритания през 2009 г., когато стана ясно, че британски депутати са използвали парите си за кампания за ремонти, телевизори и т.н.\"Резултатът – толкова силно недоверие към политическата класа, че това беше един от моментите, в които Великобритания тръгна към Брекзит ”, заяви Кръстев. той допълни, че хората са били още по-подразнени от факта, че според замесените в скандала не е имало проблем. ", "date": "2019.04.15", "title": "Иван Кръстев: Влизането на Иво Христов в листата на БСП показва, че Радев не иска нов политически проект"}
{"url": "https://offnews.bg/obshtestvo/zapochva-kampaniata-za-priem-na-parvolatci-v-sofia-701287.html", "text": "Кампанията за прием на първокласници в София започва от днес. Тя продължава до 15 май, редът на подаване на документи е без значение при класирането. Най-много точки носи 3-годишната уседналост на детето в близост до училището, то попада в \"първа група\".В същата група, независимо от постоянния или настоящ адрес, ще бъдат и децата, които искат да учат в училището на по-големите си братя или сестри до 12 годишна възраст - те получават 22 точки. Първокласниците с по-големи братя и сестри в избраното учебно заведение също ще получават бонус, но от 11 точки в допълнителните критерии за класиране. Повече точки при приема ще имат и децата с един починал родител, както и пълните сираци. Досега те получаваха съответно по 3 и по 5 точки. В предстоящия прием точките ще са с еднаква тежест – 6.", "date": "2019.04.15", "title": "Започва кампанията за прием на първолаци в София"}
{"url": "https://offnews.bg/obshtestvo/butat-nezakonni-romski-kashti-v-stara-zagora-701285.html", "text": "Багери днес ще започнат събаряне на ромски къщи в местността „Карасиврия“ в Стара Загора, предаде БГНЕС. В 09:30 часа сутринта ще започне събарянето на първите три незаконни постройки. Общо незаконните постройки там са 54. Собствениците им са получили предизвестията си преди 6 месеца и са били длъжни да ги премахнат в 30-дневен срок. Времето за това е изтекло.Процедурата е била обжалвана пред ВАС, но е потвърдена от съда. В края на 2018 г. и след зимния сезон Община Стара Загора пристъпва към премахване на незаконното строителство. Шест от собствениците на къщи започнаха премахването им доброволно. От общината съобщиха, че от началото на мандата на настоящия кмет Живко Тодоров досега са премахнати 172 незаконно построени ромски къщи в кварталите \"Лозенец\" и \"К. Ганчев\".", "date": "2019.04.15", "title": "Бутат незаконни ромски къщи в Стара Загора"}
{"url": "https://offnews.bg/temida/sadat-dade-20-godini-zatvor-na-desislava-ivancheva-701334.html", "text": "Специализираният съд призна отстранения кмет на столичния район \"Младост\" Десислава Иванчева за виновна за вземане на подкуп и ѝ определи наказание от 20 години лишаване от свобода, 10 000 лева глоба, конфискация на имущество и забрана да заема публична длъжност в следващите години. Зам.-кметът Биляна Петрова получи 15 години затвор, 15 000 лева глоба и 15-годишна забрана за заемане на публична длъжност.Соченият за посредник при предаване на подкуп Петко Дюлгеров получи 12 г. затвор, 12 000 лева парична глоба и конфискация на имущество.Присъдата прочете съдия Иво Хинов.Решението на първата съдебна инстанция може да бъде обжалвано.Според обвинението отстраненият кмет е поискала подкуп на стойност общо 500 хил. евро от инвеститора Александър Ваклин, за да придвижи негови забавени преписки в общината. Посоченият за посредник Петко Дюлгеров е приел 70 хил. евро за една специфична преписка, като част от тях е щял да задържи за себе си и друга част - да предаде на Иванчева.Преди една година Дюлгеров бе задържан с 14 хил. евро, а в същия ден Иванчева и Петрова бяха арестувани в зрелищна акция, след като останалите пари бяха намерени в колата им.Прокуратурата базираше обвиненията си срещу тримата на свидетелски показания, следи от белязаните пари и документи. Миналата седмица обаче Петко Дюлгеров се оттегли от първоначалните си показания и заяви, че е говорил под натиск и му било обещано да бъде освободен, ако даде \"правилните показания\".Очаквайте подробности.", "date": "2019.04.15", "title": "Съдът даде 20 години затвор на Десислава Иванчева"}
