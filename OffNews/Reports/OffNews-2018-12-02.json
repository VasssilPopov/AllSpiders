{"url": "https://offnews.bg/sviat/izraelskata-politcia-iska-netaniahu-i-zhena-mu-da-badat-obvineni-za-ko-693116.html", "text": "Израелската полиция е препоръчала да бъдат повдигнати обвинения в измама и корупция на премиера Бенямин Нетаняху и съпругата му Сара.Това е третата подобна препоръка за тази година, съобщава Франс прес.Главният прокурор на Изреал трябва да реши дали да повдигне обвинения срещу Нетаняху. Подозренията са, че двамата че са се опитали да си осигурят благоприятен имидж в информационния сайт \"Валла\". В замяна те са предложили правителствени услуги, които може да са донесли стотици милиони долари на собственика на сайта.Израелският премиер отхвърля заключенията на органите на реда.", "date": "2018.12.02", "title": "Израелската полиция иска Нетаняху и жена му да бъдат обвинени за корупция"}
{"url": "https://offnews.bg/sviat/stotitci-raneni-i-arestuvani-pri-protestite-v-parizh-693096.html", "text": "Вчерашните протести в Париж бяха белязани от ожесточени сблъсъци между демонстрантите - т.нар. жълти жилетки, и полицията.Най-малко 133 души, сред които 23 полицаи, са ранени при сблъсъците.Най-малко 412 души са арестувани.Франция ще обмисли въвеждането на извънредно положение, за да предотврати повторението на вчерашните безредици,  съобщи правителственият говорител Бенжамен Гриво.Групи млади мъже с маскирани лица, някои въоръжени с метални щанги и брадви, участваха в може би най-тежките безредици от десетилетие, като подпалиха коли, разбиха магазини и вандализираха Триумфалната арка с графити. Ще трябва да помислим какви мерки може да се вземат, за да не се случат отново тези инциденти, заяви Гриво.Френската полиция е успяла да идентифицира около 3000 души, участвали в погромите и стълкновенията със силите на реда, съобщи министърът на вътрешните работи Кристоф Кастанер.Той уточни, че сред идентифицираните има крайнодесни и крайнолеви, но също голям брой хора, дошли в Париж само за да вършат погроми.Френският премиер Едуар Филип отмени визитата си в Полша заради протестите.Филип трябваше да участва в откриващата се днес в Катовице Конференция на страните по Рамковата конвенция на ООН за промените в климата (COP24). ", "date": "2018.12.02", "title": "Стотици ранени и арестувани при протестите в Париж"}
{"url": "https://offnews.bg/bojni/fiuri-i-uajldar-se-chuvstvat-pobediteli-sled-ravenstvoto-smiatat-dzho-693095.html", "text": "Боксьорите Тайсън Фюри и Дионтей Уайлдър се обявиха за победители в мача между двамата за световната титла във версия WBC.Циганският крал и Бронзовият бомбардировач завършиха наравно в Лос Анджелис. Британецът обяви, че двамата с Уайлдър са най-добрите боксьори в категорията и нападна носителя на четири шампионски пояса Антъни Джошуа.Американецът се съгласи напълно с твърдението на Фюри. Другото, около което се обединиха двамата, е, че реваншът е практически неизбежен, и то не само заради противоречивото съдийско решение, а и заради високото качество на битката.\"Бях в нокдаун, но продължавам да вярвам, че спечелих мача. Светът знае, че съм прав. Показах пълен професионализъм. Циганския крал се завърна. Бих се със страховит съперник. Дионтей, благодаря за възможността. Бог да те благослови. Благодаря на всеки фен по света за подкрепата.Аз съм боец и Иисус се грижи за мен. Той никога няма да позволи да ме нокаутират. Бих се с цялото си сърце срещу втория най-добър боксьор в света. Първият съм аз. Сега двамата се прибираме при нашите семейства здрави.Бях далеч от близките си в продължение на 10 седмици и сега искам да прекарам с тях всеки един миг по време на празниците. На 100% съм сигурен, че ще имаме втори мач с Уайлдър. С него сме двата най-добри боксьори в тежката категория. Има още един, но той е страхливец. Джошуа, къде си?\", каза Фюри.", "date": "2018.12.02", "title": "Фюри и Уайлдър се чувстват победители след равенството, смятат Джошуа за страхливец"}
{"url": "https://offnews.bg/futbol/balgaria-v-grupa-s-anglia-chehia-cherna-gora-i-kosovo-v-kvalifikatci-693101.html", "text": "Българският национален отбор по футбол попадна в Група А в компанията на Англия, Чехия, Черна гора и Косово в квалификациите за Европейското първенство през 2020 година. Това отреди тегленият днес жребий в Дъблин.Първите два отбора от всяка група ще намерят място на първенството, а към тях ще се присъединят още четири, които ще се класират след баражи.Квалификациите започват на 21-23 март 2019 и завършват на 17-19 ноември същата година. Мачовете ще се играят в 12 града от цяла Европа.През 2020-а година УЕФА ще отпразнува 60-годишнината от създаването на престижната надпревара и именно така ще бъде отбелязан юбилят им.Амстердам, Баку, Билбао, Букурещ, Будапеща, Копенхаген, Дъблин, Глазгоу, Лондон, Мюнхен, Рома и Санкт Петербург ще приемат двубоите от квалификациите.Дори да не се класират на първо или второ място, на 90% е сигурно, че \"лъвовете\" ще играят плейофи за класиране на Евро 2020 и през турнира Лигата на нациите. Жребият за тях ще е на 22 ноември 2019 година.", "date": "2018.12.02", "title": "България в група с Англия, Чехия, Черна гора и Косово в квалификациите за Евро 2020"}
{"url": "https://offnews.bg/112/zhena-e-s-tezhki-izgariania-sled-kato-padna-v-dupka-s-vriala-voda-v-r-693094.html", "text": "Жена е с тежки изгаряния, след като падна в събота вечерта в дупка с вряла вода, съобщава Нова телевизия.Инцидентът е станал в междублоково пространство в квартал \"Изток\" в Русе.Авария в топлофикационната мрежа е причината за дупката с вряла вода.Жената е потънала до коленете. В момента е в болница с втора степен изгаряния.", "date": "2018.12.02", "title": "Жена е с тежки изгаряния, след като падна в дупка с вряла вода в Русе"}
{"url": "https://offnews.bg/112/arestuvaha-zapodozrian-za-krazhbata-na-bebeshka-kolichka-za-bliznatci-693102.html", "text": "Арестуван е заподозрян за  от вход в София.Деян Дянков, бащата на близнаците, съобщи във Facebook профила си, че задържаният е на 32 години и е наркозависим.\"Заловен е рано сутринта на 1 декември от служители на III Районно в района на кръстовището на бул. \"Ботев\" и ул. \"Пиротска\" в София. Образувано е досъдебно производство. Предстои да му бъде повдигнато обвинение. За съжаление количката е изоставил, след като няколко заложни къщи му отказват да я вземат\", разказа Дянков.Моля, ако видите тази количка някъде, сигнализирайте на 0896880120 или директно органите на МВР, призовава бащата на близнаците.Кражбата е извършена минути след полунощ на 29 ноември в жилищен вход в близост до Съдебната палата. Количката е била оставена във входа, който се заключва. Точно в този момент обаче по технически причини езичето на ключалката не било хлътнало и извършителят е влязъл съвсем безпрепятствено.Количката е марка Бъгабу (Bugaboo), модел Донки (Donkey). Чувалчетата и аксесоарите към нея са цикламени и сини.", "date": "2018.12.02", "title": "Арестуваха заподозрян за кражбата на бебешка количка за близнаци от вход в София"}
{"url": "https://offnews.bg/112/stolichni-politcai-zadarzhaha-mazha-kojto-se-barikadira-v-doma-si-v-k-693099.html", "text": "Малко след 11.30 ч. днес столични полицаи задържаха 33-годишния мъж, който се беше барикадирал в дома си в квартал “Надежда“. Той ще бъде предаден на съдебните власти, съобщават от пресцентъра на МВР.Сигналът в полицията бе подаден вчера около 10.20 ч., когато на адреса пристигнаха служители от „Съдебна охрана“, за да отведат в затвора 33-годишния мъж.Мъжът, криминално проявен и с влязла в сила присъда, заплашваше да скочи от 12-ия етаж.Районът бе отцепен от полицейски сили.На място бяха криминалисти на СДВР, психолози от Института по психология на МВР, пожарни и медицински екипи..", "date": "2018.12.02", "title": "Столични полицаи задържаха мъжа, който се барикадира в дома си в квартал Надежда"}
{"url": "https://offnews.bg/futbol/hubchev-izlishno-e-da-govorim-za-anglia-i-chehia-kakvi-sili-sa-693103.html", "text": "Селекционерът на българския национален отбор Петър Хубчев обяви групата на \"лъвовете\" за квалификациите на Евро 2020 като тежка.\"Не сме в позиция да си избираме противниците. Лично мен обаче ме вълнува повече в какво състояние ще са футболистите ни март месец. Групата е тежка Три Балкански отбора сме в една група, а заряда между тези отбори безспорно е по-голям. Излишно е да говорим за Англия и Чехия – какви сили са\", заяви треньорът.България е в група с 5 отбора, което означава, че програмата на тима ни няма да е плътно запълнена.\"Все пак трябва да изчакаме програмата, за да видим кои ще са свободните ни дати. При всички положения ще се опитаме да се възползваме от тази възможност и да изиграем поне една контролна среща. Колкото до това за кое място ще се борим – много е рано да се каже, но защо не за първото.Ще подходим с уважение към всички отбори, но до там. За Чехия какво да кажа - нямам никакви впечатления, но мен не ме интересуват толкова противниците ни, колкото нашия отбор и нашите момчета\", каза още Хубчев.\"Мачовете ще покажат до колко сме готови да се изправим срещу Англия и останалите тимове. Това, че сега в Лигата на нациите бяхме в добро състояние и се представихме добре, не означава, че футболистите ще са в същата форма и след 3 месеца.За това е важно футболистите да направят добра подготовка с клубните си отбори, да играят редовно и да видим в каква моментна форма ще са през март. С насмешка гледам на изказването на Ивелин Попов, че ни трябва нов Бербатов. Той ще си дойде, това мисля\", завърши селекционерът.", "date": "2018.12.02", "title": "Хубчев: Излишно е да говорим за Англия и Чехия – какви сили са"}
{"url": "https://offnews.bg/obshtestvo/108-000-leva-shte-ni-struva-replikata-za-absoliutnia-prestapnik-no-693097.html", "text": "Няма да си посипвам главата с пепел! - това е днешната реакция на бившия зам.-градски прокурор на София Роман Василев за репликата му  при ареста на Николай Цонев през 2010 г.Бившият военен министър Цонев ще получи 108 000 лева от държавата, след като осъди прокуратурата за моралните вреди, които е претърпял при ареста и делото за подкуп. Преди 3 години той беше окончателно оправдан.Психическото и емоционалното напрежение към онзи момент доведе до тези неконтролирани мои думи. Но аз още същия ден съм се извинил за думите и съм се отвел от досъдебното производство, за да няма съмнения. Но бъдете сигурни - няма да си заравям главата в пясъка заради това, което съм казал, каза днес пред bTV Роман Василев.Тогава стресът по това дело беше доста голям. Тези изречени думи не са за хвалба, поднесъл съм своите извинения, не съм се крил, казах, че поемам цялата отговорност, твърди той.Василев си позволи и следната реплика към водещата Евгения Марчева: \"Честно да ви кажа - ако с такъв ентусиазъм отразявахме успехите на прокуратурата, обществото щеше да има съвсем друг вид\".В момента Василев работи в \"голяма международна компания\". Преценил за себе си, че му е необходимо \"малко повече спокойствие\".", "date": "2018.12.02", "title": "108 000 лева ще ни струва репликата за 'абсолютния престъпник'. Но авторът й няма да си посипва главата с пепел"}
{"url": "https://offnews.bg/tenis/grigor-dimitrov-godinata-ne-beshe-dobra-no-ne-triabva-da-se-otchajva-693098.html", "text": "Най-добрият ни тенисист Григор Димитров сподели в интервю за bTV какви са малките му победи през не особено успешната 2018 година. Българинът си спомни и за пътя, който е извървял от кортовете в Хасково до това, да стане №3 в света. \"Ставахме рано с баща ми да тренираме в една зала с изпочупени прозорци при -6 или -7 градуса. Трябваше да играя с ръкавици.Никога не съм си мислел, че няма да успея и може би това е един от най-големите ми плюсове. Годината не беше добра в тениса, но не трябва да се отчайвам, че не съм имал добра година, напротив.Тенисът не е всичко, може би се чувствам по-добър като човек. Може да се представям по-слабо в тениса, но съм по-добър като човек. За мен това е малка победа. На всеки един турнир всеки казва: \"Не сме виждали толкова български знамена\". Оценявам го това, горд съм да съм българин в България. Но ако се помага, нека се помага по правилния начин\", каза Димитров.", "date": "2018.12.02", "title": "Григор Димитров: Годината не беше добра, но не трябва да се отчайвам"}
{"url": "https://offnews.bg/futbol/ludogoretc-s-klasika-nad-vitosha-693106.html", "text": "Лудогорец стигна до класическа победа над Витоша Бистрица в двубой от 17-ия кръг на Първа лига. Разградчани се наложиха с 3:0.Първото попадение бе дело на Вандерсон в 13-ата минута. Две по-късно Лукас Саша удвои, а в 81-ата минута Якуб Шверчок направи резултата класически.\"Орлите\" доминираха през цялото време на двубоя и не оставиха никакъв шанс на гостите от София, които трудно минаваха центъра.В друг мач, който се игра по-рано днес Ботев Враца разгроми гостуващия Септември София с 4:1. Точни в полза на победителите бяха Валери Божинов, Даниел Генов, Емил Стоев и Александру Бенга, пратил топката в собствената си врата. Крис Гади пък отбеляза почетното попадение за столичани.Възпитаниците на Сашо Ангелов записаха четвърти пореден успех и с актив от 24 точки се изкачиха на седмото място във временното класиране.Столичани пък допуснаха седма поредна загуба при гостуване и останаха на предпоследното 13-о място с 10 пункта.", "date": "2018.12.02", "title": "Лудогорец с класика над Витоша"}
{"url": "https://offnews.bg/politika/karaiancheva-ochakva-oshte-po-goliama-konfrontatcia-v-parlamenta-693107.html", "text": "\"Очаквам още по-голяма конфронтация, предизборно градуса на напрежението се вдига\". Това каза председателят на Народното събрание и депутат от ГЕРБ Цвета Караянчева пред БНР. \"Дори и най-малките партии ще бъдат изключително активни, изключително агресивни предполагам, дано да бъдат за политики, а не популистки\", прогнозира тя. От думите ѝ се разбра, че в дневният ред на Народното събрание ще влезе и предложението на колегата ѝ от ГЕРБ Данаил Кирилов за санкции от 750 лева, когато депутат не участва в поименна проверка и няма основателна причина за остсъствието си. Причина за идеята му са опитите на опозицията да бойкотира работата на Народното събрание, като не участва в регистрацията за събиране на кворум. \"Не бива обаче да бъдем популисти, не бива да правим неща, които ще се харесат на определена група от хора за кратко време и след това отново ще попаднем в някаква спирала на взаимни обяснения, обвинения и всичко останало\", каза тя по повод предложението на Кирилов.По повод продължаващите протести тя заяви, че уважава правото на мнение на всеки, но не одобрява яхването им от партии.", "date": "2018.12.02", "title": "Караянчева очаква още по-голяма конфронтация в парламента"}
{"url": "https://offnews.bg/zimni/balgaria-na-18-o-miasto-na-starta-pri-svetovnata-kupa-po-biatlon-693105.html", "text": "Биатлонистите ни Антон Синапов и Даниела Кадева дадоха начало на тима ни за новия сезон. Двамата стартираха в спринтовата индивидуална щафета на Световната купа в Поклюка, където за съжаление не издържаха на напрежението и завършиха 18-и.Кадева и Синапов направиха едно много добро представяне при първото си минаване по пистата и бяха близо до Топ 10. При второто си излизане на пистата обаче и двамата показаха умора. Все пак Даниела стреля без грешка, като използва само 2 допълнителни патрона за двете си стрелби.Не така се получи при Антон, който направи безгрешна първа стрелба, но на втората не успя да затвори две от мишените дори и с 3-те допълнителни патрона. Така той влезе в наказателната обиколка, където завъртя цели две. Това отпрати тима ни на 18-ата позиция.Първите победители за сезона пък са норвежците в състав Текла Брун-Лие и Ларс Берге Биркеланд, които използваха общо 4 допълнителни патрона, с които свалиха всичките си мишени. Втори се наредиха австрийците, а трети са украинците. По-късно днес, в класическата смесена щафета, ще участват най-добрите ни биатлонисти в последните години - Емилия Йорданова, Десислава Стоянова, Красимир Анев и Владимир Илиев.", "date": "2018.12.02", "title": "България на 18-о място на старта при Световната купа по биатлон"}
{"url": "https://offnews.bg/obshtestvo/v-obelia-protestirat-sreshtu-stroezh-693104.html", "text": "Живеещи в столичния квартал „Обеля“ протестираха срещу застрояването на зелените площи в района, лошата пътна инфраструктура в квартала, както и срещу липсата ясли и детски градини, съобщава БГНЕС.Причина за демонстрацията са продължаващите строителни дейности между блоковете 116 и 117 в „Обеля 1“. Според недоволните хора отстоянието между изкопа и съседните сгради е опасно малко. Жителите на квартала настояват за ограничаване на застрояването на зелените площи, за да не бъдат лишавани децата от места за отдих и игра.Демонстрантите искат да бъдат осигурени и повече паркинг места, спортни и детски площадки, както и повече ясли и градини.\"Нашите искания всъщност са този строеж, който се намира в междублоковото пространство на бл. 116 и бл. 117 да бъде спрян и да бъде замразен. Според нас е абсолютно незаконно дадено разрешението да бъде на такова малко отстояние от нашите жилищни сгради, няма и 10 метра отстояние от нас\", каза Силвия Камбурова, която е част от инициативния комитет на кв. \"Обеля 1\".Първият протест срещу строежа бил на 25 ноември. \"Просто виждаме изкоп и това, което е записано в информационната табела, че ще бъде жилищна сграда на 4+1 етажа. Никой не знае обаче колко точно ще бъдат, може и да са и повече\", допусна тя.Миналата седмица е имало среща с кмета на район „Връбница” и главния архитект Здравко Здравков, където било обяснено, че проектът е изцяло законов. \"Тук се започна масово строителство в свободните площи в квартала. Няма детски площадки. В момента положението с паркирането през седмицата тук е трагично\", каза Любомир Ангелов, който живее в бл. 117.", "date": "2018.12.02", "title": "В 'Обеля' протестират срещу строеж"}
{"url": "https://offnews.bg/protesti/i-tazi-nedelia-gotviat-protesti-v-tcialata-strana-693089.html", "text": "Протести срещу ниския стандарт на живот и високите цени на горивата ще се проведат в редица градове на страната.В Благоевград протестиращите се събират в 11.30 ч. на паркинга на Югозападния университет „Неофит Рилски“, съобщава агенция Фокус.„Протест срещу социалното убиване на българите“ е мотото на шествието, което ще се проведе в Бургас. Протестът ще започне в 12.00 ч., като сборният пункт отново е пред паркинга на „Метро“ - на изхода на Бургас към АМ „Тракия“.В Пазарджик протестиращите срещу ниските доходи ще се съберат в 13.00 ч. на паркинга пред парк „Стадиона“, след това ще тръгнат пеша по улиците на града до сградите на Общинската и на Областната администрация.От 12.00 часа на паркинга при Общински театър е заявен протест на граждани на Община Кюстендил. Те организират пешеходно шествие с искане за по-добър живот.По същото време на протест ще излязат и жителите на Троян и региона.В София ще се проведе молитвено шествие срещу промените в Закона за вероизповеданията. Протестът за свобода на вероизповеданията се организира от протестантски църкви в България. Шествието ще започне в 13.00 ч. от пл. „Народно събрание“.", "date": "2018.12.02", "title": "И тази неделя готвят протести в цялата страна"}
{"url": "https://offnews.bg/obshtestvo/viki-krips-ot-epichnia-serial-podvodnitcata-v-geroiniata-si-vidiah-692733.html", "text": "В интервю от снимачната площадка Вики Крипс разказва за своята героиня в епичната поредица Симон Щрасер.Вики описва любов за своя персонаж.Aктрисата намира за особено интригуваща връзката на героинята си с нейния брат Франк (в ролята е Леонард Шлайхер).Историята на собственото ѝ семейство помага на Вики Крипс да се превъплъти в Симон Щрасер.***Новият сериал, копродуциран от Bavaria Fiction, Sky Deutschland и Sonar Entertainment, ще се излъчва премиерно в понеделниците от 22:00 часа, в по два поредни епизода.Das Boot e история за избор и оцеляване в осем части, заснета в Мюнхен, Ла Рошел, Прага и Малта. Изследва емоционалните терзания на героите на сушата и по вода и живота в безумната реалност на Втората световна война. Интернационален, дори и като ползвани езици, сериалът има звезден състав, в който участват Вики Крипс (Phantom Thread), Лизи Каплан (Masters of Sex), Том Влашиха (Game of Thrones),  (Mad Men), Джеймс Дарси (Агент Картър на Marvel), Тиери Фремонт (Allied) и Рик Окон (Tatort).", "date": "2018.12.02", "title": "Вики Крипс от епичния сериал 'Подводницата': В героинята си видях моята баба през войната"}
{"url": "https://offnews.bg/bojni/sblasakat-mezhdu-fiuri-i-uajldar-ne-izlachi-pobeditel-693091.html", "text": "Боксовият сблъсък Дионтей Уайлдър и Тайсън Фюри остана без победител. Колкото и рядко да се случва, съдиите не бяха единодушни в решението си и така битката между двамата тежка категория остана с равен резултат. Един от реферите отсъди в полза на Фюри - 114:112, вторият даде предимство на Уайлдър - 115:111, а третият отсъди резултат 113:113, така че световната титла в WBC не смени собственика си в \"Стейпълс Сентър\" в Лос Анджелис. Така тя остава все още за американеца, но със сигурност ще има реванш.Преди началото на този мач двамата сипеха закани един към друг, дори бяха готови да се сбият, когато бяха изправени лице в лице един срещу друг.Очакванията бяха за голямо зрелище и те определено го предложиха на претъпканата зала, в която имаше и огромна британска агитка.Ако не друго, този изход поне запази баланса на двамата без загуба на професионалния ринг. Но след срещата огромен брой анализатори бяха категорични, че победата е трябвало да бъде за Фюри, защото пласира повечето чисти удари.", "date": "2018.12.02", "title": "Сблъсъкът между Фюри и Уайлдър не излъчи победител"}
{"url": "https://offnews.bg/futbol/liupko-petrovich-ima-variant-da-dojda-v-tcska-693092.html", "text": "Треньорът Люпко Петрович потвърди, че съществува вероятност да започне работа в ЦСКА. По-рано през седмицата той е имал среща с Гриша Ганчев в София.На нея двамата са обсъдили евентуалната възможност Люпко да стане съветник по спортно-техническите въпроси. 71-годишният носител на КЕШ с Цървена звезда за 1991 година потвърди пред \"Тема Спорт\" и БНТ, че е възможно да започне работа на \"Армията\".\"Собственикът на ЦСКА е мой добър приятел. Аз при него съм работил много пъти и имаме добра връзка помежду си. По този въпрос започнахме да водим някакви разговои, макар че засега няма нищо конкретно.Ще видим, ще видим, може и да стане. Бях един ден в София, говорихме, след това се върнах в Сърбия. Дали ще има яснота преди Нова година? Сигурно ще е по-нататък. Но да - има вариант да дойда в ЦСКА\", каза Петрович.За последно той стана шампион на Руанда с местния армейски тим АПР, но след като се завърна в Европа заяви, че повече не иска да е треньор. Люпко обаче допълни, че не е изключено да заеме друг пост, свързан с футбола.", "date": "2018.12.02", "title": "Люпко Петрович: Има вариант да дойда в ЦСКА"}
{"url": "https://offnews.bg/futbol/mourinio-dovolen-ot-ravenstvoto-na-iunajted-s-opashkaria-sauthemptan-693093.html", "text": "Мениджърът на Манчестър Юнайтед Жозе Моуриньо сподели, че е доволен от реакцията на футболистите си, които стигнаха до равенство 2:2, след като губеха с 0:2 от Саутхемптън.\"Червените дяволи\" имат само 2 точки от последните си 3 мача в английската Висша лига и изостават на цели 16 пункта от лидера Манчестър Сити.\"Бих казал, че доминирахме игрово, но въпреки това резултатът е справедлив. Съперникът започна по-добре от нас. Определено в тези моменти имахме проблеми в организацията в защита, защото разполагахме само с един типичен централен бранител.Лошото е, че лесно губехме топката в средата на терена, а Саутхемптън действаше с петима защитници и не ни позволяваше да създаваме опасни положения.Доста често от началото на сезона започваме мачовете зле. Аз винаги вярвам на отбора, но понякога се съмнявам дали ще постигнем добър резултат след толкова лош старт. Днес наистина имаше причина да сме толкова уязвими.Матич и Мактоминей не играха на обичайните си позиции, но Фил Джоунс пое отговорността и се справи много добре. Травмата на Линдельоф е сериозна, при Алексис положението е подобно.Ашли Йънг е наказан и всички те няма да играят срещу Арсенал, но е възможно Ерик Байи и Крис Смолинг още утре да подновят тренировки\", каза Моуриньо.", "date": "2018.12.02", "title": "Моуриньо доволен от равенството на Юнайтед с опашкаря Саутхемптън"}
{"url": "https://offnews.bg/112/mazh-postrada-pri-katastrofa-vav-varna-693109.html", "text": "Шофьор е отведен в болница с травма на главата след катастрофа във Варна, съобщава \"Фокус\".Инцидентът е станал в района на Цирковата площадка. Пострадалият е без опасност за живота. По информация на полицията, той най-вероятно се е ударил във волана, защото не е бил с предпазен колан.На територията на града днес са регистрирани три пътни произшествия. В останалите два пътни инцидента са констатирани само материални щети.", "date": "2018.12.02", "title": "Мъж пострада при катастрофа във Варна"}
{"url": "https://offnews.bg/nashite-avtori/vtori-shans-razkaz-ot-zdravka-evtimova-693008.html", "text": "Бяха двама мъже, единият с прошарена коса и толкова интелигентно, красиво лице, че дори момичетата от гимназията спираха и поглеждаха след него. Другият, очевидно по-млад, брадясал, навлечен в омачкано яке, се огъваше към земята като оса с пречупен гръб. Лицето му бе затрупано под гъста кестенява брада. Двамата се влачеха едва-едва, като бебета, които се мъчат да проходят. Красивият придържаше онзи с брадата.- Добре съм, татко – каза омазаното яке, но или думите потънаха в брадата, или въобще не бяха думи, а само сумтене, защото красивият стисна здраво старото яке. Това не беше достатъчно. Подхвана сина си под мишница, но нещо лошо се случи. Човекът с брадата залитна въпреки подкрепата и баща му го сложи на земята да седне.Навсякъде беше мокро, какво друго може да се очаква от калта напролет.- Ще повърна – каза този път ясно брадатият. – Лошо ми е.- Искаш ли да легнеш... искаш ли... Нищо ти няма, сине. Нищо...Ице.Красивият сложи момчето си да легне, извади телефон – в него всичко беше чисто, ново, красиво, дори този телефон, съвсем не последен модел, както всичко в този град – или купен на старо, или откраднат и препродаден на изгодна цена. Но в ръцете на този красив човек едва ли можеше да има крадена вещ. Мъжът каза няколко уплашени думи на телефона, заслуша стреснато какво му отвърнаха електроните, после каза – „Чакам те. Чакам те” – този човек очевидно повтаряше думата за да се види колко много чака, направо му се скъсва вратът от чакане. Сега повтаряше на сина си:– Аз те държа, момче. Държа те, държа те, казвам ти, че те държа – и наистина стискаше полите на омачканото яке с две ръце, стискаше ги, като че искаше да изцеди сок от тях.След малко, кой знае дали беше малко, или много, по улицата се зададе висока, слаба жена, без яке, без жилетка дори, в гумени галоши. След нея, на десетина крачки, а може би петнадесет, подтичваше хлапе - момиче, тънко като бутилка от кока кола. Без яке, без жилетка, по анцуг, без шапка, макар че облаците се гласяха да се разтоварят от дъжда. И те душа носеха, стига са мъкнали градушки и вода в багажниците си.Хлапето тихо викаше – „Бабо, бабо Елено,“ - но видя, че пролетта хващаше думите му в студената си мрежа. Никой не му обръщаше внимание и продължи – дори затича да настигне високата жена. Тя стигна до красивия господин с чистия телефон, не го погледна, наведе се над легналия брадясалия и каза:- Отвори уста, сине.Мъжът не отвори уста. Главата му лежеше съвсем близо до мястото, където беше повърнал. Очите му бяха затворени. Жената отвори лявото око с палец и показалец и нареди:- Не се лигави. Отвори уста – но онзи нямаше намерение да я послуша.Детето най-сетне стигна до групата и прошепна:– Тате! Тате!Брадата се размърда съвсем леко. Дали това беше усмивка, или съвсем нищо никой не би могъл да каже. Брадата се раздвижи още веднъж, опитвайки да се усмихне, не можа. Мъжът повърна още веднъж.Жената каза: - „Хайде. Вдигаме” – красивият и тя подхванаха брадатия, изправиха го на крака и го повлякоха по улицата. Хлапето се тътреше сред тях, навлякло грамадни гумени чехли. Едната се изхлузи от крака му, то отново я обу, хвана баща си за якето и каза:- Не бой се, тате. Държа те. Държа те много здраво. Държа те най-здраво.Когато заваля, четиримата още не бяха стигнали едноетажната оранжева къща, но никой не обръщаше внимание на дъжда. За миг дори хлапето изплези език и глътна няколко капки – „Глътнах пролетта“, изплаши се то, огледа се. Видя, че пролетта си вали от небето съвсем като преди една минута, и си рече: – „Сега и аз съм пролет“.Групата влезе в къщата. Дори когато отваряха вратата, детето не изпусна якето на баща си. Беше убедено, че така дава на баща си пролетта.По едно време дъждът за малко спря, само за да набере още повече сили и де се втурне да мачка улицата с влажните си ръце. Затрещяха гръмотевици. На детето бяха казвали, че тогава Дядо Боже има бронхит и кашля, затова то сипа едно зеленикаво нещо - като каша и сироп едновременно – в една лъжица, излезе на циментовата площадка пред къщата и каза:- На ти, Дядо Боже. Това е гадно, но ще ти спре бронхита, честно ти казвам. – Дядо Боже се изкашля още веднъж и детето продължи настойчиво: – Дори аз зная как се прави това гадно нещо. От седем треви. Пет от тях са бодливи, Дядо Боже, още имам трън ей в тоя пръст. Не се мотай, дядо Боже. Дъждът ще ти изпие лекарството, а аз не искам повече да се мъчиш.Точно тогава красивият мъж излезе, каза тихо – той винаги приказваше тихо, имаше хубав глас като шоколад:- Айде Дамянче, прибери се, месечинке моя. Дядо Боже вече се излекува.После той свали мокрия анцуг от гърба на детето, даде му друг стар оръфан – тази дреха си знаеше задълженията. Тя работеше с хлапето, докато то береше гадните бодливи треви и забъркваше лекове, както го обучаваше баба му.- Този анцуг е за сироп от дюлеви семки – обади се детето. – Дядо, трябва да облека синия. С него аз и баба лекуваме.- Добре, месечинке моя – каза човекът, попи влагата или може би пролетта от косата на хлапето и му помогна да облече синия анцуг. Ана и Елза, принцесите от Леденото кралство, си бяха отишли от тази дреха, а може би никога не бяха идвали при нея.- Къде отиваш, бабо? – попита хлапето. – За змийско мляко ли? Мога ли да дойда с тебе...Но Елена въобще не отговори.- Баба бърза, месечинке моя. Ела, аз и ти ще седим при тате, докато се върне тя.Жената, която приличаше на проходил гръмоотвод, тичаше, не обръщаше внимание на пролетта, на пътя, на дъжда. Нямаше шапка, нямаше чадър, беше навлякла грамадните червени чехли, с които се бе мъчило хлапето.Тя стигна до една напета къща, къща манекен, пред която покорно бе легнал – като паж – добре поддържан двор, но тя не му обърна внимание. Портата пред такива високомерни дворове винаги е заключена; жената натисна звънеца, мокра като парцал. Никой не дойде да отключи. За миг се мярна грамаден, къдрокос и риж господин във фланела, която беше по-страшна от него.- Какво търси свекърва ти тука? - започна господинът, но въобще не се разбра какво добави, защото думите му потънаха в последвалата псувня. На прозореца, голям колкото хокейна площадка се изправи жена. Нищо особено откъм нея, кестенява коса, кафяви очи, като повечето жени в тоя град.Проходилият гръмоотвод легна на звънеца. Въздухът се затопли, пролетта зазвъня, дъждът завря, но никой не дойде да отвори вратата. Рижият екземпляр и съвсем обикновената му спътница сякаш бяха поникнали в стаята. Не помръдваха. Очите им бяха свободни и наблюдаваха как онази натиска звънеца, сякаш се опитваше да го вкара до отсрещната страна на земята – може ви в Австралия или в Индия.- Свекърва ти е луда и тъпа - подхвърли рижият господин, но той все още не знаеше какво означава лудост.Жената с прошарената коса, висока колкото водосточната тръба и не по-дебела от нея стъпи върху една от пречките на металната порта, след това върху втората пречка, върху третата. Покатери се върху портата. Върху зида бяха инсталирали остри железни шишове - нещо твърде необходимо в това процъфтяващо градче. Сивокосата се убеди, че не може да преодолее шишовете, но въпреки това се надигна. Стъпи върху циментовия покрив над портата, изправи се – дълга, мършава в мократа си жилетка и гумените червени чехли.Подвоуми се какво да прави. Ако беше нормална, щеше да скочи обратно на улицата, но тя очевидно не беше. Стъпи между два остри шиша. Панталонът - черен, от евтина материя, каквито продаваха по лев парчето в популярния магазин „ВТОРА РЪКА – ВТОРИ ШАНС“ – та вторият шанс на крачола се заплете в единия шиш, но тя го откачи. После - като ненормално гюле, като кофа с бетон, като чувал с най-тъпи боклуци скочи; височината беше повече от метър и седемдесет - и се стовари върху един лилав зюмбюл. Цветето стана на кайма под червените ѝ чехли, но жената не го погледна.Тя забърза по кокетната пътека към къщата, откъдето изумени, направо шашнати, гледаха обикновената млада жена и рижият мъж.Високата се люшкаше нестабилно. Сигурно се беше натъртила зле при приземяването върху зюмбюла, но не спря. Стигна до входната врата – от някаква яка дървесина, резбована и полирана, както беше модерно в процъфтяващото градче - и започна да думка. Вратата съвсем естествено, както навсякъде тук, беше заключена.След минута, то пък кой ти е измервал дали е минута, или две – вратата се отвори – с достолепие и категорично. Първо се извиси рижият, след него, като добрата фея от приказките, усмихната от глава до пети, заситни жената с най-обикновените кафяви очи.- К'во искаш ма! – каза мъжът и без да чака отговор, я блъсна в гърдите. – Разкарай се.Гръмоотводът се олюля, изведнъж се протегна, хвана добрата фея от приказките за ръка и каза:- Сияно, дойдох за тебе. Синът ми е зле.- Първо на първо тя не ти е „Сияно“ – отново я бутна в гърдите рижият, но високата, грозно тънка жена, не го погледна.- Бащата на детето ти е тука, Сияно. Повръща. Ще умре. Ела да го видиш. И детето ти чака – виж то. Пред портата е.Рижият застина на място, понечи да я удари, но ръката му, с яки мускули след усилени тренировки във фитнеса, се спусна надолу и легна до бедрото му.- Разкарай се! – все пак промърмори той.- Сияно! Тръгвай с мене. Не мога да го церя. Никой не може. Само ти. Болен е за тебе.- Защо не се помолиш тогава – подхвърли младата жена.- Моля ти се, Сияно.- Не се молиш добре – каза жената.- Моля ти се, Сияно – високата, грозно тънка жена се свлече не колене. Вдигна глава към кестенявата коса и кафявите очи. – Моля ти се.- Някои целуват краката на хората, като им се молят – рече кестенявата и кафявите ѝ очи почерняха.Гръмоотводът се прегъна на три, на четири части се прегъна гръмоотводът. Устните на дългата, не видели червило никога през живата ѝ – а може би като момиче се бе червила веднъж и изглеждаше така, сякаш бе изпила кофа кръв – тези напукани тънки устни паднаха върху мекия розов чорап на кестенявата и го целунаха. Допълзяха до другия розов чорап и него целунаха, после изфъфлиха, с полепнали розови мъхчета по цепнатините на кожата:- Моля ти се, Сияно.- Някои, като молят някои други за нещо, ги носят на ръце до мястото – каза кестенявата.- Ще те нося на ръце. Моля ти се, Сияно.- Рижко, тичай да отключиш външната врата – каза кестенявата. Рижият като ноемврийски ден мъж наведе глава между раменете и послушно се насочи към вратата.Жената с кафявите очи, което бяха почернели толкова, че изглеждаха тъмно зелени, изрече много тихо:- Хайде. Може да ме вземеш на ръце. Носи ме, Елено. Тръгвай.Гръмоотводът се надигна от земята, изправи се, наоколо не трещяха никакви гръмотевици. Хвана кестенявата през кръста, намести я както човек намества дете – през раменете и под коленете - обърна се. Съвсем леко се залюля, клатушкаше се леко, докато се спускаше по стълбите от втория етаж към сутерена. После пое по пътеката – едри крачки, малко дървени, всъщност много дървени - тия слаби крака в крачолите на панталона от един лев от „Втора ръка, втори шанс” бъркаха стъпките. Жената с кестенявата коса мълчеше.- Мамо – извика едно дребно хлапе под дъжда.Къдрокосият риж господин, отпуснал се като картофено пюре в огромната си фланела, стоеше и гледаше. Мълчеше, но по едно време пюрето оживя, размърда се и процеди през зъби:- Тая е луда.Зъбите на рижия бяха равни и бели.По улицата на цветущото градче – понеже беше пролет откъдето и да го погледне човек, та валеше нагло и тънко, с дребни капки като жълти стотинки - по тротоара от страната на баничарница „Златен лъв” напредваше една висока, тънка като струйка дим жена. Без жилетка, в някаква лилава блуза - и тя за левче като пластмасовия панталон, като червените гумени чехли, които струваха два и петдесет от същия магазин. Тая жена стискаше в кафявите си тънки ръце друга жена - ще речеш момиче, по-дребно, но не ситно - съвсем нормално момиче стискаше в кафявите си дълги ръчища тая дълга жена, и вървеше напред. Направо тичаше, а червените ѝ чехли плющяха в локвите като куршуми, уцелили камък.Кой знае каква им е работата на тия двете, дали момичето умира, дали се е задавило? Дали някой му е хвърлил магия и майка му го носи при Елена до го цери?Чакай, бе. Тая дългата и тънка като налъм не е ли Елена? На нея прилича. Да! Тя е.- Мамо! – писна хлапето. Никой не го погледна. – Мамо - прошепна то.", "date": "2018.12.02", "title": "Втори шанс: разказ от Здравка Евтимова"}
{"url": "https://offnews.bg/futbol/sportniat-ministar-zhrebiat-za-evro-2020-e-ponosim-693113.html", "text": "Националният отбор по футбол на България има своите шансове за класиране на Европейското първенство през 2020 г., ако покаже постоянството си от Лигата на нациите.Това заяви министърът на младежта и спорта Красен Кралев пред БНТ след изтеглния днес жребий за квалификациите за Европейския шампионат.България попадна в група А с отборите на Англия, Чехия, Черна гора и Косово.„Без да имаме кой знае какви големи звезди, които да играят в големите европейски първенства, отборът се представя много добре като колектив и може да победи почти всеки тим. През миналата година имахме много престижни победи срещу Холандия и Швеция. Лошото е, че допускаме грешки срещу по-слабите противници“, коментира Красен Кралев и подчерта, че най-важните мачове на националите ни ще са с Чехия и Черна гора.По думите на министъра отборът на Англия, който се представи много добре на Световното първенство тази година, е фаворит в групата.„Ще бъде предизвикателство за нас да се изправим срещу англичаните, но очаквам пълен стадион както в мача срещу тях, така и срещу Чехия“, каза още министър Кралев.Той допълни, че жребият е много интересен, но е поносим за националния отбор.„Има много по-тежки групи, има и по-леки. Ние никога не сме имали късмета да се паднем в най-лесната група, но смятам, че жребият е поносим и имаме повод за оптимизъм. Дано да се върне публиката на стадиона“, завърши Кралев.", "date": "2018.12.02", "title": "Спортният министър: Жребият за Евро 2020 е поносим"}
{"url": "https://offnews.bg/zvezdi/tejlar-suift-schupi-rekorda-za-naj-pechelivsho-turne-v-sasht-693115.html", "text": "Тейлър Суифт подобри рекорда за най-печелившо турне в САЩ. Певица изнесе 38 концерта, за които бяха продадени 2 068 399 билета. Приходите да били в размер на $266,1 млн. Турнето Reputation продължи от 8 май до 6 октомври тази година. Досега рекордът за най-печелившо туне беше на „Ролинг стоунс“ - $245 млн. от „Bigger Bang“, изнесени от 2005 г. до 2007 г.", "date": "2018.12.02", "title": "Тейлър Суифт счупи рекорда за най-печелившо турне в САЩ"}
{"url": "https://offnews.bg/obshtestvo/bivsha-sakilijnichka-na-ivancheva-usloviata-v-aresta-sa-nechoveshki-693114.html", "text": "\"Началникът ни предложи да ни даде метли да чистим. Да си смъкваме тавана. Само на думи има прозорец. Няма топла вода, само студена вода. Миришеше от тоалетната\".Така Цветомира Алексиева разказва пред бТВ килията, в която доскоро е била. Тя е делила едно помещение с отстранения кмет на столичния район Младост Десислава Иванчева и заместничката й Биляна Петрова. Само обитателите на тази килия са подали 109 жалби срещу условията в ареста.Алексиева, която вече е на свобода, попада в следствения арест в края на миналата година. По обвинение, че е част от организирана престъпна група за трафик на мигранти – заедно със съпруга и сина си. След зрелищната акция през април, става съкилийничка на Десислава Иванчева и Биляна Петрова. Определя условията като нечовешки. По думите й тоалетната се ползвала пред очите на другите. Тя определя ремонта, който бил направен след проверка на екипа на омбудсамана, като „козметичен” – махнали падащата мазилка.\"Останалите, които също са в ареста, те са при същите условия, само че не пускат жалби. С цел да не си утежняват положението…\", казва жената.Според Цветомира Иванчева и Петрова изпаднали в депресия пред очите й. „На Десислава й беше крайно обиден начинът, по който ни правеха обиските. Те като влязат в килията, всичко се обръщаше наопаки. След всеки обиск плачеше. Биляна – също. Тя даже беше по-депресирана, по-психически нестабилна”, разказва жената. ", "date": "2018.12.02", "title": "Бивша съкилийничка на Иванчева: Условията в ареста са нечовешки"}
{"url": "https://offnews.bg/sviat/ukrajna-vavezhda-razreshitelen-rezhim-za-vlizaneto-na-chuzhdestranni-z-693108.html", "text": "От украинското министерство на информационната политика обявиха, че е въведен нов разрешителен режим за влизането на чуждестранни журналисти в Крим във връзка с обявяването на военно положение в няколко области на Украйна.Министерството заедно с миграционната и граничната служба обявиха, че са решили да запазят \"достъпа на чуждестранни журналисти до временно окупирания Крим\" през периода на военното положение. Това обаче ще става при \"обновена инструкция\", която изисква от журналистите от чужбина да получават специално еднократно разрешение за влизане и излизане.Окончателното решение за допускането на репортери в Крим през украински гранични пунктове ще се взема от граничната служба.", "date": "2018.12.02", "title": "Украйна въвежда разрешителен режим за влизането на чуждестранни журналисти в Крим"}
{"url": "https://offnews.bg/112/25-dushi-spasiha-29-godishen-mazh-padnal-v-pirin-693090.html", "text": "През нощта 25 планински спасители са оказали помощ на 29-годишен мъж, пострадал при инцидент в Пирин. Той е паднал по стръмен склон в района на Кончето в Пирин. Мъжът е с травми на краката. Сигналът за инцидента е подаден на телефон 112 малко преди 16.00 ч. в събота, съобщава агенция \"Фокус\".Мъжът е паднал в посока долината на връх Бански суходол. В акцията са се включили 25 планински спасители от Банско, Разлог и от Софийския отряд.Между 00.00 и 1.00 ч. тази нощ групите са стигнали до пострадалия и са го изолирали от студа, след това е започнала операцията по транспортирането му надолу.В 6.00 ч. тази сутрин акцията е приключила - мъжът е настанен в болница.", "date": "2018.12.02", "title": "25 души спасиха 29-годишен мъж, паднал в Пирин"}
{"url": "https://offnews.bg/obshtestvo/studena-nedelia-naj-visokata-temperatura-shte-e-8-gradusa-693088.html", "text": "Днес в сутрешните часове на места в равнините ще има ниска слоеста облачност или мъгла, които в западната част от Дунавската равнина ще се задържат почти през целия ден.Над останалата част от страната ще бъде предимно слънчево.Максималните температури в Северна България ще са между минус 3 и 2 градуса, в Южна - между 3 и 8, за София - около 3.По Черноморието ще е предимно слънчево и почти тихо. Максимални температури - между 0 и 4 градуса.В планините ще е предимно слънчево. Ще духа слаб до умерен вятър от запад-югозапад. Максимална температура на 1200 метра - около 5, на 2000 метра – около минус 2.", "date": "2018.12.02", "title": "Студена неделя, най-високата температура ще е 8 градуса"}
{"url": "https://offnews.bg/futbol/slavia-spana-ambitciite-na-tcska-693110.html", "text": "ЦСКА допусна изненадващата загуба от Славия с 0:1 в двубой от 17-ия кръг на Първа лига. Единственото попадение в мача бе дело на Янис Карабельов в 51-ата минута.Малко след това Александър Александров получи втори жълт картон, заради което бе изгонен, но неговите съотборници успяха да задържат аванса си до края на мача и се поздравиха с трите точки.\"Червените\" пък трябва да съжаляват за многобройните си пропуски и гредите, които натресе, което в крайна сметка се оказа решаващо.\"Армейците\" останаха и доста недоволни от съдията Волен Чинков, който на няколко пъти отсъди меко казано спорни положения.Така ЦСКА вече изостава на шест точки от Лудогорец в битката за шампионската титла. Двата отбора се срещат идната седмица на стадион \"Българска армия\".Славия: Стергиакис, Александров, Марем, Гамаков, Велковски, Шоколаров, Карабельов, Ашковски (46-Пешов), Йомов (90-Виданов), Г.Иванов, Мицански (72-Станисавлевич)ЦСКА: Черниаускас, Жеферсон, Чорбаджийски, Бодуров, Пинто (77-Соу), Жоржиньо (58-Десподов), Джеси, Мауридес, Манолев, Малинов, Бикел (58-Тиаго)", "date": "2018.12.02", "title": "Славия спъна амбициите на ЦСКА"}
