{"url": "https://offnews.bg/obshtestvo/masovo-noshtno-karane-za-poveche-tolerantnost-na-patia-tazi-vecher-v-s-711685.html", "text": "За поредна година „Софийски мотористи“ организират една от най-мащабните мото прояви – масово нощно каране, което тази година ще е в памет на загиналите мотористи и под надслов „Толерантност на пътя“.Инициативата ще се проведе на тази вечер (21 септември), от 21:00 часа, а сред гостите на организаторите ще бъде Малина Крумова, председател на Държавна агенция „Безопасност на движението по пътищата“.Шествието ще започне от резиденция „Бояна“, след което ще премине през централната част на града и ще завърши при магазин „Метро“ – Люлин.Инициативата се осъществява в партньорство с Пътна полиция и Столична община.", "date": "2019.09.21", "title": "Масово нощно каране за повече толерантност на пътя тази вечер в София"}
{"url": "https://offnews.bg/kultura/parvi-antichen-festival-serdika-e-moiat-rim-zapochna-v-sofia-711689.html", "text": "Първият античен фестивал \"Сердика е моят Рим\" се провежда в София. Желанието на организаторите от Сдружение за антични реконструкции е да популяризират наследството на столицата и да привлекат вниманието към реставрираните обекти \"Западна порта на Сердика\" и Античен културно-комуникационен комплекс \"Сердика\".Събитието ще запознае жителите на София с ранната история на Сердика - бита, нравите и обичаите на древните римляни. По улиците на античния град ще се разхождат римски граждани, занаятчии, търговци и магистрати. Ще бъде изграден и военен лагер.На място са и 140 реконструктори от България, Румъния, Австрия и Естония. Те ще покажат дрехи и аксесоари, носени от някогашните римляни.Фестивалът ще продължи два дни, а посетителите ще могат да видят възстановки на гражданска война, езически ритуали, робски пазар. Над 140 реконструктори от различни държави ще вземат участие в събитието.", "date": "2019.09.21", "title": "Първи античен фестивал 'Сердика е моят Рим' започна в София"}
{"url": "https://offnews.bg/temida/marin-markovski-kojto-ubie-iznasili-dete-ne-triabva-da-izliza-ot-za-711690.html", "text": "Когато престъпленията са умишлено лишаване от живот - умишлено убийство, не трябва да има съкратено съдебно следствие.Това заяви пред БНТ адвокат Марин Марковски. Това е необходимо и не е несправедливо, категоричен е правозащитникът.\"Аз съм виждал очите на майките на жертвите. Защитавал съм престъпници, които са непоносими като хора, това е вярно. Но вижте, аз не защитавам престъплението, а човека, който има нужда от помощ\", каза Марин Марковски и продължи:\"Когато някой убие дете, изнасили го, тогава той не трябва да излиза навън, защото може да го направи пак. Същността му е на дявол\".Адвокат Марковски коментира и предсрочното освобождаване на австралиеца Джок Полфрийман, осъден за убийството на студента Андрей Монов. \"Съдийската институция винаги трябва да бъде със запазен авторитет, на всяка цена. Истината е над всичко. Съдебната палата не е място за удоволствие, там няма доволни хора\", каза адвокатът.\"Първото наказание е кръвното отмъщение, което е било при първобитните родове. Ако се остави правосъдието на пострадалите, те ще кажат \"Искаме да го одерем жив\". Но следва ли извършителят да бъде наистина одран жив? Не, улицата не трябва да раздава правосъдие. Трябва да се запази принципът, че законите трябва да са в главите и сърцата на мъдреците, на депутатите\", добави още Марковски.\"По мое мнение когато се касае за умишлено убийство, не би трябвало да има съкратено съдебно следствие. Но това в никакъв случай не означава несправедливост. Винаги около нас, хората, ще има вампири на два крака, както и непоправими хора\", обясни адвокатът и изрази мнението, че доживотната присъда е много по-тежко наказание от смъртното наказание.", "date": "2019.09.21", "title": "Марин Марковски: Който убие, изнасили дете, не трябва да излиза от затвора, защото може да го направи пак"}
{"url": "https://offnews.bg/volejbol/salparov-propuska-rozhdenia-den-na-liubimata-zaradi-volejbola-711688.html", "text": "Мъжкият национален отбор по волейбол ще се изправи срещу Словения на осминафинал на европейското първенство днес (21 септември) от 21,30 часа.Мачът ще е по-специален за един от българските волейболисти - либерото Теодор Салпаров. Той ще пропусне рождения ден на своята любима - актрисата Ралица Паскалева, но за сметка на това ще опита да помогне на \"лъвовете\" да победят в трудния мач.Българските волейболисти ще трябва да играят в препълнената зала в Любляна. Очаква се в нея да присъстват повече от 11 000 зрители, който със сигурност ще стискат палци и ще скандират за победа на домакините.\"Жертваш много - най-вече семейството и близките, но на тези години всеки мач може да ми е последен. Ще е празник за тези хора в залата. Тук съм и заради невероятната атмосфера, за тръпката от такива важни мачове\", заяви Салпаров пред bTV преди двубоя.", "date": "2019.09.21", "title": "Салпаров пропуска рождения ден на любимата заради волейбола"}
{"url": "https://offnews.bg/gimnastika/sled-shestia-den-na-svetovnoto-ansambalat-ni-s-bronz-rusia-nezasluzh-711694.html", "text": "Българският ансамбъл защити миналогодишния си резултат, като завоюва 3-о място и се окичи с бронзовите медали на Световното първенство по художествена гимнастика в Баку, Азербайджан.Днес момичетата на Весела Димитрова и Михаела Маевска - Симона Дянкова, Лаура Траатс, Мадлен Радуканова, Стефани Кирякова и Ерика Зафирова не трепнаха и изиграха абсолютно безгрешно съчетанията си, а публиката беше на крака след изпълненията им.Те обаче не успяха да оглавят класирането в първата група, като пред тях с 0.200 десети преднина застана отборът на Япония, който също изигра съчетанията си по най-добрия начин. Японките събраха сбор от 58.200, а резултатът на момичетата ни бе 58.000.Грациите ни стартираха със смесеното си съчетание, поставено на „Най-великото шоу”. Съчетанието с три обръча и два чифта бухалки бе изиграно с много амплитуда и увереност, което им донесе оценка от 28.800 (20.300 за трудност и 8.500 за изпълнение). В това изиграване дойде и разминаването с японките, които получиха 29.000.Втората композиция за българките беше с пет топки. За нея момичетата ни получиха 29.200 (20.500 за трудност и 8.700 за изпълнение), точно колкото имаха японките. Последва контестация от нашия тим, която бе отхвърлена.След първата половина на състезанието България бе на втора позиция.Във втората група играха основните ни конкуренти – Италия, Израел, Беларус и Русия.Отборът на Италия не успя да издържи на напрежението. Те допуснаха груби грешки и в двете си съчетания, като след няколко изпускания на топки получиха 27.800. Второто си съчетание започнаха с много хъс, но отново допуснаха изпускане, последвано от няколко спестени елемента. Съчетанието им бе оценено на 27.400. Така те събраха сбор от 55.200, който ги нареди на 5-а позиция. Радостната новина за тях е, че вече имат квота за Олимпиадата в Токио.Ансамбълът на Израел бе безгрешен. За топките си те събраха 27.450, а за смесеното съчетание 27.500. Сборът им от 54.950 им донесе 6-а позиция и олимпийска квота.Беларускините също допуснаха много неточности, въпреки че нямаха много груби грешки. За топките си те получиха 28.400, а за обръчи и бухалки 28.000. Сборът им от 56.4000 им донесе 4-о място в многобоя. Те също получиха своята квота.Шампионките от Русия събраха сбор от 58.700. Те защитиха световната си титла от миналата година, но победата им бе абсолютно незаслужена. И в двете си композиции „сборная” не бяха безгрешни. Първото съчетание, което изиграха, бе смесеното, което определено не беше изпълнено на максимум. Освен неточни улавяния, рускините често нямаха синхрон и допускаха грешки в трудностите с тяло. Оценката им бе приемлива за изиграното – 28.700. Това обаче им попречи да поведат в класирането, което означаваше, че трябва да направят чудеса в следващото съчетание, за да получат нужната оценка за победа. Рускините видимо не успяха да изпълнят тази задача, като отново допуснаха много грешки. Имаха големи разминавания, неточни изхвърляния и улавяния. Това обаче не попречи да получат незаслужено оценка от 30.000, която ги изведе на първата позиция. Те поведоха със сбор от 58.700.Така единствените безгрешни отбори в състезателния ден – Япония и България, останаха съответно със сребро и бронз.На днешното състезание квоти за Олимпийските игри в Токио получиха Япония, Беларус, Израел, Китай и Азербайджан.В утрешния последен ден от Световното момичетата ни ще играят и в двата финала на отделните уреди. Надпреварата ще започне в 13:30 българско време.", "date": "2019.09.21", "title": "След шестия ден на Световното: Ансамбълът ни с бронз, Русия незаслужено първи"}
{"url": "https://offnews.bg/sviat/vlastite-v-uzbekistan-ogranichavat-pishtnite-svatbi-711691.html", "text": "Властите в Узбекистан ограничиха пищните венчавки със специални регулации, приети от парламента, като на сватбените празненства няма да могат да присъстват повече от 250 гости.Другите ограничения касаят оркестрите и кортежите. В автомобилните кортежи могат да се използват не повече от три луксозни лимузини, а разрешените сватбарски оркестри не трябва да са повече от два.Месечният доход на средностатистическият жител на столицата Ташкент и на другите големи градове в страната е около 200-300 долара. Но при венчавките се харчат големи суми за местния стандарт - родителите на младоженците харчат около 20 хиляди долара за сватбеното тържество. Тези пари често се взимат назаем от близки и приятели и се изплащат с големи трудности в продължение на години. Въпреки това семействата се подлагат на големи изпитания в спазването на традициите и за да не паднат по-долу от останалите.Новите регулации ще влязат в сила догодина. Много узбеки работят в чужбина, най-вече в Русия. Изпратените от тях средства на роднините им предимно се използват за ремонти и венчални церемонии. Приетите ограничения са по-меки от тези, които се предлагаха в първоначалния проект, който предвиждаше таванът на броят на поканените гости да не надвишава 150 души.Президентът на Узбекистан Шавкат Мирзийоев преди време разкритикува пищните венчавки. Той изтъкна, че много често хора умират от инфаркти и инсулти само на 50 години, тъй като не могат да върнат борчове от сватбите на децата си", "date": "2019.09.21", "title": "Властите в Узбекистан ограничават пищните сватби"}
{"url": "https://offnews.bg/sviat/obviniha-bivshia-rumanski-prezident-traian-basesku-v-satrudnichestvo-s-711692.html", "text": "Бившият румънски президент Траян Бъсеску е бил обвинен в това, че си е сътрудничил със структурите на румънската Държавна сигурност по времето на тоталитарният режим, т.нар. Секуритате, предава AFP.Това е голям удар по репутацията на бившият президент, тъй като той беше една от основните фигури в прехода към демокрация и пазарна икономика на Букурещ.Той обяви, че ще обжалва решението пред Върховният съд, съобщи \"Фокус\".Апелативният съд на Румъния заяви, че има доказателства за това, че Басеску е сътрудничил на Секуритате, като се позовава на документи, датиращи от годините му като студент в Констанца.Не знаех, че това е Секуритате, заяви Бъсеску пред репортери във връзка с обвиненията, след като призна, че наистина е доставял информация за свои колеги на сътрудник на службите.", "date": "2019.09.21", "title": "Обвиниха бившия румънски президент Траян Бъсеску в сътрудничество със Секуритате"}
{"url": "https://offnews.bg/obshtestvo/initciativa-vazrazhda-asambleia-zname-na-mira-711693.html", "text": "Четири дървета бяха засадени в комплекса “Камбаните” като знак за възраждане на инициативата „Асамблея Знаме на мира“, предаде БГНЕС. Събитието е по повод Световния ден на мира – 21 септември.Първата копка направиха заместник-министърът на младежта и спорта Николай Павлов и Екатерина Йорданова от Съюза на транспортните синдикати в България.Днешната дата – 21 септември е избрана от ООН да се подчертае важността на разбирателството и добрите отношения между народите и на мира. Все неща, които осъзнаваме колко са важни когато започнат по един или друг начин да липсват, международните отношения се обострят и разбирателството се разклати. Това не са клишета, а фундаментални неща за България и Европа, коментира пред БГНЕС заместник-министър Николай Павлов.Една от приоритетните цели на министерството е борбата срещу агресията сред младите чрез силата на спорта и изслушване на тяхното мнение, отбеляза Павлов. „Това са все неща, които намериха неща и по време на председателството на Съвета на ЕС. Тогава страната ни имаше смелостта да извади като теми за разговори сигурността и мира и бъдещето на младежите. Постигнахме и реални резултати“, припомни той.„Инициативата ще бъде гарантирана и ще продължи само когато институциите са до нас. Ние вярваме в устойчивите партньорства. Министерството на спорта имаме партньорства и в миналото, с които показваме пряката връзка за това как спортът може да бъде използван като превенция на агресията“, разказа Екатерина Йорданова. Според нея кампании като днешната на „Камбаните“ са важни да си напомним, че теми като тези за мира,климата, младежката агресия, може да бъдат пречупени и развити през призмата на всяка една институция в държавата, за да направим света едно по-добро и мирно място за живеене.Всяка година на днешната дата светът отбелязва Деня на мира, обявен от Общото събрание на ООН за ден, посветен на укрепването на идеалите за мир. Тазгодишната тема “Действие за климата – за мир”. Тя е избрана заради неотложността на мерките, които държавите трябва да предприемат срещу климатичните промени и заради важността на обсъждането на този проблем по време на планираната за 23 септември конференция на върха „Действие за климата“.", "date": "2019.09.21", "title": "Инициатива възражда 'Асамблея Знаме на мира'"}
{"url": "https://offnews.bg/sviat/nad-sto-arestuvani-po-vreme-na-protestite-na-zhaltite-zhiletki-711687.html", "text": "Повече от 100 души са арестувани по време на поредния протест на \"жълтите жилетки\" в Париж, предават световните агенции. Някои от арестуваните са носили чукове и петролни контейнери.Протестиращите са охранявани от повече от 7500 служители на френската полиция. Властите забраниха на демонстрантите да протестират в някои специфични чати на града, макар някои от протестиращите да нарушиха тази забрана, което само доведе до повече арестувани.Макрон по-рано призова за „спокоен“ протест, като подчерта, че макар да подкрепя свободното изразяване на хората, те не трябва да нарушават обществения ред.", "date": "2019.09.21", "title": "Над сто арестувани по време на протестите на 'Жълтите жилетки'"}
{"url": "https://offnews.bg/futbol/emil-velev-za-levski-balakov-i-alen-delon-711705.html", "text": "Емил Велев е последният треньор, извел Левски до шампионската титла – през 2009 година. Точно 10 години по-късно \"сините\" все още не могат да спечелят първото място в първенството и всъщност, не успяват да стигнат до никакъв трофей. Специалистът е част от екипа на , но напоследък има доста актуални теми, върху които да поговорим. Ето какво каза Емил Велев:-Господин Велев, Левски е само на една точка от лидера Лудогорец, напук на повечето критики отборът се държи в челото. Какво може да се очаква този сезон или поне в най-близко бъдеще?Аз очаквам отборът да се движи така във възходяща линия, както е в момента и да е близо до челото. Не мога да предположа кой ще е на първо място – Лудогорец, Левски или ЦСКА, но както знаете, след всяка победа, самочувствието се увеличава. На това отдавам и последните победи на Левски, защото знаете, че без успехи няма и самочувствие, започват да валят непрекъснато критики – било към треньорите или футболистите. Виждам едно по-добро бъдеще за Левски в следващите мачове.-На 5 октомври е дербито с Лудогорец, ако в него Левски не загуби, може ли да се помисли, че нещо може да се случи тази година?-Аз ще бъда и по-голям оптимист. Мисля, че Левски трябва да играе за победа. Естествено, според тактическите указания на треньора. Лудогорец не е чак такова страшилище, за да кажем, че едва ли не мачът е обречен и Левски ще пане или най-много ще завърши наравно. Ако имат, а аз предполагам, че имат по-високи цели и амбиции, хората в Левски, трябва да искат да победят, защото това ще им даде допълнителна мотивация и стимул за следващите мачове.-Винаги сте бил откровен човек. Кой от Левски сега не оправдава вашето доверие в момента?-Те са доста футболисти. Според мен по-голямата част от чуждите играчи не отговарят на нивото на Левски. Българите, които са в момента, напълно заслужават да са в отбора. Смятам обаче, че притежават и много по-добри качества от това, което показват. Но не съм доволен от чуждестранните футболисти, които са в Левски.-Бихте ли назовали имена?-Бих казал и дори самият Тиам, който играе в средата на терена – не мисля, че е на това ниво, на което трябва да бъде един чуждестранен футболист. Аз също съм играл на такъв пост и знам какво точно трябва да се даде. Впечатление прави Паулиньо, но той пък е играч на моменти. Мисля, че новият централен нападател има бъдеще, но за момента не показва това, за което е докаран – изключвам головете, в които участва и вкарва. Защото виждаме, че в много моменти от мача почти не е в близък досег до топката. Това са резервите ми към този играч. Да не говорим за защитата. Аз не знам защо Николай Михайлов не пази…-Защо не пази Николай Михайлов?-Мисля, че би трябвало той да е на вратата. Аз доколкото знам беше контузен, но сега е здрав и можеше отново да му се даде шанс. А сърбинът да му бъде резерва – нищо лошо няма да се случи. Иван Горанов играе на познатото си добро ниво – не мога да кажа, че е отлично, но е добро ниво, което е добре за български футболист. Имам малки резерви към Мартин Райнов. Смятам, че той може да даде много повече от това, което показва.-Петър Хубчев каза след мача с Черно море, че се притеснява от сгъстената програма от мачове.-Е, вече се наслушахме на какви ли не неща, а и според мен журналистите, които коментират мачове, непрекъснато споменават в дадения отбор кой бил контузен и защо не играе и затова може би отборът не се представял добре. В даден отбор има между 24 и 26 футболисти, така че винаги трябва да имаш готов вариант, който да замени дадения играч. Не говорим за Меси и Роналдо. Знаете, че те като не играят, по съвсем друг начин изглежда отборът. Но тук при нас не мога да кажа, че е толкова голяма разликата. Не смятам, че е основателно твърдението на Хубчев, тъй като нито се играе за Лига Европа, нито нищо. Организмът винаги може да отпочине за 48 часа, няма никакъв проблем.-Нормално ли е футболисти и треньори да бъдат подлагани на детектор на лъжата?-Това е абсолютно ненормално. За съжаление и аз бях подложен тогава от един господин Марешки… Магарешки ли е, когато бях треньор на Локомотив Пловдив. Спомням си, че тогава направихме равен мач с Ботев Враца (1:1). Те ни изравниха в 93-ата минута и той подложи целия отбор и целия спортно-технически щаб, което беше пълна безумица. И въпросите бяха примерно – участвали ли сте в уговорени мачове, конкретно в този мач участвали ли се или някога участвали ли сте? Беше такова безумие и аз не знам как се съгласяват всички играчи и отбори. Как може да има такова нещо? Аз не мисля, че това трябва да бъде някакъв пример в българския футбол.-Обидно ли е за вас, защото се засяга и чисто моралната гледна точка? Шефовете на Ботев казват, че това едва ли не е нормално и така се практикува в Европа?-Абсолютно никъде не съм чувал да има детектор на лъжата. Нито в страните, в които може да споменем – Испания, Германия, Франция… Там мисленето и манталитетът са съвсем други. Затова непрекъснато говорим за български манталитет. Това нещо трябва да се изкорени. Ако нямаш доверие към собствените си играчи – не говорим за фабрика, завод или банка… Тук трябва да има взаимно доверие.-Според информациите футболистите били наричани персонал, което ги е обидило?-Как няма да ги обиди?! Естествено, че ще ги обиди. Този президентът на Ботев как се казваше? Е, какъв е той, какъв е в държавата? Какъв е в държавата този екземпляр, че ще подлага на детектор на лъжата футболисти, спортисти, които дават мило и драго да играят и да покажат най-доброто от себе си. И ги обвинява за загубения финал за Купата на България от Локомотив Пловдив. Да, има загубени финали. Аз три финала съм загубил с различни отбори. И какво?! Всеки път на детектор на лъжата ли да ме прекарват? Това е абсолютно недопустимо и немислимо.-До кога ще продължи безразличието към националния отбор. Феновете очакват да маркират просто следващата загуба?-Не знам къде ще бъде краят. Лечков каза, че дълбаем и дъното, но те са хората, които трябва да вземат мерки, защото те са шефовете в българския футбол. Не може така с лека ръка да се отписват квалификации. Сега имаме надежда от Лигата на нациите да се класираме на някакъв бараж. Ами ние на този бараж сме обречени, с когото и да играем. Защото там ще има доста добри отбори. Твърденията на Балъков, че нямаме играчи – това са пълни глупости според мен, защото веднага давам пример. Ти самият си противоречиш, тъй като Бодуров, който не играе в ЦСКА 2-3 месеца, го взимаш в националния отбор да играе срещу Англия. Ами това не е ли парадокс и безумие? Вземи някой друг, който е играл – има 2-3 от младежкия отбор, които можеше да бъдат използвани за тези два мача. Станислав Иванов от Левски и вратарят Наумов. Но според мен това прозвучава повече като оправдание за нашата треньорска безпомощност.-Споменахте Красимир Балъков, той ли е точният човек в момента? Изредиха се какви ли не имена – Христо Стоичков, Пенев, Станимир Стоилов, а пропадането реално продължава.-Да, пропадането продължава. Балъков беше велик футболист, но след като започна треньорската си кариера не виждаме някакви успехи, които е постигнал. Видяхме един приличен полусезон в Етър и там вече решиха, че той трябва да е човекът, който да оправи българския национален отбор. Но за момента виждаме, че това не се случва. Дано този човек има по-ясна визия за това, което ще се случи с другите футболисти, които ще дойдат след настоящите. Защото ние видяхме доста неща в последните години и никакво развитие.-Вижда се някакъв хаос – викат се чужденци, ветерани, млади футболисти. Като че ли няма избистрена концепция. Какво е вашето мнение, нужни ли са бразилците на националния отбор?-Абсолютно беше безсмислено да се викат и да играят в такива мачове. Като искаш сега да обиграваш даден отбор, трябва да вземеш млади и перспективни футболисти и да ги налагаш. Но ти трябва да имаш тази стратегия. Сега чувам, че стратегията трябва да е 5-6-7-8 години…-А имаме дебютант на вратата на 37 години?!-И го показваме пред Европа. Няма лошо – той наистина е добър вратар за българските стандарти. Но няма перспектива. Както викаха и Георги Петков. Това беше напълно безсмислено. Не казвам, че е лош вратар – и двамата са добри. Но това са закъснели повиквателни.-Винаги сте бил човек с чувство за хумор и сте уважаван и от червената публика. Как го постигате?-Тези неща не се постигат. Може би са видели в мен такъв характер, който винаги е уважавал противника, особено ЦСКА. Ние с тези мачове израснахме. Нашето поколение израсна с мачове между Левски и ЦСКА. Когато ние сме побеждавали или пък сме губили, след това винаги сме се виждали, говорили сме си, оставали сме приятели. Това нещо фенът го оценява и затова може би се отнасят така с мен. Не казвам, че сме приятели, все пак винаги сме враждували, но има уважение.-Играл сте в десетки дербита Левски – ЦСКА, а сегашните футболисти имат по 3-4 на сезона и на следващата година вече не са в отбора. Те няма как да усетят това, което вие сте преживял в такива дербита?-Тогава бяха други нещата. Тогава нямаше чужденци, които да дойдат и да вземат твоето място. Ние сме се борили единствено помежду си – да попаднеш в разширения състав от 16 или 18 души или да започнеш мача като титуляр, защото беше много трудно. От провинцията идваха много добри футболисти, всички бяха национали и ти трябва да се пребориш с тях. Трябва да покажеш по-добри качества и да играеш вместо един от тях. Това ни е водело през годините. Но всичко си има обяснение и в последните 10-12 години един от тях е прекаленото текучество на треньори в България. Толкова треньори се претопиха, бяха в Левски и ЦСКА, че…-Имаше сезони, в които само за една състезателна година в Левски минаха 4-5 треньори.-Това е просто безумие. Всеки един треньор, който дойде, иска да си докара свои футболисти, да има своя стратегия и виждане. Това е безумие за един отбор. Трябва да има една по-голяма продължителност – поне година или две. Не говоря за пет години и нагоре. След година-година и половина може да се е сглобил някакъв отбор с едно-две допълнения.-Но пък знаете от личен опит, че феновете не чакат 2-3 години?-Това нещо обаче в момента го разбират феновете. Спомням си 2009 година, когато станахме шампиони и всеки мач, който Левски беше колеблив, винаги имаше негативни отзиви. Защо така се играе, слабо се играе и т.н. В последно време има някаква търпимост от страна на феновете.-Няма как да подминем някои емблематични около вас фрази. Как се роди лафът “Ти пък си Ален Делон!”-Защото един от пловдивските фенове ми каза, че съм много грозен. Всъщност, той не беше толкова симпатичен и аз му отвърнах, че не е Ален Делон (смее се). Такива фрази идват на момента, не ги мисля.-Такива обиди ядосват ли ви или ви карат да се забавлявате?-Карат ме да се забавлявам. Какви ли неща не съм чул по стадионите. Във Варна те наричат по един начин. В Стара Загора по друг, срещу ЦСКА е страшно. Така че това са нещата от играта. Аз обичам да се самоиронизирам.-Кое ще се случи по-скоро, Левски да стане шампион, или националният отбор да се класира на голям форум?-Левски да стане шампион естествено. Тъй като в националния отбор не виждам скоро време какво може да се случи.-Навярно сте чувал за проклятието на Бела Гутман над Бенфика? След два поредни КЕШ-а отказват да увеличат заплатата му и той напуска с думите, че отборът няма да спечели европейски трофей в следващите 100 години. Да не сте проклел Левски и вие, от вашата титла минаха 10 години?-Не мога да прокълна отбора на сърцето си. Това е напълно изключено. Това, което се тиражира – Велев да махне клетвата. Коя клетва? Нещата, които съм искал да постигна с Левски, съм ги осъществил. Не мога да търся нещо повече. Бил съм юноша, в първия отбор съм играл. Спечелил съм титли и купи. Като помощник треньор спечелихме доста трофеи, прословутото класиране на 1/4-финала за УЕФА, влизане в групите на Шампионската лига. След това като старши треньор станах шампион с Левски. Какво мога повече да искам от такава кариера? С други три различни отбора съм бил на финал за Купата на България – Славия, Локомотив Пловдив и Монтана. Това, че за момента нямам отбор, е друг въпрос. Не ми е фиксидея да започвам нещо, което няма да ми е на сърцето.-Ако се върнете в професията, какъв отбор бихте избрал? Отбор с по-скромни възможности, но да има ясна визия и стратегия или непременно трябва да е някой от грандовете?-Не е лошо да е някой силен гранд, защото аз от малък така съм закърмен, такъв характер съм – имам характер на победител, искам винаги да побеждавам, което знаете, не винаги може да се случи. Но ако има отбори с амбиции от по-долно ниво в професионалния футбол, бих се захванал.", "date": "2019.09.21", "title": "Емил Велев за Левски, Балъков и Ален Делон"}
{"url": "https://offnews.bg/sviat/zasileni-merki-za-sigurnost-v-karlskron-kadeto-beshe-ubit-balgarin-711696.html", "text": "Страх сред жителите на градчето Карлскрон в германската провинция Бавария, където смъртоносно беше прободен 18-годишен младеж от България, съобщава БНТ. В следствие на получените коремни рани той е издъхнал в болница.Полицията продължава разследването, за което наема спешно преводачи. Те трябва да съдействат за получаване на повече информация от роднините на загиналия. Сред кървавото деяние местните хора, които са 4700, се предупреждават едни други да внимават като излизат от домовете си.Пред местната детска градина дори е имало събиране на загрижени за реда и спокойствието майки. Заради разследването над градчето са кръжили хеликоптери с прожектори. Жителите са се чувствали като на война, споделя кметът на Карлскрон.", "date": "2019.09.21", "title": "Засилени мерки за сигурност в Карлскрон, където беше убит българин"}
{"url": "https://offnews.bg/sviat/milioni-protestiraha-sreshtu-klimatichnite-promeni-711701.html", "text": "Милиони хора по света, най-вече младежи, се включиха в глобалния протест срещу промените в климата. Той е на път да се превърне в една от най-големите координирани демонстрации в историята, отбелязват световните медии.Акциите започнаха първо в Австралия и Нова Зеландия и продължиха в Япония, Индия, Филипините.В Африка, който според експерти е най-уязвимият на климатичните промени континент, стотици хора излязоха по улиците на столици и големи градове като Найроби и Йоханесбург.В Европа демонстрантите блокираха мост в Швейцария, излязоха по улиците и дори плажовете на Великобритания, изпълниха площадите на Полша, Украйна, Дания, а в Париж младите хора поискаха да бъдат чути от управляващите.“Колкото по-млад е човек, толкова повече ще бъде засегнат от промените в климата, а днес почти не ни се дава думата. Времето да променим нещата е изключително малко и е много важно именно младите хора да оглавят тази борба, защото те ще са най-засегнати”, каза австралийска ученичка.На фона на многохилядните протести в Германия и след 18-часови маратонски преговори правителството на Ангела Меркел се договори да отпусне над 100 милиарда евро до 2030 година за борба с климатичните промени. Те ще се използват за намаляване на парниковите емисии в строителството, промишлеността и транспорта, както и за насърчаване ползването на обществен транспорт и влакове.“Не правим нищо идеологическо, а взимаме мерки срещу нещо, за което има солидни научни доказателства. Ако пренебрегнем мнението на учените и си кажем, че все някак ще се измъкнем, това няма да е справедливо към бъдещите поколения”, каза Ангела Меркел.Кулминацията бе огромна демонстрация в Ню Йорк, в която се включиха над един милион ученици. На нея присъства и вдъхновителката на протестите 16-годишната шведска активистка Грета Тунберг:“Искаме безопасно бъдеще. Много ли е? Ако никой друг не предприеме действия, тогава ние ще го направим. Но не трябва да е така. Не трябва да сме единствените, които се борят за бъдещето. И все пак, сме тук. Но ние не сме просто млади хора, които пропускат училище или някои възрастни, които не ходят на работа. Ние сме вълната на промяната. Заедно и обединени, ние сме неудържими.”", "date": "2019.09.21", "title": "Милиони протестираха срещу климатичните промени"}
{"url": "https://offnews.bg/sviat/naj-malko-49-dushi-sa-raneni-pri-zemetresenieto-v-albania-obnovena-711702.html", "text": "Най-малко 49 души бяха ранени при земетресението с магнитуд 5,6, което разтърси днес Западна Албания, съобщават местните медии, цитирани от македонската агенция “Макфакс“.Земетресението беше регистрирано на 13 км северно от Драч около 16:00 часа местно време (17:00 часа българско време).Говорителят на министерството на здравеопазването Етиола Колия Налбани заяви, че най-малко 30 души са ранени, по предварителна информация, някои от които са получили сериозни наранявания. Местни медии обаче съобщават за 49 ранени, приети в болница в Тирана.След второ земетресение с магнитуд 5,2, хората излязоха на улиците.По-стара сграда в Тирана е евакуирана, след като възникнаха пукнатини и части от фасадата започнаха да се рушат.В Драч и Тирана са повредени къщи, а някои домакинства са останали без електричество.Албанският премиер Еди Рама отмени посещението си в Ню Йорк за общото събрание на ООН заради земетресението. Това е най-силното земетресение, разтърсило Албания от 30 години, съобщава Агенция \"Фокус\".Земетресението е усетено и в Македония, особено в югозападната част на страната – районите на Охрид, Струга и Битоля, както и в Черна гора.", "date": "2019.09.21", "title": "Най-малко 49 души са ранени при земетресението в Албания (обновена)"}
{"url": "https://offnews.bg/obshtestvo/tcarkvata-pochita-dnes-sv-apostol-kodrat-711595.html", "text": "Църквата почита днес Св. апостол Кодрат, който бил ученик на някои от апостолите, ученици на Исус Христос. Той проповядвал словото Божие най-вече в Атина и в малоазийския град Магнезия. Подир много апостолски трудове и страдания в 130 г. св. Кодрат претърпял мъченическа смърт за вярата в Господа Иисуса Христа и бил погребан в Магнезия.Този апостолски ученик е известен още и като апологет, защитник на християнското учение.В 126 г. той написал такава блестяща апология на християнството, че император Адриан, като я прочел, издал указ да не бъде осъждан никой от християните само за това, че изповядвал вярата в Христа, без доказателства, че е извършил някакви престъпления.Апологията на св. Кодрат обаче е изгубена.", "date": "2019.09.21", "title": "Църквата почита днес св. апостол Кодрат"}
{"url": "https://offnews.bg/obshtestvo/slancheva-sabota-do-23-gradusa-dnes-711666.html", "text": "Днес ще е предимно слънчево. Ще духа слаб до умерен вятър от север-североизток. Ще бъде по-хладно от обичайното - с максимални температури между 18 и 23 градуса, за София - около 18.По Черноморието ще преобладава слънчево време. Ще духа слаб до умерен североизточен вятър. Максимални температури - между 17 и 20 градуса. Температурата на морската вода ще е 23-24 градуса.В планините ще бъде предимно слънчево. Ще духа слаб, по високите части - умерен вятър от северозапад.Максималната температура на височина 1200 метра ще е около 14, на 2000 – около 7 градуса.", "date": "2019.09.21", "title": "Слънчева събота, до 23 градуса днес"}
{"url": "https://offnews.bg/lajfstajl/divata-evropa-i-nejnite-bogatstva-po-viasat-nature-711630.html", "text": "Нашият континент притежава повече красота и уникална флора и фауна, отколкото си представяте. Открийте природните богатства на Европа с \"Неопитомената Румъния\", \"Дивата Швейцария\", \"Дивата Норвегия\", \"Мистерията на Северното сияние\" и специалната премиера на \"Експедиция Европа\" по .\"Експедиция Европа\" (с начало в неделя, 22 септември, в 20:05) показва историята на европейския континент от дивото шотландско крайбрежие до необятната планина Урал.Присъединете се към приключението на геолога Колин Диви и вземете участие в завладяващото пътешествие през естествената история на мистериозния континент. Колин изследва тайните на природата и как древните събития са създавали уникални природни паметници в продължение на милиони години. Разказаът му е пътуване във времето към зараждането на континента и разкриване на тайните на спиращите дъха пейзажи из цяла Европа.Гледайте „Дивата Европа“ всяка неделя от 21:00 часа.", "date": "2019.09.21", "title": "'Дивата Европа' и нейните богатства по Viasat Nature"}
{"url": "https://offnews.bg/drugi/bozhidar-andreev-ni-zaradva-s-tri-medala-711707.html", "text": "Божидар Андреев спечели три медала на Световното първенство по вдигане на тежести в Патая (Тайланд). Българинът грабна среброто в изхвърлянето, а в изтласкването и в двубоя се окичи с бронз. Това са първи отличия за България на шампионата в Тайланд.В първото движение Божидар направи три успешни опита и взе максимума, като дори подобри с 3 кг своя резултат от европейското тази пролет - 149, 154, 157 кг. Единствено китаецът Ши Жийон бе по-силен, олимпийският и световен шампион започна когато всички останали бяха приключили със 160, след което мина без грешка през 163 и 166 кг.В изтласкването Андреев стартира без проблем от 189 кг, после се справи и със 189 и единственият му неуспешен опит в състезанието бе последният на 192 кг. Това означаваше бронз в изтласкването и бронз в двубоя с резултат 346 кг. Във второто движение Ши Жийон счупи световния рекорд със 197 кг, което му осигури златото и световния рекорд в двубоя със 363 кг. Втори се нареди О-Кан Чо от КНДР с 347 кг (154 и 193) кг.22-годишният Божидар Андреев е европейски шампион тази година от първенството в Батуми, където стана единственият ни златен медалист с двубой 345 кг (153 и 192 - европейски рекорд). Миналата година, след дълга пауза той се присъедини към националния отбор и спечели злато на в полския град Замошч европейско първенство за 23-годишни в полския град Замошч в кат. 77 кг с 338 кг двубой.По-късно през годината се нареди девети на Световното в Ашхабад (Тюркменистан) с 335 кг в кат. 73 кг. Възпитаник на сливенската школа с треньор Пламен Братойчев. По-рано на шампионата в Патая Стилян Гроздев и Мая Иванова не успяха да запишат двубой в категориите си. Гроздев бе 11-и в група \"Б\" след изхвърлянето, но в изтласкването направи три неуспешни опита. В първото движение той вдигна 133 кг и след това два пъти не се справи със 135, а във второто изпитание пробва без успех два пъти на 165 и накрая на 166 кг.В състезанията при жените, също в група \"Б\" в категория до 55 килограма, Мая Иванова пък направи шест неуспешни опита - три на 82 килограма в изхвърлянето и още три на 100 килограма в изтласкването. Междувременно Даниела Пандова се класира на 12-о място при най-леките в категория до 45 килограма.В група Б тя събра двубой 142 кг след като изхвърли 63 кг и изтласка 79 кг. Титлата спечели европейската шампионка Шазийе Ердоган (Турция) с двубой 169 кг (77 и 92), пред Лудиа Монтеро (Куба) със 167 (76 и 91), Лиза Сетиауати (Индовнезия) със 165 килограма (70 и 95) и др.Утре на подиума ще излезе предпоследният наш участник - в група Б на кат. 81 кг от 10.30 ч. българско време ще вдига Юндер Бейтула. Последният ни участник е Васил Господинов, той пътува в понеделник за Тайланд и по програма ще се състезава в група А на кат. 109 кг, която е насрочена за четвъртък от 14.00 българско време.", "date": "2019.09.21", "title": "Божидар Андреев ни зарадва с три медала"}
{"url": "https://offnews.bg/112/dete-zagina-pri-katastrofa-na-am-hemus-avtomobilite-se-dvizhat-po-o-711698.html", "text": "Дете е загинало при катастрофа близо до етапна връзка към АМ „Хемус“ в посока Варна в района на Белокопитово. Това потвърдиха от ОД на МВР- Шумен. Според първоначалната информация детето е на 6 години.Сигнал за произшествието е получен малко след 18:15 часа. Съобщено било, че произшествието е между два автомобила- Фолксваген Голф с варненска регистрация и Форд „Фиеста“ с русенска.По първоначални данни водачът на фолксвагена 35-годишна жена от Варна поради движение с несъобразена скорост и липса на достатъчно дистанция ударила движещия се пред нея лек автомобил Форд „Фиеста“.В резултат на удара автомобилът се преобърнал на пътното платно. Загинало е 6-годишно дете, което пътувало в автомобила. В МБАЛ – Шумен са откарано останалите трима пътници от форда и водачът. За преглед в болничното заведение са откарани 35-годишната жена, която била зад волана на Фолксвагена и дете на 8 години.Към момента няма данни са състоянието им. На място се извършва оглед, изясняват се причините довели до възникване на инцидента. Създадена е временна организация на движението.Движението се осъществява по обходен маршрут: по път I-2 п.в. „Белокопитово“ – Шумен - до етапна връзка с АМ „Хемус“.Шофьорите да се движат с повишено внимание и съобразена скорост.", "date": "2019.09.21", "title": "Дете загина при катастрофа на АМ 'Хемус', автомобилите се движат по обходен маршрут"}
{"url": "https://offnews.bg/sviat/erdogan-obiavi-che-turtcia-e-prikliuchila-podgotovkata-za-operatcia-v-711686.html", "text": "Турският президент Реджеп Тайип Ердоган обяви, че е приключена подготовката за евентуална операция в Сирия, предава TACC, цитирана от Фокус.Турският лидер каза това на пресконференция пред журналисти, преди да отлети за Ню Йорк, където ще присъства на 74-ата сесия на Общото събрание на ООН.\"Завършихме подготовката (за възможна операция) по нашата граница. Не искаме конфронтация със САЩ, но не можем да пренебрегнем подкрепата, която те оказаха на терористичните организации. Казах на (президента на САЩ Доналд) Тръмп, че той е изпратил хиляди камиони с оръжие. Не бихме могли да купим това оръжие с пари, а вие го давате безплатно на терористични групировки\", каза президентът.Ердоган също разкритикува подкрепата, която САЩ оказват на \"Сирийските демократични сили\" (СДС).\"В момента регионът е почти напълно изчистен от терористите от „Ислямска държава“. Сега сте измислили нова организация, наречена \"Сирийските демократични сили\". Всъщност тя не се различава от ОНС (\"Отряди за народна самоотбрана“.)\", заяви турският лидер, като имаше предвид организацията, която според него е клон на обявената за терористична организация от Анкара „Работническа партия на Кюрдистан“ (ПКК).Военните на Турция и САЩ на 7 август се съгласиха да създадат център за съвместни операции в Сирия, както и зона за сигурност. На 12 август първата група американски войски пристигна близо до границата на Турция със Сирия. Планира се създаването на коридор, през който сирийските бежанци в Турция да могат да се завърнат обратно в страната.", "date": "2019.09.21", "title": "Ердоган обяви, че Турция е приключила подготовката за операция в Сирия"}
{"url": "https://offnews.bg/sviat/registrirano-e-silno-zemetresenie-s-magnitud-5-6-v-albania-711695.html", "text": "Регистрирано е силно земетресение с магнитуд 5,6 в района на Драч, показва справка на страницата на Европейския средиземноморски сеизмологичен център.Трусът е станал в 16:04 часа местно време (17:04 часа българско време) на 5 километра северозападно от град Драч (Дуръс) и на 35 километра западно от столицата Тирана, последван от втори трус магнитуд 5,2 на 10 километра южно от Драч. И двата труса са станали в Адриатическо море.Земетресенията са предизвикали паника и хората масово са напуснали домовете си. Засега няма информация за причинени материални щети и пострадали хора. Не е обявена опасност от възникване на цунами. Усетени са освен в Албания, в Македония и в Черна гора.", "date": "2019.09.21", "title": "Регистрирано е силно земетресение с магнитуд 5,6 в Албания"}
{"url": "https://offnews.bg/sviat/18-godishen-balgarin-e-ubit-v-germanskia-grad-karlskron-711667.html", "text": "18-годишен българин е убит в германския град Карлскрон в четвъртък вечерта.Младежът е намушкан с нож в корема в центъра на града. Издъхнал е в болница.Полицията издирва убиеца.Младежът е живеел в Карлскрон със семейството си, съобщават местни медии.", "date": "2019.09.21", "title": "18-годишен българин е убит в германския град Карлскрон"}
{"url": "https://offnews.bg/gimnastika/napusna-ni-legendarnata-treniorka-emilia-boneva-711673.html", "text": "На 81-годишна възраст e починала легендарната треньорка по художествена гимнастика Емилия Бонева. Тъжната вест съобщи синът й Любомир в социалните мрежи.Емилия Бонева е дългогодишен треньор в школата на \"Славия\", а през 1982-ра година започва работа в Испания.Бонева извежда ансамбълът на Испания до Олимпийската титла през 1996 година на Игрите в Атланта. През 1994 година испанският крал Хуан Карлос връчва на легендарната българка сребърен медал за заслуги към испанския спорт.Емилия Бонева пристига в Испания през 1982 година и започва работа като мисли, че това ще е временно и за малко време.През 1984 година испанските печелят първото си отличие - бронз на ансамбъла на Европейското първенство във Виена.Ансамбълът на Испания печели Европейска и Световна титла през 1991-ва и 1992-ра година, а на Олимпийските игри през 1992-ра година в Барселона Каролина Паскуал печели сребро, а Кармен Аседо се класира на 4-то място.Емилия Бонева 15 години бе начело на националния отбор на Испания и е истинска кралица в сърцата на испанските фенове на художествена гимнастика, пишат от БФХГ и изказват своите дълбоки съболезнования към семейството и близките на Емилия Бонева.", "date": "2019.09.21", "title": "Напусна ни легендарната треньорка Емилия Бонева"}
{"url": "https://offnews.bg/politika/prezidentat-se-sreshtna-s-amerikanskia-poslanik-govorili-sa-za-borbat-711668.html", "text": "Президентът Румен Радев се срещна на „Дондуков“ 2 с изпълняващия длъжността посланик на САЩ в България Джъстин Фридман.Прессекретариатът на държавния глава съобщава, че по време на срещата са обсъдени \"теми от общ интерес, както и предстоящото посещение на българския президент в САЩ за участие в 74-ата сесия на Общото събрание на ООН, борбата с корупцията и върховенството на закона в България, модернизацията на Българската армия.\"", "date": "2019.09.21", "title": "Президентът се срещна с американския посланик, говорили са за борбата с корупцията в България"}
{"url": "https://offnews.bg/gimnastika/kalejn-shtastliva-sled-spechelenata-kvota-za-tokio-2020-711669.html", "text": "Грацията Боряна Калейн не скри радостта си след спечелената олимпийска квота за България по време на Световното първенство в Баку.19-годишната софиянка постигна 4-о място в индивидуалния многобой, а Катрин Тасева заслужи още една квота за Токио 2020 заради 9-ото си място. Така гимнастичките изпълниха на 100 процента поставената цел, а именно - спечелване на две квоти за Токио 2020.\"В момента не мога все още да осъзная какво точно направих. Трябват ми поне няколко дни. Просто съм много щастлива\",коментира лаконично Калейн.В петък приключи индивидуалната битка при гимнастичките. Абсолютна световна шампионка стана рускинята Дина Аверина. Тя стана член на елитната компания 3-кратни шампионки на планетата, в които попадат имена като Мария Гигова, Мария Петрова, Евгения Канаева и Яна Кудрявцева.Съботният ден ще бележи началото на надпреварата при ансамблите. Родният ансамбъл стартира битката за медалите в многобоя от 13,30 часа българско време.", "date": "2019.09.21", "title": "Калейн щастлива след спечелената квота за Токио 2020"}
{"url": "https://offnews.bg/zdrave/akad-prof-lachezar-trajkov-gledaneto-na-rialiti-shouta-i-turski-ser-711674.html", "text": "Проф. Трайков, миналата година след конгрес в Чикаго, беше съобщено, че е извършен пробив в лечението на Алцхаймер с въвеждането на ефективна лекарствена терапия в ранния стадий. Това не са ли добри новини, след години опити да бъде победена болестта?Това проучване, което беше голямата надежда, за съжаление, тази година го спряха. Няма такъв пробив за момента, има една много позитивна стъпка в крайна сметка, но траен ефект на пазара няма да има. Поне не от това проучване. Оказа се, че позитивният ефект, който беше съобщен на конгреса в Чикаго, касае една сравнително малка генетично-модифицирана група. Което е девиация на резултата.Над 70% излекувани от Алцхаймер от фокус групата, се твърдеше в новината. Този резултат звучеше впечатляващо.Този резултат си остава изключително обнадеждаващ. В крайна сметка анализите показаха, че за да бъде верен при всички, лечението трябва да започне още по-рано. Ако трябва да обобщим – пътят е изключително обнадеждаващ, в него има бъдеще. Става дума за една хронична имунизация, която ще се прави, но още не се знае на какъв период от време. Трябва да се изследва завинаги ли се изчиства лошият белтък от мозъка.Това проучване постигна няколко много важни извода:- методът действа;- чисти лошия белтък в мозъка;- с тези най-ранни критерии, с които разполагаме в момента, не е достатъчно рано, за да може пациентът да се върне в нормалното си състояние.Казвате ранна диагностика. Това какво означава - диагностика преди първите симптоми ли?Досега казвахме, че Болест на Алцхаймер е свързана с някакъв тип забравяне, че има лош белтък в мозъка. Този белтък е странен и в доста голям процент от болните се намира в прословутия хипокамп (анатомична област в мозъка, сивото вещество, свързано със спомените). Оказва се обаче, че при един по-малък процент хора, белтъкът започва да се отлага на други места, което също досега не беше ясно. Ние сме участвали в описването на една такава изключително рядка форма, която започва на друго място, с друга симптоматика.Как стигнахте до определянето на ранните симптоми?До 2013 година имаше критерии, според които Болестта на Алцхаймер е деменция. Деменцията е страдание, при което има нарушения на паметта и поне една когнитивна сфера – език, ориентация, умения с ръцете и т.н. Трябваше да бъдат изпълнени тези две условия памет плюс още нещо, да са толкова тежки, че да пречат на пациента да живее самостоятелно.Оказа се, че това е изключително късна диагноза. Каквото и да лекуваш, няма значение. Засегнат е не само хипокампът, а и какво ли още не. След 16-17 години упорита работа на учени от цял свят, включително и на нашия екип, стана ясно, че току-що публикуваните критерии вече не вършат работа, ако искаме да имаме лечение. И затова и резултатите бяха мижави – забавяне на хода на заболяването, подобрение и стабилизиране за една година.Още тогава много екипи започнаха да работят върху по-ранната фаза. Видяхме, че първият симптом на класическата болест на Алцхаймер е забравянето. Съсредоточихме се точно в тези, които идват при нас и казват, че забравят малко повечко – идват самостоятелно, не са дементни, компенсират забравянето по някакъв начин, записват си например.Какво забравят? Скорошните събития – тия, които са се случили преди ден, два, преди седмица, месец, същевременно си спомнят идеално какво се е случило преди години. Оказа се, че при тях рискът да развият тази болест през следващите 5-6-7 години е толкова голям, че 15% от тях всяка година развиват болест на Алцхаймер.Нарекохме тези пациенти „леко когнитивно нарушени“. Памет като основен симптом. За да сме сигурни, им правим един паметов тест. Ако на него има потвърждение на субективното усещане за забравяне – пациентът е жестоко рисков да развие болест на Алцхаймер.Установихме, че хората с усещането за забравяне, потвърдено с теста и възраст 65 +, са подходящи за по-задълбочени изследвания. Защо по-задълбочени – защото се оказа, че 30% от отговарящите на тези критерии никога не развиват деменция. Преценихме че има нужда от още едно изследване поне или две.Така стигнахме до скенера и магнитния резонанс – изключително подходящо второ предложение. Опитвахме се да хванем още по-рано болестта, да не чакаме човек да започне да забравя и в теста му да има само „не“.При скенера се концентрирахме върху хипокампа и се видя, че наистина при тези, при които невропсихологичният тест показва проблем, хипокампът е започнал да атрофира и става по-малък. Добавихме и скенера и магнитния резонанс към изследванията. Увеличихме диагностичната сигурност от 70 на 80-82%.Накрая добавихме и една пункция в ликвора (ликворът е течността, която мие мозъка през цялото време) и установихме, че от самото начало на образуването на лошия белтък в мозъка, парченца от този лош белтък могат да бъдат намерени в ликвора.С невропсихологията (теста), плюс скенера или магнитния резонанс и изследването на ликвора нашата диагностична сигурност вече е 94%.Така през 2013 година излязохме официално с нови критерии за болестта на Алцхаймер и казахме, че тя не е само деменция, а има две фази – фазата на изолирано забравяне, т.нар. фаза преди деменцията, която нарекохме „леко когнитивно нарушение от паметов тип“ и фазата на деменция. Как установяваме дали един пациент, който само забравя, е бъдещ алцхаймер? Като му направим скенер и една лумбална пункция. Това е целият пъзел.С тези нови критерии успяхме да изместим диагнозата със 7-8-10 години по-рано. Тъй като от началото на отлагане на лошия белтък в мозъка до появата на деменция минават 20 години, а до появата на лекото когнитивно нарушение 10. Спечелихме 10 години на терена на ранната диагноза, но се оказа, че ни липсват следващите 10.Сега сме в тази фаза на проучване. Това проучване, за което споменахме в началото, беше започнато по новите критерии. Преди се лекуваха само хора с паметови нарушения и се оказа, че е доста късно. За да започне едно паметово нарушение, 65% от клетките в хипокампа вече са загинали. Мозъкът има огромни компенсаторни възможности, които дълги години прикриват патологията, която са развива в него.На какъв етап са проучванията сега?Искаме да тръгнем от маркер, който е евтин и леснодостъпен за ранна диагностика. В момента има голяма надежда, че някои от лошите белтъци можем да ги хванем в кръвта. Ако се окаже, че има кръвен маркер, тогава много по-спокойно и смело можем да предложим на хората над 65 години да си направят един такъв тест. Стига да е с голяма чувствителност и сигурност.С моя екип работим върху невропсихологични тестове, които могат да хванат етапа преди забравянето.Какъв вид тестове са това?Функциите, които са най-фини и най-чувствителни на някакъв вид увреда, са екзекутивните, тези, които ти помагат да вземеш правилно решение в непозната среда.При тях има оценка на информацията от околния свят, адаптиране на тази информация към твоята цел. Или - имаш цел, обмисляш няколко варианта за постигането й, взимаш правилното решение, пускаш плана в действие и непрекъснато сравняваш плана от представността с реалността. Ако някъде има разминаване, бързо напасваш нещата, за да постигнеш целта.Мозъкът работи с вербални кодове. Способността да се превключи от един код на друг е може би най-чувствителната дейност, която би се увредила, ако има нарушения, които не се хващат с магнитен резонанс.Какъв е тестът – написани са цифрите от едно до десет и под всяка цифра има специална геометрична фигура. Моделът е пред очите на пациента. След това му предлагаме същите цифри в произволен ред, той гледа модела и нанася съответната фигура под цифрата, към която е била първоначално. Кратък, евтин и информативен. За една минута се очаква човек да попълни не по-малко от 60-90 знака.Ако този тест има лош резултат, направо бих предложил лумбална пункция.Прилага ли се вече този тест?Аз Ви разказвам наука от онзи ден, Вие искате веднага да се приложи…В такъв случай да Ви попитам колко бързо стига науката до пациента?Максимално бързо. У нас, специално за Алцхаймер, стига веднага. За съжаление няма лечение, но няма и по света. Скенерът се появи, клиничната пътека и лекарствата са налице. Имаме всичко, липсваше изследването на ликвора, започнахме да го правим, засега само ние. Следващата стъпка ще е да открием няколко такива центъра.Какъв е профилът на българите болни от Алцхаймер, по различен ли е от този в другите страни?Не, няма регионален привкус, много сме го мислили и сме изследвали.Според статистиката над 100 хиляди са болните с тази диагноза у нас, това много ли е, малко ли е?В тенденцията сме. Нашите цифри и средноевропейските са едни и същи. Има малка разлика Север и Юг – средиземноморските цифри и скандинавските са леко различни – на север неврологичните болести са по-често срещани.Кой е водещият рисков фактор?Рискови фактори са възрастта, ниският образователен ценз, високото кръвно налагяне, наднорменото тегло, липсата на физическа активност, високият холестерол. При Алцхаймер няма наследственост. Оказва се, че рисковите фактори за мозъчносъдова и сърдечносъдова болест в голяма степен са рискови и за Алцхаймер, това също е една новина.Ако имаш само възрастта (над 57 г.) – 4 негативни точки, оттам-насетне растеш с по 2-3 точки за всеки показател. Ако ги имаш всичките, рискът да развиеш алцхаймерова болест след 65 г. скача 27 пъти.21 септември е хубав повод да се обърнем към всички:Когато развиете Алцхаймер и се сетите, че кръвното ви не е в норма, е късно.Когато развиете Алцхаймер и се сетите, че никога не сте си проверявали холестерола, е късно.Когато развиете Алцхаймер и се окаже, че единственото ви ходене пеш е от офиса до паркинга, също е много късно.Образователният ценз е символ на умствената дейност. Нужно е четене, четене и само четене. Гледането на риалити шоута и турски сериали е затъпяваща дейност.Всичко това трябва да се има предвид.Както стана ясно, невронните мрежи отговарящи за екзекутивните функции са много по-чувствителни. Оказва се, че кръговете, които трябва да бъдат тренирани, реагират много позитивно на креативността и много негативно на завистта.Ами тогава ние, българите...Отправям едно предизвикателство на българите – да се замислят.За голяма радост процентът на четящите, креативните, мислещите хора не намалява, което ме обнадеждава, има един процент, който се запазва – на хората с правилните ценности и това е хубаво.", "date": "2019.09.21", "title": "Акад. проф. Лъчезар Трайков: Гледането на риалити шоута и турски сериали е затъпяваща дейност"}
{"url": "https://offnews.bg/politika/angel-dzhambazki-e-kandidatat%c2%a0na-vmro-za-kmet-na-sofia%c2%a0-711676.html", "text": "Евродепутатът Ангел Джамбазки е кандидатът на ВМРО за кмет на София. Неговата кандидатура бе представена днес от лидера на партията Красимир Каракачанов на официална пресконференция в централата на ВМРО.Това е една силна кандидатура, която не само се наложи като национален политик и лидер, а и която - за разлика от други - има своя немалък опит като общински съветник и човек, борил се за проблемите в София, заяви Каракачанов.Целта ни е кмет, кметове на райони и най-голяма група съветници. На балотажа ще работим за себе си, София да има кмет от ВМРО. Напред и нагоре, работим за кмет, каза Джамбазки.Той очерта основните си приоритети - отваряне на Витоша за гражданите, преструктуриране на „Топлофикация“, събаряне на незаконните цигански гета, удвояване на общинската полиция, прекратяване на концесията на „Софийска вода“ след преглед, ако се наложи.София има нужда от отношение към кварталите, София не е само жълтите павета. Кв. „Люлин“ е София, кв. „Младост“ е София, Нови Искър е София, кв. „Ботунец“ е София, Бухово е София. София има нужда от насочване на транспортната схема натам, категоричен бе заместник-председателят на ВМРО.Запитани от журналисти дали кандидатурата на Джамбазки не цели да обере част от протестния вот срещу Фандъкова, като по този начин навреди на шансовете за победа на Мая Манолова, от ВМРО отрекоха категорично.Каракачанов коментира, че Джамбазки се е борил за доброто на столицата още отпреди времето, когато Манолова е била депутат от БСП от Кюстендил и е носила тениски в подкрепа на Пламен Орешарски.Първата заповед, която ще издам като кмет на София, е администрацията в срок от 24 часа да подготви доклад за разрешаване на въпроса с незаконните постройки в гетата, обяви заместник-председателят на ВМРО.Каркачанов даде задача на кандидата за кмет на София да се заеме с парковете – да има повече сигурност и озеленяване. От своя страна Джамбазки отговори, че във ВМРО когато председателят разпорежда, трябва да се изпълнява.Пълната листа на ВМРО с кандидати за общински съветници и кандидатите за районни кметове ще бъдат представени следващата събота, 28 септември.", "date": "2019.09.21", "title": "Ангел Джамбазки е кандидатът на ВМРО за кмет на София "}
{"url": "https://offnews.bg/koloezdene/poritcavat-prochut-koloezdach-za-provokatcia-kam-tramp-711675.html", "text": "Олимпийският шампион по колоездене в дисциплината крос кънтри на маунтинбайка Нино Шуртер от Швейцария беше порицан за публикация в Инстаграм, която съдържа обида към президента на САЩ Доналд Тръмп.Спортистът отнесе наказание от командира си в швейцарската армия, където се намира на служба. По време на паузата между две състезания в САЩ, той се снимал със свалени панталони на фона на Белия дом във Вашингтон.Снимката била придружена с надпис \"Бели праскови за Белия дом\", а Тръмп бил тагнат. 33-годишният Шуртер е изключително популярен в родината си, като през 2018 година беше избран за Спортист №1 на Швейцария и остави зад себе си тенис легендата Роджър Федерер.Пред медиите Шуртер обяснил, че много харесва САЩ, а снимката била направена спонтанно и не е таял лоши чувства. Командирът му приел извиненията и засега няма да му налага дисциплинарно наказание.", "date": "2019.09.21", "title": "Порицават прочут колоездач за провокация към Тръмп"}
{"url": "https://offnews.bg/medii/silvia-velikova-ostavam-v-bnr-niama-da-se-otkazha-sama-711678.html", "text": "Оставам в БНР, няма да се откажа сама. След всяка такава криза все по-малко хора ще рискуват да задават въпроси, защото знаят какво може да им се случи, заяви пред bTV журналистката Силвия Великова.Усещането да си \"задраскан\" е ужасно, много е обидно. В рамките на няколко часа ту плаках, ту се смях истерично. След това започнаха да пишат колеги и така разбрах, че е имало смисъл това, което правя. Получих страшно голяма подкрепа, разказа Великова.Очевидно СЕМ ще направят това, срещу което като съдебен репортер многократно реагирам, а именно - всичко в тази държава да се решава от прокуратурата, коментира тя.Изречението  дава достатъчно насоки накъде да се разследва, посочи Силвия Великова.Същевременно тя припомни, че остава актуален въпросът защо е била върната на работа след обаждане на премиера Бойко Борисов, ако генералният директор на БНР не носи натиск.Политиците имат нужда не от държачи на микрофони, а от хора, които да ги поставят в некомфортна среда и да им задават въпроси. Иначе няма нужда от нас, коментира известната журналистка.", "date": "2019.09.21", "title": "Силвия Великова: Оставам в БНР, няма да се откажа сама"}
{"url": "https://offnews.bg/politika/tcvetanov-horata-okolo-borisov-mu-govoriat-tova-koeto-toj-iska-da-ch-711671.html", "text": "Познавам доста хората от обкръжението на Бойко Борисов, познавам манталитета, по който те разсъждават. Хора, които искат да кажат това, което той иска да чуе. Но не и да кажат истината за реалното състояние на държавата и реалното състояние на организационната работа на структурите на партията, заяви пред bTV бившият зам.-председател на ГЕРБ Цветан Цветанов.Той разказа, че Борисов му се е обадил и го е попитал дали ще прави политически проект.Цветанов е категоричен, че към момента ще се занимава с новоучредения Евроатлантически център за сигурност, няма да прави партия.Може би тези, които говорят на Борисов по темата за политически проект, те се притесняват повече, отколкото той, каза  бившият зам.-председател на ГЕРБ.Някой път се чуваме чисто делово с Борисов, но ще е лицемерно, ако кажа, че е приятелски, отбеляза Цветанов.За предстоящите местни избори той прогнозира, че партията ще загуби там, където не се е съобразила със структурите, а е спуснала административни решения.Цветанов твърди, че ГЕРБ са изгубили \"15 потенциални кмета\", с които той е преговарял година и половина.Много неяснота има по начина, по който бяха представени гражданските квоти - разпределението на позициите вътре, добави бившият зам.-председател на ГЕРБ.За вота в София прогнозира, че за първи път от много години ще има \"много тежък балотаж\".", "date": "2019.09.21", "title": "Цветанов: Хората около Борисов му говорят това, което той иска да чуе"}
{"url": "https://offnews.bg/drugi/startira-pirin-ultra-stiskame-paltci-na-dizela-711672.html", "text": "Близо 100 души бягат в Пирин в най-трудния планински ултрамаратон у нас. Стартът беше в полунощ.След като миналата година световни топ атлети се отказаха по трудното трасе в Пирин, тази година броят на желаещите да мерят сили в нашата планина обаче е още по-голям. 500 души от 39 държави пристигнаха в Банско за трите старта на \"Пирин Ултра\".Снощи започна надпреварата по най-дългото трасе - 160 км. За успешно завършили ще се смятат онези, които са стигнали финала до 50 часа, така че някои ще продължат да бягат и утре, и вдругиден. Първите финалисти се очакват утре сутринта - около 30 часа след старта.Днес, в 8.00 стартираха участниците в новата и най-късата дистанция - 38 километра, а в неделя е състезанието по 66-километровото трасе, което е етап от Световните серии по скайрънинг.Затова в Банско са редица топ атлети, като световната шампионка Рагна Дебатс, както и нашите представители в световния елит във високопланинското бягане - Кирил Николов-Дизела и Антония Григорова.", "date": "2019.09.21", "title": "Стартира Пирин Ултра, стискаме палци на Дизела"}
{"url": "https://offnews.bg/tenis/grigor-dimitrov-uzna-potentcialnite-si-sapernitci-v-chendu-711683.html", "text": "Най-добрият ни тенисист Григор Димитров открива азиатското си турне на турнира от сериите АТР250 в Ченду, който започва следващата седмица.Водещият ни тенисист е поставен под №4 в основната схема и започва директно от втори кръг, а там го очаква победителят от мача между Даниел Евънс и Ян Бай, информира Тенискафе.Ако бившият №3 потегли с успех, се класира на 1/4-финал, където може да срещне и първи възможен поставен играч – Тейлър Фриц, а в половината на българина е и Феликс Оже-Алиасим.Единственото участие на Григор до момента в Chengdu Open бе през 2016 г., когато достигна до полуфиналите, но бе спрян от Алберт Рамос-Винолас в трисетова битка.След Ченду Димитров ще играе в турнира от сериите ATP 500 в Пекин, който ще се проведе от 30 септември до 6 октомври.Димитров ще се завърне и в Стокхолм през тази година между 13 и 20 октомври, а официално потвърди участие и на турнира във Виена, който се провежда в периода 21 – 27 октомври.", "date": "2019.09.21", "title": "Григор Димитров узна потенциалните си съперници в Ченду"}
{"url": "https://offnews.bg/horoskop/horoskop-za-21-27-septemvri-ot-antonia-mechkova-710353.html", "text": "Уикендът очертава куп трудности в работата, а вие сте въодушевени от своите делови идеи и не се притеснявате от пречките. Овните да не пилеят време в приказки, още в понеделник нека си организират екип и дейност, сега околните не са чак толкова стриктни. Във вторник се изискват големи усилия за реализация на плана, в сряда бъдете още по-усърдни, някои се изкушават от покана за купони май. В четвъртък и петък ще наваксате приятното общуване, ако сте приключили начинанията си. В любовта търсете хармония с избраника.Периодът е динамичен, заложете на по-тясно взаимодействие с близки, колеги, познати. Ако Телците имат проблеми с домашни, да не се притесняват, спорът постепенно се забравя и почивните дни ще възцарят пак хармония. Вторник е за упорита работа, ако трябва да се включите в парти и пр., да не е за сметка на делата ви. Намирате подкрепа за идеите си, за някои май сте се колебали доста. В сряда уреждайте административни и финансови неща, после няма да можете да разчитате на съдействие от рода и приятели, нито ще наваксвате забавянето.До понеделник се амбицирате за изяви и печалби, не налагайте насила мнения и идеи, со кротце, со благо нещата също се подреждат и най-вече в любовта. Близнаците във вторник не са най-доволни от резултатите, ала да не забравят – има и стари задачи за приключване, ще ги дърпат назад, ако не се заемат с тях. В сряда идват неочаквани възможности за кариерата ви, не се боите от пречки. Добре, но в четвъртък стабилизирайте по-равностойни тандеми или екипи, проучвайте информация, пътувайте, обаче по план, иначе ще се преуморите...Тези дни откриват чудесни шансове за вас, в деловата сфера сега може да се хванете с перспективни начинания или шефове да подтикнат кариерното ви израстване. Бъдете предпазливи - през уикенда с финансите, в понеделник и вторник не изостряйте спорове с колеги, партньори, клиенти и пр. В сряда изпипвайте детайлите в общи дейности. Някои Раци си патят от много високо самочувствие, други пък се грижат само за свои лични интереси и така губят даже приятели. В любовта се пазете и от авантюризъм, и от нереални оценки.Това 7-дневие дава превес на общуването и умението да градите съюзи. Група Лъвове си набелязват по-дългосрочна програма за работа, дано вече си имат подходящи помощници. Оценявайте обективно и личните, и професионалните качества на околните, за да не ви обкръжат лицемери... В понеделник уредете административни и финансови дела, конкретната дейност ще започнете по-късно, до сряда нещата тръгват трудно. Може да пътувате, да проучвате нови въпроси, да привличате още хора. Други пък се заемат съвсем сами със задачи.Не сте в силна делова позиция през следващите 7 дни, действайте предпазливо и по възможност самостоятелно. Девите ще посветят времето до понеделник на развлечения, обсъждане на дела с близки и грижи за тонизирането си. Ако се стремите към промени в личен план, не бързайте да се хвърляте в авантюри, в нови връзки, а и в по-отдавнашни приятелства не всичко върви гладко. От вторник до четвъртък ще вложите много усилия за стабилизиране на служебни и финансови въпроси, трудностите са бол, но ако вървите в крак с екипа си...До понеделник сте ведри, вероятно и доволни от постигнатото в работата, в домашна среда. Везните не се хващат с битови грижи сега, ще им дойде ред в четвъртък, тогава им помагат близки. Във вторник ви се ще да поускорите някакви промени, вероятно делови, имате план за действие. Не бързайте с реализацията, а проучете още куп неща. В сряда акцентът е на финанси и партньорство. Гответе си резервен вариант, реагирайте оперативно, ако има неблагополучия. Наложи ли се да поемете повече товари в екипа, направете го.Времето за отдих през този период е повече, от вас зависи да го направите и много приятно за домашни, роднини, приятели... Ще бъдете по-общителни и щедри, но и към вас проявяват внимание. Доста Скорпиони се вълнуват и от развоя на делата си, от вторник са готови да гонят амбициозни проекти, затова бързо да уреждат делови и финансови детайли в сътрудничеството с околните. Четвъртък ще ви покаже, още не е момент да подхващате свои инициативи, редно е да следвате идеи на по-влиятелни хора, да ги приобщавате към своите.Почивните дни ви водят на път, в други кръгове, носят информация и заради нея може да промените делови план. Едни Стрелци са недоволни от досегашни изяви и печалби, втори бързат да превърнат запознанства в любовни връзки. Бъдете по-търпеливи, понеделник и вторник са добри за приходи, но изискват бдителност и особено ако смятате да се влеете в нови екипи или да се заемете с нова дейност. В сряда сте излишно придирчиви към околните, а с тях може да направите тандем. В петък поемате повече задачи и укрепвате отношенията си. Сега имате повече време за отдих, използвайте го за тонизирането си, а и да помогнете на близки в грижи за тяхното здраве. Доста Козирози да обърнат внимание на храната си, през уикенда по купони ги дебнат куп изкушения. От понеделник до петък гледайте да се приспособите към плановете на хората, по-влиятелни в кръга ви, в сряда не се месете в споровете на колеги, партньори, познати. Имате да приключите важни задачи, работете бдително, за да не се предадете пред пречки почти на финала. И за брачно обвързване не бързайте.Периодът е по-динамичен, не добавяйте към напрежението и присъщото ви нетърпение за значими промени. В личен план някои Водолеи не са доволни от разбирането на обичани хора, вместо да задълбават в спорове, нека поизчакат, времето ще разчисти куп проблеми. До понеделник следва да контролирате и апетита за развлечения, не всяка компания ви подхожда за купон и за работа. Във вторник епизодични познанства прерастват в дружба, вие ще поемете по-тежките отговорности. Четвъртък носи шансове, преценете обективно и риска.Въпреки повечето почивни дни вие няма да забравите работата, а ще карате и близки да организират по-ефективно своята. Рибите обещават и разни услуги. Рискувате да се преуморите от чужди грижи, но пък ви радва мисълта, че сте полезни и общите начинания вървят. Във вторник-сряда, колкото да сте прави, намалете критичността, дълбаете прекалено в детайли. От четвъртък набирате информация и енергия за дела и печалби, може да се наложи да пътувате, да привличате още хора, екипът ще се учи от трудолюбието и находчивостта ви.", "date": "2019.09.21", "title": "Хороскоп за 21 – 27 септември от Антония Мечкова"}
{"url": "https://offnews.bg/bojni/bortcite-se-vrashtat-s-dva-medala-ot-svetovnoto-711682.html", "text": "И последният ни участник на световното в Казахстан отпадна.Светослав Димитров стартира с успех срещу венецуелеца Педро Фуентес -3:2 при 86-килограмовите, но в следващия кръг загуби от японеца Сохусуке Такатани с 1:8.Азиатецът обаче също падна след това и така българското участие приключи.Равносметката от световното не е много добра.Спечелени са само два медала - сребърен на Тайбе Юсеин при жените и бронзов на Айк Мнацаканян в класическия стил при мъжете.", "date": "2019.09.21", "title": "Борците се връщат с два медала от световното"}
{"url": "https://offnews.bg/politika/fandakova-kam-manolova-ako-se-saobraziavame-s-izborite-shte-lishim-s-711681.html", "text": "Ако се съобразяваме с изборите, ще лишим града от 217 милиона лева, заяви кметът на София Йорданка Фандъкова.Коментарът й е провокиран от , че офертите за закупуването на електробуси и зарядни станции за Столична община ще бъдат отворени на 23 и 24 октомври, буквално дни преди изборите на 27 октомври.Готова съм да поставя в плик името на кандидата, който ще спечели едната обществена поръчка, която е пренасочена от 9 за 23 октомври. Пликът ще предоставя на журналисти във вторник, обяви Манолова.Това са процедури, които обявихме още през лятото и които бяха отразени от всички медии. Това са процедурите за закупуване на електробуси, тролейбуси и трамваи – 82 електробуса, 30 тролейбуса и 25 нови трамвая. Тези процедури са със защитените средства по ОПОС - в мярката за по-чист въздух, каза Фандъкова пред радио К2.Аз лично се притеснявам, че през последните седмици г-жа Манолова говори само за обществени поръчки и се притеснява, че те се правят сега. Обществените поръчки са средството и инструментът да можем да реализираме обектите на града. Аз друг законов начин не зная, ако г-жа Манолова знае друг, нека да го каже. Второ - очевидно не е информирана за условията и сроковете по оперативните програми, защото, ако се съобразяваме с изборите, това означава да лишим града от тази огромна възможност, това са 217 милиона лева, които ние успяхме да защитим по оперативната програма. Има си срокове, трябва да се работи, независимо от всякакви избори, твърди столичният кмет.Всъщност протоколите и приключването на тези поръчки, за които тя говори, ще бъдат със срокове, които ще бъдат по времето на новоизбрания кмет. Така че очевидно тя се интересува изключително много, знае кой ще спечели, можи би знае кой трябва да спечели, аз не зная, аз такава информация нямам. Така че наистина съм притеснена от това, че с подобни приоритети може да се блокира развитието на града и да се загубят европейски средства, коментира Фандъкова.За някои поръчки все още няма подадени документи, сроковете са в края на октомври, там нямам представа кои ще кандидатстват, камо ли кои ще спечелят. По отношение на трамваите - има 3 компании, които ще кандидатстват, там също не зная кой ще спечели. В комисиите, които разглеждат документите и взимат решения, и в двете поръчки, по които в момента се работи и има вече отворени документи, влизат представители на Общинския съвет, включително представители на БСП. Г-жа Манолова работи с колегите от БСП, нека да я информират, да й кажат, за да знае. Защото все пак, ако искаш наистина да развиваш града, трябва да имаш и информация, и знания за това как се прави, каза Йорданка Фандъкова.Групата на ГЕРБ в Столичния общински съвет също излезе с позиция, в която се твърди, че \"с изявленията си за обществените поръчки г-жа Манолова показва пълна липса на компетентност за европейските проекти, тяхната защита и изпълнение.\"\"Никоя от размахваните от Манолова обществени поръчки няма да приключи преди изборите, но тя не знае това, очевидно защото не си е направила труда да се запознае с процедурите. В битката на Манолова за София и лакомията ѝ за власт жертва са гражданите\" - пише още в позицията на групата на ГЕРБ в СОС.", "date": "2019.09.21", "title": "Фандъкова към Манолова: Ако се съобразяваме с изборите, ще лишим София от 217 милиона лева"}
{"url": "https://offnews.bg/112/razkriha%c2%a0prestapna-grupa-za-trafik-na-hora-s-tcel-trudova-eksploatatc-711684.html", "text": "Операцията е проведена на 17 септември т.г. В резултат на проведените действия на служители от ГДБОП, Специализираната прокуратура и френските полицейски и съдебни власти, бе неутрализираха една от най-големите до момента международни организирани престъпни групи за трафик на хора с цел трудова експлоатация и пране на пари.Едновременните действията по разследването на българските и френските правоохранителни органи бяха извършени в пълен синхрон на територията на двете държави, съгласно споразумение за съвместен екип за разследване с участието на Евроджъст и Европол.На територията на Франция са задържани трима български и един френски гражданин. Събраните доказателства сочат, че българите организирали трафика на работници от страната в района на град Лион. Там, при четирима различни работодатели, са установени общо 167 работници, наети за сезонна селскостопанска работа – гроздобер. Задържаният французин осигурявал логистиката за престъпната дейност – отговарял за намирането на френски работодатели, както и за настаняването на работниците.Групата действала под прикритието на легален бизнес – наемане на работници по трудови договори от българско търговско дружество, което от своя страна ги командировало във Франция. Така френският работодател трябвало да плаща възнагражденията на работниците на българската фирма по банков път, а тя от своя страна – на работниците. В случая огромна част от полагащото се на работниците било присвоявано от дружеството на престъпната група. За да узаконят придобитите средства, участниците ги инвестирали в търговска дейност и недвижими имоти във Франция.Българските работници – предимно малоимотни и малограмотни хора, били набирани главно в Североизточна България. Те подписвали трудови договори с българското дружество на чужд език, без да разбират съдържанието, но с обещанието да получават по 60 евро на ден. Във Франция били транспортирани с нелицензиран превоз, където били настанявали в палаткови лагери. Там получавали авансово средства за храна, които впоследствие бивали удържани (както и разходите за транспорт). „Заплатите“ се плащали накуп в края на работния сезон и след удръжките. В крайна сметка полученото не стигало на някои от работниците дори да се приберат в България.В хода на разследването на българска територия е установено, че офисът на българското дружество, изпращащо работници във Франция, е регистриран на адрес, на който се намира празен незастроен парцел. В дома на участник в групата са намерени и иззети множество документи, доказващи престъпната дейност, и в частност - за големи парични суми за дарения между участниците в групата (от порядъка на 40 000 евро), декларации за значителни лични спестявания, фактури, касови бележки от бензиностанции, документи за купуване на големи количества алкохол и цигари. От офиса на счетоводна къща, обслужвала дружеството на престъпната група, е иззета цялата му налична документация (в т.ч. разписки, фактури, фишове за заплати, банкови преводи и др.).Разследването във Франция се води за нелегална трудова дейност, трафик на хора, организирана престъпна група и изпиране на пари. Българското разследване е за изпиране на пари в резултат на трафик на хора с цел трудова експлоатация.", "date": "2019.09.21", "title": "Разкриха престъпна група за трафик на хора с цел трудова експлоатация"}
{"url": "https://offnews.bg/volejbol/prandi-sas-slovenia-sme-na-edno-nivo-711670.html", "text": "Селекционерът на националния ни волейболен отбор Силвано Пранди зааяви преди мача със Словения от 1/8-финалите на Европейското първенство, че и двата тима са на едно и също ниво и състоянието в деня на мача ще определи победителя.Срещата между България и Словения е днес от 21:30 часа българско време в зала \"Дворана Център Стожице\" в Любляна.„Всеки мач носи известно напрежение. Трябва да забравим какво се случи във Франция и да се съсредоточим единствено върху отбора на Словения, защото ще играем един решаващ мач.Ако спечелим, ще се класираме на 1/4-финалите, а в противен случай ще се приберем у дома. И двата отбора са на едно и също ниво и вярвам, че именно състоянието в деня на мача ще определи победителя\".", "date": "2019.09.21", "title": "Пранди: Със Словения сме на едно ниво"}
{"url": "https://offnews.bg/politika/manolova-stolichna-obshtina-shte-otvori-obshtestveni-porachki-za-80-m-711677.html", "text": "Офертите за закупуването на електробуси и зарядни станции за Столична община ще бъдат отворени на 23 и 24 октомври, буквално дни преди изборите на 27 октомври. Готова съм да поставя в плик името на кандидата, който ще спечели едната обществена поръчка, която е пренасочена от 9 за 23 октомври. Пликът ще предоставя на журналисти във вторник, обяви днес кандидатът за кмет на София Мая Манолова.Използвам случая да повдигна темата за поредните обществени поръчки, обявени от Столична община чрез нейните транспортни дружества, този път са за 80 милиона лева - за закупуването на електробуси. На практика тази покупка е в интерес на столичани, защото довеждащият транспорт до метрото би следвало да става по този начин. Но защо тези поръчки са обявени: едната - на 27 август, другата - на 9 септември, и ще бъдат отворени два дни преди изборите? - попита Манолова.При това едната поръчка, която уж е спешна, е трябвало да бъде отворена на 9 октомври, но с промяна в параметрите на процедурата датата е насрочена за 23 октомври. Става дума за харчене на огромен ресурс - 80 милиона лева за двете поръчки, който ще се изразходва непрозрачно, защото липсва обсъждане заедно с гражданите, липсват мотиви защо поръчката е формулирана по този начин. Самите условия, заложени в процедурите, са ограничителни и според експерти те са подготвени за определени кандидати, коментира кандидатът за кмет на София.Готова съм да поставя в плик името на кандидата, който ще спечели едната поръчка, която е пренасочена от 9 за 23 октомври, забележете - за да няма време да се развихри скандал с предварително определения спечелил кандидат! Може би очакването е, че непосредствено преди изборите въпросът ще бъде необратимо решен, а от друга страна няма да има време да стане скандал, каза Манолова.", "date": "2019.09.21", "title": "Манолова: Столична община ще отвори обществени поръчки за 80 милиона дни преди изборите"}
{"url": "https://offnews.bg/sviat/zadarzhaha-v-gartcia-livanetc-kogoto-interpol-tarsi-34-godini-711703.html", "text": "Бреговата охрана на гръцкия остров Миконос задържа ливанец, издирван 34 години от Интерпол за отвличане на самолет и убийството на американски офицер, съобщи БНР.Арестуваният мъж е предаден на гръцката прокуратура. Очаква се той да бъде екстрадиран в САЩ, където ще бъде съден за тероризъм.При рутинна проверка на круизен кораб, акостирал на остров Миконос, гръцките гранични власти задържаха ливански гражданин. Оказало се, че мъжът е бил издирван от 34 години с червена бюлетина на Интерпол.Ливанецът е обвинен в отвличане на самолет и в убийство на американски военен, пътувал в същия самолет по линията Атина – Рим през 1985 година. Тогава двама ливанци, въоръжени с автомати и гранати, принуждават екипажа да промени посоката и приземяват самолета в Бейрут.Те освобождават няколко от пътниците, сред които е и известният гръцки певец Демис Русос. На борда пътува и американски гражданин, офицер от флота, който прави опит да обезоръжи терористите. Разстрелват го на летището.Останалите пътници са спасени след преговори с американското правителство. В продължение на 34 години американските власти издирват в цял свят терориста. Той се качва на кораба за Миконос, като след това е трябвало да продължи за Турция.Гръцките гранични власти арестуват ливанеца на пристанището в Миконос и го предават на прокуратурата.", "date": "2019.09.21", "title": "Задържаха в Гърция ливанец, когото Интерпол търси 34 години"}
{"url": "https://offnews.bg/sviat/dzho-kenedi-se-vkliuchi-v-predizbornata-nadprevara-za-senata-711704.html", "text": "Американският конгресмен Джо Кенеди се включи днес в предизборната надпревара за Сената, предадоха световните агенции.Демократът от Масачузетс официално обяви кандидатурата си в имейл преди проява в Бостън.Джо Кенеди е внук на Робърт Кенеди и праплеменник на някогашния президент на САЩ Джон Кенеди.Той е първият член на най-известната политическа династия в Америка, който се кандидатира за Сената, откакто неговият прачичо Едуард Кенеди направи това през 1962 г.Джо Кенеди ще се изправи срещу настоящия сенатор Едуард Марки на първичните избори догодина.", "date": "2019.09.21", "title": "Джо Кенеди се включи в предизборната надпревара за Сената"}
{"url": "https://offnews.bg/futbol/levski-zapisa-trudna-no-sladka-pobeda-nad-slavia-711706.html", "text": "Левски успя да победи с 2:0 Славия в най-старото столично дерби от 10-ия кръг на Ефбет Лига, играно на стадион \"Славия\".Срещата бе доста напрегната и поради тази причина мина без много футболни достойнства. През първото полувреме двата отбора не създадоха нищо интересно в предни позиции.След почивката \"сините\" натиснаха и изпуснаха няколко добри положения да поведат в резултата. Това все пак стана в 73-ата минута, когато току-що появилият се на терена Фелипе Нашименто преодоля Георги Петков.След гола \"белите\" се хвърлиха в атака, но вместо да изравнят, допуснаха второ попадение, дело на Станислав Иванов. Младокът се разписа след самостоятелен рейд от центъра.С победата Левски излезе на 1-во място в класирането с 23 точки, докато Славия остава с 10 пункта и заема 8-мата позиция.Славия: Георги Петков, Петър Патев, Милен Гамаков, Давид Муньос, Христо Поподаийн, Венцислав Бенгюзев, Емил Стоев (65-Тасевски), Славчо Шоколаров, Галин Иванов, Димитър Велковски, Калоян Кръстев (77-Мицански)Треньор: Златомир ЗагорчичЛевски: Милан Миятович, Живко Миланов, Холмар Ейолфсон, Янис Каргас, Иван Горанов, Кали Тиам, Мартин Райнов, Станислав Иванов, Франко Мазурек (71-Нашименто), Паулиньо (90-Мохамед); Найджъл Робърта (86-Алар)Треньор: Петър ХубчевПо-рано днес Ботев Враца и Дунав завършиха наравно 0:0. Врачани могат да съжаляват, че не взеха трите точки. Веднъж гредата спаси русенци през второто полувреме при удар на резервата Доминик Янков, а нападателите на домакините сътвориха доста пропуски пред вратата на Благой Макенджиев.Очакваше се Валери Божинов да започне титуляр, но той въобще не беше в групата. Нападателят страда от болки в кръста. Той влезе от пейката срещу Арда в предишния кръг, а днес изгледа мача от трибуните.", "date": "2019.09.21", "title": "Левски записа трудна, но сладка победа над Славия"}
