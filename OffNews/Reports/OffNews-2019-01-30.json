{"url": "https://offnews.bg/bojni/dzhon-dzhouns-poluchi-litcenz-i-shte-se-bie-s-antani-smit-na-ufc-235-696557.html", "text": "От няколко седмици се знаеше, че Джон Джоунс ще защитава титлата си срещу Антъни Смит на UFC 235, което ще се проведе на 2-ри март в Лас Вегас, но от компанията все още не бяха афиширали официално битката. Причината беше, че Атлетическата на комисия на Невада не бе разрешение на Джоунс да се бие.Лицензът вече е факт и Джоунс ще може да се изправи срещу Смит в октагона, което е музика за ушите на UFC и те веднага обявиха двубоя.Освен битката от UFC обявиха, че на 31-ви януари ще има пресконференция преди събитието UFC 235, която ще бъде отворена за фенове и медии. Очаква се двамата бойци да присъстват и да се изправят лице в лице. ", "date": "2019.01.30", "title": "Джон Джоунс получи лиценз и ще се бие с Антъни Смит на UFC 235"}
{"url": "https://offnews.bg/nashite-avtori/izborat-pred-balgaria-novo-kachestvo-na-evrointegratciata-ili-refleks-696568.html", "text": "На 1 март 2017 година Европейската комисия представи своята Бяла книга за бъдещето на Европейския съюз. Това беше първият институционален отговор на резултатите от референдума във Великобритания. Този сериозен документ остана почти напълно непознат за българската публика заради вълната от пропагандни клишета и популистки интерпретации, която подмени неговия смисъл.Петте сценария, които предложи Комисията, бяха добро начало на дебат, който всъщност не се състоя. Този дебат трябваше до доведе до разбирането за необходимостта от подготовката и подписването на нов Договор за Европейския съюз, тъй като изглежда почти напълно очевидно, че потенциалът на Лисабонския договор е изчерпан. Но третият от тези пет сценария - онези, които искат да правят повече заедно, да могат да го постигнат, започна да се реализира. И това има пряко отношение към отстояването на българския национален интерес и бъдещето на Европейския съюз.На 22 януари 2019 година, 56 години след подписването на т.нар. Елисейски договор от Шарл дьо Гол и Конрад Аденауер през 1963 година, в Аахен, Германия бе подписан Нов френско-германски договор, който актуализира и доразвива процеса на задълбочено сътрудничество между двете страни. Договорът обхваща сфери на стратегическо партньорство, които трябва да осигурят все по-пълно и активно взаимодействие между Френската република и Федералната република Германия. Първата част на договора се отнася до задълбочаване на сътрудничеството по отношение на европейските въпроси. Това ще доведе до заемането и отстояването на общи позиции по всички съществени въпроси, отнасящи се до развитието на европейската политика.Втората част на договора обхваща сътрудничеството в сферата на защитата на мира, сигурността и развитието. В нея са определи сферите на сътрудничество по отношение на международната политика, Евро-атлантическия алианс и ООН. Освен засиленото сътрудничество по отношение на политическите въпроси, в тази на част на Договора се определят параметрите на военно и индустриално сътрудничество между Германия и Франция. Със създаването на френско-германски съвет по отбрана и сигурност се осигурява политическото ниво, което ще насочва сътрудничеството във военната сфера. Целта е не само постигането на технологична съвместимост, но и формирането на обща култура на действие и съвместно разгръщане. В този раздел са включени приоритети като изграждането на съвместни дипломатически мисии, сътрудничество при борбата с тероризма, както и насърчаване на партньорството между Европа и Африка. Двете страни се ангажират с така необходимата реформа на Съвета за сигурност на ООН, като Франция поема ангажимента да работи за включването на Федералната република като постоянен член на Съвета.В сферата на културата, образованието и мобилността двете страни поемат ангажимент да разширят обхвата на досегашното успешно сътрудничество и да задълбочат интеграцията на образователните си системи. Ще продължи да се насърчава съвместното изучаване на двата езика, като това ще допринесе за реципрочното признаване на дипломи. Ще бъде създаден общ Граждански фонд, който трябва да насърчава граждански инициативи и сътрудничество между градове от двете страни. Най-същественият приоритет тук е системното свързване на образователните и изследователските мрежи на двете страни, както и системите на финансиране в тази сфера.Следващата част от Договора се отнася до регионалното и трансгранично сътрудничество. Това е една от приоритетните сфери, в които има натрупан дългогодишен опит, преди всичко в региона Страсбург-Ортенау, който ще бъде използван като основа за ново равнище на сътрудничество, включващо споделени публични услуги, градски транспорт, мрежови услуги и развитие на територията. Със създаването на Комитет на трансграничното сътрудничество, който ще включва институции на национално, регионално и местно равнище от двете страни, както и на останалите заинтересовани страни, ще бъдат координирани всички аспекти на развитие и стратегическо управление на процеса. В рамките на тези територии целта е постигането на пълноценно използване на двата езика, което да позволи улеснен достъп до публични услуги. В същото време се насърчава и децентрализираното сътрудничество между региони, които не са крайгранични.Последната част от Договора се отнася до параметрите на френско-германското сътрудничество по отношение на устойчивото развитие, климатичните промени, околната среда и икономическото сътрудничество. Оставайки в рамките на Споразумението от Париж, 12 декември 2015 година, и на Програмата за устойчиво развитие 2030 на ООН, двете страни ще развиват съвместни политики за икономическа трансформация в контекста на борбата с климатичните промени. Франция и Германия ще създадат обща икономическа зона, която ще се управлява чрез общи правила. Задълбочаването на сътрудничеството ще се изрази в реализирането на политики, които да повишат свързаността и развитието на двете национални икономики. За тази цел, двете страни ще задълбочат съвместно проучванията си в сферата на дигиталната трансформация и изкуствения интелект. Те се ангажират с това да лансират на международно ниво насоки, отнасящи се до етичните измерения на новите технологии.Разбира се, навсякъде в Договора се подчертава откритостта на френско-германското сътрудничество към други страни от Европейския съюз, които биха искали да се включат в него, при спазване на общите принципи и ценности, върху които се изгражда новото равнище на сътрудничество от Аахен.Неизбежният въпрос е  Няма съмнение в това, че новото равнище на сътрудничество между Френската република и Федералната република Германия очертава профила на онази Европа, към която се стремяхме през изминалите десетилетия. Мащабът на Договора от Аахен изпълва с конкретно съдържание перспективата за задълбочаване на сътрудничеството между страните от Европейския съюз, които искат да постигат повече, без да са задължени да се съобразяват с онези, които не желаят да се развиват. Къде е мястото на България в този процес?Първата реакция дойде от Президента Радев, който приветства протоколно Договора, но каза, че той трябва да е открит за присъединяване и на други страни, и то преди всичко в сферата на военното сътрудничество. Правителството също изрази подкрепата си за Договора от Аахен. Но, като цяло, българският политически елит за пореден път отмина с безразличие примера за ново равнище на европейска интеграция, така както и когато бе лансирана Бялата книга за бъдещето на Европейския съюз. Въпросът за това дали и в каква степен България желае и би могла да се възползва от новата динамика на задълбочено френско-германско сътрудничество остава открит.Няма съмнение, че българските компании имат интерес от участие в подобен вид европейски консорциум, свързан с военната индустрия и високите технологии. Френско-германски консорциум вече произведе и лансира нова бойна машина за пехотата, която би се вписала много добре в плановете за модернизация на Българската армия. Нашите научни институти и цялата ни образователна система би имала интерес от участие в развитието на френско-германското научно и образователно сътрудничество. Моделите и практиката на регионално и трансгранично сътрудничество на Франция и Германия биха имали неоценимо значение за ролята на страната ни по отношение на процеса на европейска интеграция на страните от Западните Балкани. Но за да се случи всичко това е необходимо да се запитаме в каква степен България днес е готова за ново равнище на европейска интеграция.Разбираме ли наистина, че реализацията на българския национален интерес преминава единствено и само през задълбочаване на европейската ни интеграция? Даваме ли си наистина сметка, че през последното десетилетие, под действието на разнопосочни фактори, но преди всичко заради неспособността ни да преодолеем собствените си проблеми, българското общество изглежда все по-разколебано и дълбоко вътрешно фрагментирано? Изглежда, че няма гражданска и политическа енергия за ново качество на европейска интеграция.Това ще бъде основният залог на предстоящите европейски избори - доколко българските граждани ще успеят да разпознаят собствения ни национален интерес в партийните предложения за бъдещето на Европейския съюз. Рискът е за пореден път европейският дневен ред на България бъде подменен от провинциалния рефлекс за самоизолация и партийно надиграване. Дебатът за бъдещето на Европейския съюз е неотделим от бъдещето на България и колкото по-рано разберем това, толкова по-бързо ще успеем да превъзмогнем рефлексите на азиатска периферия, които старателно биват налагани у нас.", "date": "2019.01.30", "title": "Изборът пред България: Ново качество на евроинтеграцията или рефлексите на азиатска периферия"}
{"url": "https://offnews.bg/futbol/tcska-prodade-kiril-despodov-za-4-2-miliona-evro-na-kaliari-696573.html", "text": "ЦСКА ще получи 15 процента от бъдещ трансфер на Кирил Десподов. Нападателят вече е кадър на тима от италианската Серия А - Каляри, съобщава \"Труд\".\"Червените\" продадоха футболиста за 4,8 милиона долара (4,2 милиона евро), като двете страни са се споразумели сделката да стане в американската валута. Договорът на Десподов е за 4 години и половина. Нападателят ще получи 2 милиона евро като заплати за периода. В тях не са включени премии за класиране, голове и асистенции.Играчът напусна лагера на ЦСКА в Испания и във вторник на обяд мина медицински тестове. Всичко на остров Сардиния е било по план и контрактът е сключен. Така Десподов става най-скъпият футболист, който е продаден от наш клуб в чужбина.В първата десетка на най-добре пласираните играчи има шестима \"червени\". Те са Христо Стоичков, Стилиян Петров, Димитър Бербатов, Владимир Манчев и Ивайло Чочев.Собственикът на \"армейците\" Гриша Ганчев пък е участвал в 4 от сделките – в три като началник на Литекс. Десподов може да дебютира за Каляри още в понеделник срещу Аталанта в Серия А.От Каляри и ЦСКА обявиха едновременно в сайтовете си сделката. \"Червените\" не разкриват параметрите, но подчертават, че трансферът е рекорден за български футболист от родното първенство в чужбина и бие този на Христо Стоичков от ЦСКА в Барселона през 1990 година.", "date": "2019.01.30", "title": "ЦСКА продаде Кирил Десподов за 4,2 милиона евро на Каляри"}
{"url": "https://offnews.bg/politika/eva-majdel-opaseniata-che-evroto-shte-ni-napravi-po-bedni-sa-neosno-696567.html", "text": "Опасенията, че приемането на еврото ще ни направи по-бедни, се неоснователни, заяви българският евродепутат от ГЕРБ/ЕНП Ева Майдел на среща на Жени ГЕРБ-София.Фактите показват, че влизането в еврозоната е много по-вероятно да доведе до засилване на икономическия растеж, вместо забавяне, твърди Майдел.Твърдението, че ще се повишат цените, е мит, който не се потвърждава от данните за някоя от последните държави, приели общата валута, добави тя.Ева Майдел е категорична, че \"поемането по пътя към еврото беше най-доброто, което правителството можеше да направи, за да осигури дългосрочен икономически просперитет на България\".", "date": "2019.01.30", "title": "Ева Майдел: Опасенията, че еврото ще ни направи по-бедни, са неоснователни"}
{"url": "https://offnews.bg/volejbol/priemame-olimpijska-kvalifikatcia-po-volejbol-696570.html", "text": "България ще е домакин на олимпийската квалификация за мъже от 9 до 11 август, обяви Международната федерация по волейбол (FIVB).\"Лъвовете\" ще се борят за първото място с олимпийските шампиони от Рио 2016 Бразилия. Освен тях, в групата ни са Египет и Пуерто Рико.Победителят ще се класира директно за Олимпийските игри в Токио 2020. Ако националите не спечелят първото място на турнира в България, то те ще имат и още една възможност, но малко по-късно на европейска квалификация.Група А – домакин БЪЛГАРИЯ:Участници: България, Бразилия, Египет, Пуерто РикоГрупа В - домакин ХоландияУчастници: Холандия, САЩ, Белгия, Република КореяГрупа С – домакин ИталияУчастници: Италия, Сърбия, Австралия, КамерунГрупа D – домакин ПолшаУчастници: Полша, Франция, Словения, ТунисГрупа Е – домакин РусияУчастници: Русия, Иран, Куба, МексикоГрупа F – домакин КитайУчастници: Китай, Канада, Аржентина, ФинландияЖенският състав на България пък е в Група С заедно със съставите на САЩ, Аржентина и Казахстан, но домакин на олмимпийската квалификация все още не е определен.", "date": "2019.01.30", "title": "Приемаме олимпийска квалификация по волейбол"}
{"url": "https://offnews.bg/112/naprezhenie-v-stolipinovo-sled-politcejska-aktcia-sreshtu-narkodilari-696574.html", "text": "Напрежение възникна тази вечер в пловдивския квартал Столипиново след полицейска акция срещу наркодилъри.При акцията са арестувани четирима души, иззет е хероин.Към 22 ч. стотици разгневени жителите на Столипиново се събраха около заведението, в което са арестувани заподозрените за наркоразпространение.За кратко разгневените жители на квартала обградиха и полицейските бусове.Към 23.30 ч. акцията на полицията е приключила, а ситуацията в квартала е спокойна, твърди пред агенция \"Фокус\" говорителят на ОДМВР-Пловдив. ", "date": "2019.01.30", "title": "Напрежение в Столипиново след полицейска акция срещу наркодилъри"}
{"url": "https://offnews.bg/obshtestvo/dete-pochina-sled-uslozhnenia-ot-grip-v-pazardzhik-696575.html", "text": "Дете на 2 години почина в болницата в Пазарджик след усложнение от грип.Момиченцето е прието в МБАЛ-Пазарджик в тежко състояние, с двустранна бронхопневмония.Преди това то е лекувано във велинградската болница. След като е изписано от там, състоянието му рязко се е влошило, съобщава БНР.От пазарджишката болница обясниха, че момиченцето е прието със затруднено дишане - затова е интубирано и поставено на командно дишане. Въпреки усилията на лекарите, детето е починало.В четвъртък предстои проверка на случая.", "date": "2019.01.30", "title": "Дете почина след усложнения от грип в Пазарджик"}
{"url": "https://offnews.bg/politika/bachvarova-horata-si-misliat-che-ima-koruptcia-tova-e-subektivno-us-696572.html", "text": "Забележете, че тук става въпрос за регистрация на усещане. Субективно усещане, а не на обективни факти. Колкото повече една тема е предмет на обществени дискусии и внимание, толкова повече тя създава негативни реакции в общественото съзнание и хората реагират по този начин.С тези думи Румяна Бъчварова, началникът на кабинета на премиера Борисов, коментира тази вечер пред БНТ \"Индекса за възприятие на корупцията\" на \"Трансперънси интернешънъл\", според който България заема 77 място в световната класация. В рамките на регионалната класация на държавите членки на Европейския съюз страната ни продължава да заема последно място.За корупция се говори много. Колкото повече политически се говори по тази тема, толкова повече хората остават с впечатление, че има корупция. Много трудно можем да кажем кое е точното състояние в момента. Факт е, че хората си мислят наистина, че има корупция, заяви Бъчварова.Но не забравяйте, че ГЕРБ предложи закон, създаде нова структура, акцентира тя.След почти 10-годишно управление ГЕРБ остава първа политическа сила. Досега не сме имали такъв феномен. Да, нараства негативното отношение, 10 години са много дълъг период за която и да било политическа фигура или партия, за да запази позициите, на които е била. Има нещо в поведението на ГЕРБ, което кара хората все още да ни вярват. И това не е малко. И тези хора са повече от тези, които са склонни да вярват на БСП, каза още Бъчварова.За предстоящите евроизбори тя заяви, че ГЕРБ е партията, която \"има най-големи основания да се бори за вота на избирателите, защото е доказала проевропейското си поведение, защото е показала резултати, защото няма проблем с политическото си семейство.\"На въпрос дали очаква предсрочни избори, Бъчварова заяви, че от една година всички, които са опозиция на ГЕРБ, говорят за предсрочни избори и тя не вижда с какво основание.", "date": "2019.01.30", "title": "Бъчварова: Хората си мислят, че има корупция. Tова е субективно усещане..."}
{"url": "https://offnews.bg/futbol/nenuzhen-na-barsa-shte-doigrae-sezona-v-arsenal-696569.html", "text": "Халфът на Барселона Денис Суарес, който за поредна година не намери място в редиците на тима, ще прекара втората половина от сезона в Арсенал.\"Артилеристите\" ще заплатят 2.3 милиона паунда за наема и имат правото да купят играча след края на настоящата кампания. Сумата за неговото изкупуване ще бъде в размер на 20 милиона евро.Припомняме, че каталунците удължиха договора с 25-годишния футболист до лятото на 2021 година.През този месец Барса гласеше Суарес за трансфер в Севиля или Реал Бетис, тъй като договорът му изтичаше след 18 месеца, но халфът отказа да се присъедини към тези клубове поради желанието си да се върне към английския футбол.", "date": "2019.01.30", "title": "Ненужен на Барса ще доиграе сезона в Арсенал"}
{"url": "https://offnews.bg/obshtestvo/vas-rdnsk-burgas-nosi-vinata-za-zastroiavaneto-na-koral-696553.html", "text": "Регионалната дирекция за национален строителен контрол в Бургас (РДНСК) не е осъществила задължителен служебен контрол за законосъобразност на разрешенията за строежи на плаж Корал, издадени през 2007 г. Това е органът, който е длъжен да извършва служебна проверка за съответствията на всички разрешения за строежи спрямо нормативните изисквания, към датата на издаването им. Това пише в позиция на Върховния административен съд по повод казуса със застрояването на екоплажа.Както OFFNews вече съобщи красивата пясъчна ивица ще бъде превърната в бетонно гето след като Върховният административен съд (ВАС) е допуснал огромното застрояването на първа линия. По този повод от съда правят следното важно уточнение:Магистратите уточняват и че във Върховния административен съд дело 7287/2018 г. е седмото с такъв предмет и всички са образувани по протести на Прокуратурата срещу издадени разрешения за строежи на плаж Корал. При решенията на върховните административни съдии по тях няма противоречива практика.\"Десетки са и делата във ВАС с искания за обявяване на нищожност на разрешения за строежи по Черноморието, издадени на физически и юридически лица, за които РДНСК – Бургас не е осъществила служебен контрол за тяхната законосъобразност\", заявяват още от пресслужбата на върховния съд.", "date": "2019.01.30", "title": "ВАС: РДНСК - Бургас носи вината за застрояването на Корал"}
{"url": "https://offnews.bg/volejbol/neftohimik-doblizhi-1-2-final-za-kupata-na-cev-sled-pobeda-sreshtu-oli-696571.html", "text": "Волейболният шампион на България Нефтохимик 2010 направи сериозна крачка към класиране за полуфиналите на втория по сила европейски клубен турнир за Купата на CEV. \"Бургазлии\", водени от Николай Желязков, удариха у дома гръцкия гранд Олимпиакос (Пирея), с бившия капитан на България Тодор Алексиев в редиците си, с 3:1 (18:25, 29:27, 25:22, 25:21) в първия мач от 1/4-финалите помежду им, игран тази вечер в пълната с близо 1500 зрители зала \"Младост\" в Бургас.Двата тима ще се изправят един срещу друг отново след две седмици, на 14 февруари (сряда) от 17,00 часа българско време в легендарната зала \"Мелина Меркури\". Шампионите на България се нуждаят само от два спечелени гейма, за да продължат напред към полуфиналите и да постигнат най-големия си успех на европейската сцена.\"Червено-белите\" от Пирея ще гонят задължителна победа с 3:0 или 3:1, за да стигнат поне до \"златен\" гейм. Победителят от тази двойка ще спори на полуфиналите срещу победителя от двубоя между швейцарския Линдарен Волей (Амрисвил) и италианския гранд Тренто.Над всички за Нефтохимик бе Николай Учиков със страхотните 23 точки (1 блок, 2 аса и 48% ефективност в атака) за победата. Капитанът Георги Петров (4 блока, 39% ефективност в атака и 44% позитивно посрещане) и словенецът Ален Джорджевич (2 блока, 55% ефективност в атака и 63% позитивно посрещане) също допринесоха за успеха.Тодор Алексиев се представи много силно за Олимпиакос и стана втори по резултатност с 16 точки (2 блока, 1 ас, 42% ефективност в атака и 47% позитивно посрещане). Канадският национал Гавин Шмит реализира 18 точки (1 блок, 1 ас и 52% ефективност в атака), но това не бе достатъчно за гърците, за да се поздравят с успех.", "date": "2019.01.30", "title": "Нефтохимик доближи 1/2-финал за Купата на CEV след победа срещу Олимпиакос"}
{"url": "https://offnews.bg/sviat/parlamentarniat-shef-na-turtcia-napuska-posta-shte-stava-kmet-696560.html", "text": "Председателят на Великото национално събрание на Турция Бинали Йълдъръм подава оставка от поста, защото управляващата партия издигна кандидатурата му за кмет на Голямата община Истанбул.Това той съобщи в ефира на тв канала CNN Turk и уточни, че пълномощията му ще бъдат прекратени на 18 февруари.На 31 март т.г. в Турция ще се проведат избори за местните органи на властта, а утре Партията на справедливостта и развитието ще представи кандидатите си за кметове на всички 81 области.Йълдъръм посочи, че президентът и лидер на управляващата партия Реджеп Ердоган ще се включи активно в личната му предизборна кампания и освен това ще агитира на митинги в над 50 провинции. Запитан защо на всичко казва „да“, поради което е постоянен обект на критики и няма ли собствено мнение, той каза, че е разбран човек и никога на нищо не възразява, и винаги изпълнява волята на народа.В ефир той обеща да се справи с автомобилния трафик в Истанбул. „Човек, който е преборил проблема с трафика на 780 000 кв.километра на Турция, няма са се справи с 5 400 кв.километра в Истанбул ли? Ще намерим решение, няма да има трафик“, заяви бившият транспортен министър. Йълдъръм коментира публикациите в чужди медии за мегапроекта „Канал Истанбул“, които полагали усилия да се внуши, че той означава катастрофа за града. Но това е алтернатива за Босфора и тя е много важна за нашата национална сигурност, както и за стратегическите ни интереси, подчерта той.По повод огромния брой на сирийските бежанци в Истанбул той изрази надежда, че те ще се завърнат в родината си така, както след турската военна операция „Щит на Ефрат“ над 300 000 души са се прибрали по домовете си в Ел Баб, Джераблус и Африн. Факт е, че в големи райони на Истанбул по някои улици чужденците са много повече от местните хора, това не е хубава гледка и тя ни безпокои, каза Йълдъръм.", "date": "2019.01.30", "title": "Парламентарният шеф на Турция напуска поста, ще става кмет"}
{"url": "https://offnews.bg/sviat/erdogan-i-putin-zaedno-i-na-teatar-696562.html", "text": "Президентите на Русия Владимир Путин и на Турция Реджеп Ердоган ще открият заедно годината на руско-турската култура и туризма в Болшой театър, съобщават агенциите в двете държави.За предстоящата среща на двамата лидери, планирана за 8 април, съобщи турският зам.-министър на културата и туризма Ахмет Дурсун.Прессекретарят на руския президент Дмитрий Песков потвърди това и уточни, че темата е била обсъдена по време на преговорите в Москва на 23 януари.Гала представлението в Болшой театър предвижда операта „Троя“, но няма сведения от руски или от турски артисти ще бъде представен спектакълът.„Газета.ру“ припомня, че Владимир Путин е бил на представлението на балета „Шчелкунчик“ в Болшой театър в края на 2018 г.", "date": "2019.01.30", "title": "Ердоган и Путин заедно и на театър"}
{"url": "https://offnews.bg/tenis/kontuzia-v-ramoto-spria-sharapova-ot-uchastie-v-domashen-turnir-696559.html", "text": "Руската тенисистка Мария Шарапова се оттегли от участие на турнира в Санкт Петербург заради травма в дясното рамо, която е получила.По план тя трябваше да се изправи днес срещу своята сънародничка Дария Касаткина, но в крайна сметка последната ще продължи без игра на 1/4-финалите в надпреварата.Шарапова показа доста добра игра от началото на годината, като стигна до 1/4-финалите в Шънджън, а после и до 1/8-финал на турнира от Големия шлем - Открито първенство на Австралия.В Мелбърн рускинята впечатли с успеха си над Каролине Вжняцки в три сета. Сега обаче Мария ще трябва да почива, докато се възстанови от травмата си.", "date": "2019.01.30", "title": "Контузия в рамото спря Шарапова от участие в домашен турнир"}
{"url": "https://offnews.bg/politika/pargov-bsp-niama-da-podkrepi-predlozhenata-ot-gerb-ikonomicheska-ramk-696563.html", "text": "БСП няма да подкрепи предложената от ГЕРБ икономическа рамка на транспорта в София. Това заяви председателят на групата на БСП в Столичния общински съвет и на социалистите в София Калоян Паргов. По време на заседанието на Комисията по транспорт и туризъм към СОС днес той постави много въпроси във връзка с данните в доклада за икономическата рамка, на които не получи задоволителни отговори.\"Икономическата рамка и транспортната задача са основополагащи документи за работата в сектора и са неразделна част от бюджета. По принцип те определят количеството и качеството на транспортното обслужване на гражданите. Логиката е първо да разгледаме и да приемем икономическата рамка и транспортната задача и те да станат елемент от бюджета. А не както е в момента - икономическата рамка е следствие на бюджета, тоест масовият градски транспорт се финансира до размера на заделените средства, а не до размера на необходимите средства за качествено обслужване. Освен това и бюджетът, и икономическата рамка управляващите в СО ги входираха в СОС в последния възможен момент. Този модел на управление е нелеп, коментира Калоян Паргов, който е заместник-председател на Комисията по транспорт и туризъм. - Очевидно управляващите в Столична община имат големи притеснения по отношение на бюджета за тази година, който им е последен за мандата преди местните избори през есента. Несъмнено точно тези притеснения са причината за това поведение и пълната непрозрачност в работата на управляващите в София\", посочи той.Според Калоян Паргов предложената от ГЕРБ в Столичната община икономическа рамка не дава отговор на един основен въпрос - дали качеството на транспортната услуга ще се подобри.\"Въпреки предложените увеличения в отделните параметри на транспортната задача, остава неяснотата и по въпроса дали ще бъде решен и друг от големите проблеми - този с разписанията и транспортната схема в града, коментира той. - Специално по този въпрос миналата година в Комисията взехме решение да започнем оптимизация и реорганизация на наземния транспорт. Управлението на процеса в момента е по сигнали на гражданите и с цел туширане тяхното недоволство. Липсва в обосновката на икономическата рамка отговор и на въпроса къде са проблемите на транспорта и в каква последователност те ще бъдат решавани. От предложената икономическа рамка става ясно, че живеещите в крайните квартали граждани ще останат недообслужени от гледна точка на удобното им придвижване. За поредна година управляващите в Столична община показват, че за тях е важен паричният поток и баланса на разходите, а не удобството на гражданите, които ползват транспорта\", каза той.Председателят на БСП-София е убеден, че третият метродиаметър в града ще бъде основна част от предизборната кампания за рязане на ленти на управляващите от ГЕРБ в столицата.\"Третият метродиаметър е част от транспортната задача, а най-важният въпрос, свързан с него, подежи на решаване в средата на 2020 година. Говоря за довеждащия транспорт, коментира Калоян Паргов. - Това означава, че през първата половина на следващата година софиянци ще имат големи затруднения с ползването на третия метродиаметър на определени места по трасето. Просто свободният достъп ще бъде възпрепятстван”.", "date": "2019.01.30", "title": "Паргов: БСП няма да подкрепи предложената от ГЕРБ икономическа рамка на транспорта в София"}
{"url": "https://offnews.bg/futbol/tcska-otkupi-napadatel-na-kievo-696565.html", "text": "ЦСКА откупи правата на нападателя Али Соу от Киево, твърдят медиите в Италия. През есента футболистът игра под наем, но \"червените\" решиха да се възползват от клаузата заради доброто му представяне.В 12 мача Соу вкара 3 гола и направи 1 асистенция и се очаква да измести Мауридес от титулярното място на върха на атаката. \"Летящите магаренца\" ще получат процент при бъдещ трансфер на гамбиеца.Соу беше собственост на Киево 5 години, но има едва 2 мача за първия отбор на веронци. Пращан е под наем в Юве Стабия (35 мача, 5 гола), Пескара (8/0), Латина (13/0), Модена (8/0), Лече (9/1), Прато (15/0), Вибонезе (18/6) и албанския Скендербеу.През миналия сезон той вкара 21 попадения за отбора, спечели титлата и голмайсторския приз в местния шампионат. Освен тях Соу имаше още 5 точни изстрела за Купата, както и 2 в евротурнирите, във вратите на Йънг Бойс и Динамо Киев.24-годишният Соу има 24 срещи за националния отбор на Гамбия с 5 гола.", "date": "2019.01.30", "title": "ЦСКА откупи нападател на Киево"}
{"url": "https://offnews.bg/obshtestvo/obiaviavat-gripna-epidemia-i-v-oblast-gabrovo-696564.html", "text": "Грипна епидемия се обявява от утре в Габрово. Учебните занятия се преустановяват за периода от 31.01.2019 г. до 05.02.2019 г.Във връзка с усложнената епидемична обстановка в област Разград и нарастване на заболяемостта от ОРЗ и грип, РЗИ-Разград издаде предписание за удължаване срока на преустановяване на учебните занятия в училищата до 04.02.2019 г. включително.От утре се отменя грипната епидемия на територията на община Луковит и в област Хасково. От 01.02.2019 г. се отменя грипната епидемия и противоепидемичните мерки на територията на Софийска област.", "date": "2019.01.30", "title": "Обявяват грипна епидемия и в област Габрово"}
{"url": "https://offnews.bg/analizi-i-komentari/vodeshtite-na-tarsi-se-otgovariat-na-kalin-terzijski-696554.html", "text": "Вчера писателят Калин Терзийски изрази публично мнението си за предаването „Търси се“, в което го записахме като основен гост. Като автори и водещи бихме искали да ви споделим и нашата позиция.Поканихме Калин Терзийски като всички останали наши гости - най-добронамерено, с доверие и уважение. Той прие с удоволствие поканата, като от самото начало беше наясно в какъв телевизионен формат ще гостува. „Търси се“ не е журналистическо предаване, а токшоу, в което представяме гостите си в изцяло лично качество. В този формат предаването е обичано и успешно вече 12 години. Ние не сме журналисти, а телевизионни водещи, които влагат душите си в разговорите с гостите.Подходихме към Калин Терзийски по същия начин, както към всеки гост. Потърсихме неговите близки хора – брат му, дъщерята, жената до него и близък негов приятел. Темите и въпросите в интервюто ни са засегнати именно от тези негови близки и приятели и категорично възразяваме срещу внушението на писателя, че те са единствено и само във връзка с темата „алкохол“. Въпросите, за които той твърди, че сме му задавали, не фигурират нито в нашия речник, нито са в стилистиката на предаването. Разбира се, не можем да пренебрегнем темата за алкохола, която така или иначе съпътства живота му и която той коментира открито в публичното пространство. Въпросът по тази тема обаче беше само един. Реакциите и отношението на госта към нас по време на останалата част от предаването ще спестим както в самото предаване, така и тук, защото „Търси се“ ще остане позитивно и добронамерено и никога няма да заложи на скандал, за да получи допълнителна популярност.За 12 години в ефира на bTV в „Търси се“ са гостували най-успешните хора на България и с всички тях, обичани и доказани хора в своите области, сме водили съкровен разговор и сме съумели да разкрием личния им живот по най-позитивния и затрогващ начин. „Търси се“ никога не е било предаване, което започва и свършва с професионалните постижения на гостите. Ако Калин Терзийски е очаквал по изключение да се превърнем в платформа за популяризиране на книгите му, ние не сме му давали повод за подобно очакване.Слагаме край на темата и продължаваме да работим с чиста съвест и с любов, защото за 12 години за нас е важна любовта на зрителите и всичките ни гости дотук.", "date": "2019.01.30", "title": "Водещите на 'Търси се' отговарят на Калин Терзийски"}
{"url": "https://offnews.bg/obshtestvo/kabinetat-otpusna-5-mln-leva-na-balgarskata-pravoslavna-tcarkva-696541.html", "text": "Правителството одобри 5 млн. лв. допълнителни разходи като част от държавната субсидия за 2019 г. на Българската православна църква - Българска патриаршия, с което ще бъде обезпечена текущата издръжка на Църквата от началото на годината.Средствата са по бюджета на Министерския съвет за 2019 г. и са осигурени за сметка на предвидените разходи по централния бюджет за тази година.Негово Светейшество българският патриарх Неофит с писмо до МС е отправил искане за предоставяне на част от държавната субсидия за 2019 г., като то е подкрепено от правителството.През 2018 г. бяха приети изменения и допълнения на Закона за вероизповеданията, с които се въведе нов ред на финансиране от страна на държавата на регистрираните вероизповедания - с чл. 28 от Закона бяха определени критерии, съгласно които ежегодно със закона за държавния бюджет се одобрява разпределението на държавната субсидия за вероизповеданията, считано от 1 януари 2019 г.Поради обстоятелството, че Законът за държавния бюджет на Република България за 2019 г. беше приет преди промените в Закона за вероизповеданията, с § 19 към преходните и заключителните разпоредби на изменителния закон е предвидено за тази година Министерският съвет да одобри държавната субсидия за вероизповеданията.", "date": "2019.01.30", "title": "Кабинетът отпусна 5 млн. лева на Българската православна църква"}
{"url": "https://offnews.bg/bojni/bosat-na-ufc-nakazanieto-na-habib-nurmagomedov-e-tvarde-surovo-696556.html", "text": "Президентът на най-голямата ММА организация в Северна Америка UFC - Дейна Уайт смята, че наказанието на шампиона Хабиб Нурмагомедов е твърде сурово.Руснакът беше наказан от NSAC за девет месеца и глобен с 500 хиляди долара заради мелето в което участва след победата си над Конър Макгрегър на турнира UFC 229 през октомври миналата година.Тогава Нурмагомедов напусна пределите на октагона, за да потърси саморазправа с Дилън Данис, съотборник на ирландеца, с което предизвика масово сбиване.\"Останах изненадан, че глобиха Хабиб с 500 хиляди долара и го наказаха за девет месеца. Наказанието му може да бъде намалено до шест месеца, ако той се присъедини към социална програма.Той не постъпи правилно, но ние възстановихме реда за секунди. Не знам. Каквото – такова. Според мен, наказанието е доста сурово\", каза Уайт пред ESPN.", "date": "2019.01.30", "title": "Босът на UFC: Наказанието на Хабиб Нурмагомедов е твърде сурово"}
{"url": "https://offnews.bg/obshtestvo/vsichki-tuneli-na-metroto-ot-popa-do-krasno-selo-gotovi-do-20-fevruari-696540.html", "text": "Тунели на всички станции от третия лъч на метрото от Попа до Красно село ще са готово до 20 февруари. Тогава тунелопробивната машина са връща в изходната си шахта. Това обяви шефът на \"Метрополитен\" проф. Стоян Братоев на заседанието на комисията по транспорт към СОС, която гледа икономическата рамка на градския транспорт в столицата за 2019 г.Строежът на метро № 3 върви трудно,защото се копае дълбоко под реки, обясни той.Днес пак имахме пробив на Перловската река, овладян е, но е тежко, допълна проф. Братоев. По думите му метрото в този участък трябва да бъде пуснато до 2 октомври по договор, но стремежът е да е готово още през септември. До края на годината се очаква да тръгне подземната железница от Орлов мост до бул. \"Владимир Вазов\". През лятото пък ще е готова схемата за довеждащия транспорт до метрото в Овча купел - третият етап от метро 3, което ще бъде завършено през пролетта на 2020 г. ", "date": "2019.01.30", "title": "Всички тунели на метрото от Попа до Красно село готови до 20 февруари"}
{"url": "https://offnews.bg/futbol/rafa-nadal-vdiga-svatba-v-majorka-prez-esenta-696537.html", "text": "Испанската суперзвезда в мъжкия тенис Рафаел Надал се приготвя за сватба през есента на тази година.Новината е съобщена от списание \"Hola\", което се позовава на източници, близки до бъдещите съпрузи. Матадора е сгоден със своята любима Мария Франсиска Перейро от месец май миналата година. Двамата са заедно от 2005 година насам.Бащата на Хиска - Бернат е механик, а майка й Мария работи в общината в Манакор. Запознава ги сестрата на Рафа. Първоначално крият връзката си и тя стана официална, когато Перейо се появи в компанията на майката на тенисиста Ана Мария Надал на турнир през 2010 година.Скъсването с ергенския живот най-вероятно ще стане във втората половина на септември в Майорка. На церемонията се очаква да присъства и най-добрият български тенисист Григор Димитров, който е добър приятел на \"Матадора\".", "date": "2019.01.30", "title": "Рафа Надал вдига сватба в Майорка през есента"}
{"url": "https://offnews.bg/obshtestvo/otpuskat-dve-novi-stipendii-za-uchenitci-sled-zavarsheno-osnovno-obraz-696538.html", "text": "Две нови стипендии за учениците, завършили основното си образование, одобри правителството.Първата е за ученици, които се обучават в дуална система на обучение в класовете от първи гимназиален етап. Втората е за тези, които са приети в осми клас по защитените специалности от професии или специалности от професии, по които се очаква недостиг от специалисти на пазара на труда, и се обучават по тях през тази учебна година.Стипендиите ще се предоставят на основа класиране на учениците подобно на стипендиите за постигнати образователни резултати и за подпомагане на достъпа до образование и предотвратяване на отпадането.Учениците, които отговарят на условията за получаване на повече от една стипендия, ще имат право да изберат само на една от тях.В същото време има възможност, когато ученик е класиран за една от двата вида нови стипендии и едновременно за стипендия за образователни резултати, да има право да получи и половината от размера на стипендията за образователни резултати. Целта е да се стимулират учениците с по-висок успех.Предвиждат се и стипендии за ученици със специални образователни потребности след завършен седми клас, които се обучават в държавните и в общинските центрове за специална образователна подкрепа.Новите месечни стипендии за ученици ще се отпускат от втория срок на учебната 2018/2019 година. Те няма да се изплащат на ученици с пет отсъствия по неуважителни причини през месеца, за който е стипендията.Учениците през учебните 2018/2019 и 2019/2020 г., които се обучават в дуална система и получават стипендии по проект „Швейцарска подкрепа за въвеждане принципите на дуалното обучение в българската образователна система“, няма да имат право на стипендия за ученици за дуалната система на обучение в класовете от първи гимназиален етап, осигурена от държавния бюджет.Промените имат за цел разширяване на кръга от ученици с право на стипендии след завършено основно образование. Целта е да допринесат за укрепване на връзката между професионалното образование и обучение и изискванията на пазара на труда, а също и за намаляване на отпадащите от училище.", "date": "2019.01.30", "title": "Отпускат две нови стипендии за ученици след завършено основно образование"}
{"url": "https://offnews.bg/obshtestvo/prebroiavat-zemedelskite-stopanstva-prez-2020-g-696539.html", "text": "Правителството одобри проект на Закон за преброяване на земеделските стопанства през 2020 г.Законопроектът има за цел да продължи поредицата от европейски изследвания на структурата на земеделските стопанства, свързана с проследяване на тенденциите в развитието на земеделските структури. Ще бъдат осигурени статистически данни за земеделските стопанства, надеждна основа за бъдещата Обща селскостопанска политика в страната и в Европейският съюз.Анкетирането на земеделските стопанства ще започне на 1 септември 2020 г. и ще приключи на 18 декември 2020 г.До 18 септември 2020 г. се предвижда преброяването да се извършва по интернет чрез предоставяне на данни от земеделския стопанин с помощта на уеб-базирано приложение и попълване на електронен въпросник. В оставащия период данните ще бъдат събирани от анкетьор чрез интервю със стопанина.С провеждането на преброяване в страната ще се получи обобщена и изчерпателна информация за броя, типа и размера на земеделските стопанства, използването на земеделската земя и отглежданите селскостопански животни.", "date": "2019.01.30", "title": "Преброяват земеделските стопанства през 2020 г."}
{"url": "https://offnews.bg/obshtestvo/snimka-na-denia-hubavoe-no-veche-se-chupi-snimki-696527.html", "text": "Част от новите плочки пред столичния храм \"Св. Седмочисленици\" са счупени, а други са надигнати, видя репортер на OFFNews.Бетонните плочи в градинката пред църквата бяха сложени в края на септември 2018 г. Изпълнителят на ремонта е фирмата \"Джи Пи Груп\". Авторът на проекта арх. Иво Панталеев от студио А.Д.А обясни, че плочите са от Македония, не са китайски, и са най-доброто, което може да се намери на пазара в балканския регион в момента. OFFNews изпрати запитване до изпълнителя на ремонта - фирмата \"Джи Пи Груп\", дали счупените плочки ще бъдат заменени. От строителната компания отговориха, че \"всички повредени настилки и неравности в обхвата на проекта ще бъдат отстранени\". Уточниха още, че \"в момента, с решение на възложителя, заради метеорологичната обстановка ремонтните дейности по Зона 2 са преустановени\". ", "date": "2019.01.30", "title": "Снимка на деня: HUBAVOE, но вече се чупи (снимки)"}
{"url": "https://offnews.bg/politika/kabinetat-prie-plan-za-dejstvie-pri-brekzit-bez-sporazumenie-s-es-696534.html", "text": "Правителството прие План за действие на Република България за прилагане на споразумението за оттегляне на Обединеното кралство (ОК) Великобритания и Северна Ирландия от ЕС, както и План за действие на Република България за оттегляне на ОК от ЕС без споразумение.При урегулирано оттегляне на ОК ще се гарантира максимално възможна приемственост и последователност на правата на гражданите, финансовите ни интереси, съществуващите търговски, транспортни и др. връзки с минимални празнини в отношенията.Същевременно, предвид актуалното състояние на процеса Брекзит България се подготвя и за оттегляне без Споразумение.И в двата случая се предвиждат мерки в няколко направления: законодателство, административен капацитет, обучителни и информационно-разяснителни дейности.По-важни сред неотложните действия са следните:Закон за изменение и допълнение на Закона за чужденците в Република България и Правилника за неговото прилагане;Подсилване на консулската служба в Лондон с още двама консулски служители;Предприемане на действия за откриване на консулска служба в Единбург, Шотландия;Провеждане от служителите на посолството в Лондон на 20 информационни дни до средата на годината за живеещите в различни градове на ОК български граждани;Предоставяне на всекидневни консултации на българските граждани в ОК, свързани с правата им след Брекзит и процедурата по кандидатстване за статут на уседналост;Провеждане на консултации с Европейската комисия, страните членки на ЕС и ОК по адаптацията на нормативната уредба;Обособяване на раздели за Брекзит в интернет страниците на министерствата на външните работи, правосъдието, вътрешните работи и туризма;Обучения/семинари за български граждани на територията на ОК за промяната при преценката и изплащането на обезщетенията от ДОО;Информиране на бизнеса в сътрудничество с браншови организации за последиците от оттеглянето на ОК от ЕС;Готовност за сътрудничество с британското посолство за информационни кампании за правата на британските граждани, постоянни пребиваващи в Република България.Планът съдържа мерки и в двустранен аспект. Те ще се предприемат единствено по въпроси, по които ЕС не предвижда общ подход за действие и само ако възникне необходимост за запълване на правния вакуум.В зависимост от вида на оттегляне и наличието или не на преходен период, ведомствата следва незабавно да осигурят или подготовката на мерките за прилагане на Споразумението, или изпълнение на плана без Споразумение.", "date": "2019.01.30", "title": "Кабинетът прие план за действие при Брекзит без споразумение с ЕС"}
{"url": "https://offnews.bg/politika/vania-sabcheva-e-noviat-oblasten-upravitel-na-lovech-696535.html", "text": "Правителството освободи Георги Терзийски като областен управител на област Ловеч и назначи на длъжността Ваня Събчева.Очаква се Терзийски да бъде официално назначен за шеф на Агенция \"Пътна инфраструктура\". Терзийски ще поеме поста на Светослав Глосов, който подаде оставка по искане на премиера Бойко Борисов в началото на януари заради хаоса с електронните винетки.Ваня Събчева е изпълнявала длъжността областен управител на област Ловеч в периода 2011 г. – 2013 г. От 2017 г. до момента е заемала поста главен секретар в областната администрация.Има магистърска степен по публична администрация и бакалавърска „Индустриален инженер” от Техническия университет в Габрово.", "date": "2019.01.30", "title": "Ваня Събчева е новият областен управител на Ловеч"}
{"url": "https://offnews.bg/politika/gerb-bsp-se-prevarna-vav-falshiv-sajt-s-glaven-redaktor-elena-jonchev-696525.html", "text": "\"Ние стоим твърдо зад министър Банов и политиката, която провежда, и отказваме да вярваме на фалшивите новини на Йончева\", заявиха от ГЕРБ пред журналисти в Народното събрание днес. Това изявление е в отговор на  срещу министъра на културата Боил Банов, че е съдействал за опрощаването на поне 700 хиляди лева неустойка на фирмата, отговорна за ремонта на Ларгото, част от реставрацията на културнокомуникационен комплекс \"Сердика\" 2-3 етап. След обвинението на Йончева депутатът от ГЕРБ Вежди Рашидов заяви че Министерството на културата , но от БСП отговориха, че  в размер над 700 хил. лв. и допълнителни разходи в размер над 300 хил. лв. Управляващите застанаха зад твърдението, парите от обвинението са същите над 700 хил. лв., за които вече е заведен иск. \"2017 година, Министерството е завело дело за тия пари, в момента има дела\", заяви депутатът от ГЕРБ Маноил Манев. Той допълни, че говорителят на левицата редовно лансира фалшива информация, и от ГЕРБ нямат намерение да ѝ обръщат внимание.След него същото мнение изрази и Тома Биков. \"Защо те обясняват след като министърът им отговори? Нали има цялата информация разследващата журналистка, защо не ги обясни тези работи? Не са други пари, тези пари са, просто няма какво да кажат в момента, защото ги е срам и тях от това, което правят\", заяви Биков.По негови думи обвиненията на Йончева са \"долнопробно доносничество с фалшива информация\". \"БСП от партия се трансформира във фалшив сайт, каквито има достатъчно в България - има и още един, той се нарича БСП и негов главен редактор е Елена Йончева, собственик на офшорна компания. И тази партия, като гледам темповете, с които върви, е на път самата тя да се превърне в една офшорна компания\", заяви Биков. Той допълни, че разчитат на институциите да си свършат работата.\"Колко бързо  - нали това се говореше, че само за БСП било. Ето, за всеки - прокуратурата да провери, има си органи за тази работа, ние се доверяваме на институциите\", допълни Биков. Манев също така изрази мнение, че Йончева е подхвърлила обвиненията с цел да отвлече вниманието от \"голямата жега, която напоследък тя трябва да гаси край себе си\". По негови думи всичко е с цел да се скрие, че \"става въпрос за едни офшорки, и за КТБ, и за Елена Йончева, която е усвоявала пари оттам\".", "date": "2019.01.30", "title": "ГЕРБ: БСП се превърна във фалшив сайт с главен редактор Елена Йончева"}
{"url": "https://offnews.bg/kultura/balgarkata-viktoria-popova-e-parviat-prevodach-otlichen-s-prestizhnat-696531.html", "text": "Българката Виктория Попова получава престижната културна награда „Конрад Фердинанд Майер“ 2019. Наградата за първи път се присъжда на преводач и ще бъде връчена на 4 февруари. Отличието е заради превода на романа „Лудост“ от .Изявлението за наградата гласи: Преводачът Виктория Димитрова Попова, работеща в Цюрих, е направила достъпно за немскоезиковото пространство едно изключително произведение на изкуството, чийто автор е българин. Наградата има за цел да повиши осведомеността за културната значимост на преводаческата работа.Отличието Конрад Фердинанд Майер е учредено през 1937 година и се присъжда всяка година най-много на трима художници, писатели или учени, свързани с Цюрих. Първият писател, удостоен с наградата е Макс Фриш през 1938 г.Виктория Димитрова Попова е родена през 1981 г. в София. През 1992 г. емигрира в Швейцария. Следва немска филология и компаратистика (сравнително литературознание) във Виена и Цюрих, където днес живее. През 2016 г. е номинирана за литературната награда „Перото” (шортлист) за превода на романа „Алкохол” от Калин Терзийски и сборника с разкази „Деград” на Васил Георгиев. Същата година е удостоена с похвална награда за литература на град Цюрих за превода и издаването на романа „Лудост” на Калин Терзийски, връчена за пръв път в историята на културните отличия на града (от 1932 г.) на преводач и издателство.Виктория Попова работи като съставител и преводач на „Българската поредица” на Ink Press. В поредицата са представени книгите „Алкохол” и \"Лудост\" на Калин Терзийски, последвана от „Деград” Васил Георгиев и „Елада Пиньо и времето” на Керана Ангелова.На 5 февруари, ден след връчването на престижната награда, Виктория Попова и Калин Терзийски гостуват в култовия . Ето какво гласи анонсът на преводачката:", "date": "2019.01.30", "title": "Българката Виктория Попова е първият преводач, отличен с престижната награда 'Конрад Фердинанд Майер'"}
{"url": "https://offnews.bg/kultura/razkazhete-spomenite-si-ot-parvia-kontcert-na-uriah-heep-v-balgaria-i-696545.html", "text": "Разкажете спомените си от първия концерт на Uriah Heep в България и спечелете 2 покани за предстоящия в зала Универсиада.Първата хард рок група, която пробива \"желязната завеса\" през 1988 г. и прави турне в 25 български града отбелязва 50-годишнината си с концерт в България.Събитието е част от европейското турне на легендарната група с 45 000 000 продадени албума по света и концерти в над 60 държави.Ако сте били на култовия концерт в София на 11 август 1988-а или на някой от концертите в страната, разкажете спомените си с коментари под текста или на . Двама от вас ще спечелят покана за концерта на 6 февруари 2019 г. в зала \"Универсиада\".Какво си спомнят някои от феновете на групата за концертите през 1988 г. можете да прочетете в ", "date": "2019.01.30", "title": "Разкажете спомените си от първия концерт на Uriah Heep в България и спечелете 2 покани за предстоящия"}
{"url": "https://offnews.bg/futbol/levski-dopusna-vtora-zaguba-kipar-video-696533.html", "text": "Левски загуби от полския Висла Плоцк с 1:2 и допусна второ поражение от два мача под ръководството на новия си треньор Георги Дерменджиев.Анхел Гарсия беше точен в 32-ата минута. Показателен за случващото се през първото полувреме от двубоя бе фактът, че \"сините\" отправиха първия си удар към вратата на опонента след едва 39 минути игра.Все пак Давиде Мариани изравни от дузпа в 65-ата минута. Бившият играч на Ботев Пловдив Нико Варела вкара много красив гол в 72-ата, с който нанесе втора поредна загуба на столичани в Кипър.В неофициалния дебют на Дерменджиев, Левски падна с 0:1 от китайския Хенан, а преди това направи 1:1 с руския УФА, но начело със Славиша Стоянович.Следващата проверка на българския гранд е насрочена за 2 февруари, събота, срещу Урал (Русия). До края на лагера в Кипър столичани ще играят още с латвийския Судува на 5 февруари и сръбския Чукарички 3 дни по-късно.", "date": "2019.01.30", "title": "Левски допусна втора загуба Кипър (видео)"}
{"url": "https://offnews.bg/futbol/futbolistite-na-tcska-iahnaha-kamili-v-maroko-snimki-i-video-696549.html", "text": "Треньорът Нестор Ел Маестро даде почивен ден на футболистите. Някои от тях се възползваха от свободното си време и посетиха Мароко.До африканската страна с корабче от Гибралтар пътуваха помощник треньорът Никон Ел Маестро, Божидар Чорбаджийски, Борис Секулич, Данте Стипица, Валентин Антов и Никола Борисов.Те прекараха незабравим ден, а със сигурност едно от най-паметните им преживявания ще остане язденето на камили.В кадрите, които клубната телевизия на ЦСКА засне, можете да видите и кой беше най-добрият певец в \"червената\" група.", "date": "2019.01.30", "title": "Футболистите на ЦСКА яхнаха камили в Мароко (снимки и видео)"}
{"url": "https://offnews.bg/obshtestvo/zakriha-doma-za-mediko-sotcialni-grizhi-v-iambol-696543.html", "text": "Министерският съвет прие Постановление, с което закрива Дома за медико-социални грижи за деца в гр. Ямбол.Правителственият акт е в изпълнение на националната политика за отглеждане на децата в семейна среда и постепенното намаляване настаняването на бебета и малки деца в специализирани институции.Закриването на ДМСГД-Ямбол е в съответствие с Националната стратегия „Визия за деинституционализация на децата в Република България“ и актуализирания план за нейното изпълнение, съгласно които е планирано да бъдат закрити всички институции за деца.Функционалната необходимост от съществуването на ДМСГД - Ямбол отпадна, поради факта, че провежданата активна политика за деинституционализация доведе до прогресивно намаляване на броя на децата, отглеждани в дома. При стартиране на процеса по деинституционализация през 2009 г. в ДМСГД-Ямбол са отглеждани 69 деца, а в края на 2017 г. за отглеждане са останали само 19 деца. През 2018 г. са предприети мерки за осигуряване на семейна среда и на тези деца и към 07.09.2018 г. те са изведени от дома. Към 01.10.2018 г. в ДМСГД-Ямбол няма настанени деца, както и в съответствие с националната политика не се очаква да бъдат настанявани деца за отглеждане.Със закриването на ДМСГД-Ямбол в област Ямбол ще бъде ограничено предлагането на институционална грижа за деца в домове за медико-социални грижи, което е и една от целите на стратегията. За децата, които се нуждаят от грижа извън семейството, такава ще бъде осигурявана посредством алтернативни социални услуги.", "date": "2019.01.30", "title": "Закриха дома за медико-социални грижи в Ямбол"}
{"url": "https://offnews.bg/futbol/nejmar-propuska-vazhnite-machove-na-pszh-v-shampionskata-liga-696550.html", "text": "Суперзвездата на Пари Сен Жермен Неймар няма да играе в следващите 10 седмици заради контузия в десния крак, съобщиха шампионите на Франция.Нападателят отпада за предстоящите мачове с Манчестър Юнайтед от 1/8-финалите в Шампионската лига, както и за евентуалните 1/4-финали, ако парижани стигнат до тях.Според медицинския екип, преглеждал Неймар, операция към момента не се налага и за предпочитане е консервативното лечение.Бразилецът получи травмата на петата метатарсална кост на дясното ходило миналата сряда в мача със Страсбург за купата на Франция.Това ще бъде петата поредна година, в която бразилецът няма да играе около 11 март. Тогава неговата сестра Рафаела празнува рождения си ден.", "date": "2019.01.30", "title": "Неймар пропуска важните мачове на ПСЖ в Шампионската лига"}
{"url": "https://offnews.bg/politika/pravitelstvoto-odobri-3-mlrd-leva-pomoshti-za-zemedelieto-prez-2019-g-696536.html", "text": "Правителството утвърди годишните разчети за средствата от Европейския съюз за Държавен фонд „Земеделие“ за 2019 г. Планирани са общо 2,99 млрд. лева за финансиране на директните плащания на площ, пазарните мерки, Програмата за развитие на селските райони и Програмата за морско дело и рибарство.От тях 2,69 млрд. лв. са за сметка на ЕС, а 300 млн. лв. са от националния бюджет.985,9 млн. лв. са предвидени за развитие на селските райони. Основно плащанията ще се насочени по мярка 4 „Инвестиции в материални активи“, мярка 6 „Развитие на стопанството и стопанската дейност“, мярка 7 „Основни услуги и обновяване на селата в селските райони“ и мярка 19 ЛИДЕР.По линия на директните плащания от ПРСР са заложени 274,6 млн. лв., които ще обхващат направленията агроекология и климат, биологично земеделие и Натура 2000.1,554 млрд. лв. са определени по схемата за единно плащане на площ, както и за обвързани с производството плащания за животни, плодове, зеленчуци и други.По Програмата за морско дело и рибарство 2014-2020 г. са разчетени 38,8 млн. лв.135,5 млн. лв. са предвидени за пазарни мерки, включително за Националната програма по пчеларство, схема „Училищен плод“, схема „Училищно мляко“, Националната програма за подпомагане на лозаро-винарския сектор и други схеми.", "date": "2019.01.30", "title": "Правителството одобри 3 млрд. лева помощи за земеделието през 2019 г."}
{"url": "https://offnews.bg/politika/speshnite-meditci-v-gorna-oriahovitca-gotovi-da-ottegliat-ostavkite-si-696544.html", "text": "Спешните медици Горна Оряховица са готови да оттеглят оставките си. До момента са подадени 28 оставки. Решението им да подадат оставки дойде след нападението над фелдшерката Наталия Арамянова на 22 януари. Здравният министър Кирил Ананиев се срещна днес с д-р Емил Николов и д-р Деян Георгиев от Спешния център и представители на гражданско движение „Събуди се\" Г. Оряховица, което в момента прави граждански патрули на спешния център.Ананиев нареди в петък да бъде осигурена 24-часова физическа охрана на филиала.За една година през него са преминали 11 600 души, а близо 7 хиляди са обслужените адреси. Едва 30% от пациентите, на които е оказана спешна помощ, са постъпили в болница.По време на срещата са обсъдени и въпроси, свързани с промяна в Наказателния кодекс при вербална и физическа агресия над медицински лица, ефективното разходване на средствата за спешна помощ, промяна в категорията на труд за спешните медици, санкции за хората, които подават фалшиви сигнали към 112, както и липсата на кадри в системата.Здравният министър още веднъж осъди посегателствата спрямо медицински специалисти и заяви, че Министерството на здравеопазването ще реагира с всички възможни мерки при такива случаи. ", "date": "2019.01.30", "title": "Спешните медици в Горна Оряховица готови да оттеглят оставките си"}
{"url": "https://offnews.bg/futbol/treniorat-na-levski-otkaza-da-govori-za-valeri-bozhinov-696551.html", "text": "Треньорът на Левски Георги Дерменджиев отказа да коментира спрягания за трансфер голов хищник Валери Божинов, за когото упорито се говори, че може да завърне в състава на \"сините\".Възможно е той да замести звездата Габриел Обертан, който премина в турския Ерзурумспор. 26-кратните шампиони на България ще получат почти 2 милиона евро за французина.\"Божинов? Когато дойде някой, който и да е той, ще го разберете\", лаконичен беше по темата Дерменджиев.Специалистът коментира и загубата на \"сините\" от Висла Плоцк с 1:2 по-рано днес. \"В един мач винаги има и хубави, и лоши страни. Като резултат не е добре, но мисля, че отборът малко от малко придобива такъв облик, какъвто искам да виждам. Някой може да си помисли, че е загуба и говоря празни приказки, но не е така. Мисля, че нещата ще се стабилизират.Има малко по-добро владеене на топката и малко по-бързо темпо. За мен головете станаха след индивидуални грешки. Поляците играят по-твърд футбол, виждате как е. Това е. Нямаме оправдание, но мисля, че отборът ще набере скорост\", сподели Дерменджиев.", "date": "2019.01.30", "title": "Треньорът на Левски отказа да говори за Валери Божинов"}
{"url": "https://offnews.bg/kultura/pateshestvenik-vav-vremeto-ili-iuraia-hijp-696412.html", "text": "По Нова година гледах „Търкалящите се камъни” на съвсем скорошен концерт и си помислих, че сумарно бандата като членове е на над 330 години… Не изглеждаха като момченца, но енергията на сцената им беше като тийнейджърска. Който може – го може, а за тези хора музиката е животът им. За щастие на моето поколение, живи са и други, продължават да се вихрят и да заявяват поне от сцените непреходност – която биологически иначе е невъзможна. Доста от динозаврите вече се пренесоха в Небесния бенд. И ето, че една от любимите групи от младостта ми, отново идва тук, а очакванията са (като се има предвид, че издадоха и пресен албум) любопитни млади и просълзени старци да се кефят пак с изгряващото вечно юлско утро… през февруари. „Юрая Хийп” отбелязват 50-сет годишнината си, 30 години след идването си отвъд Желязната завеса.Беше 88-ма и се надявахме, но никой още не знаеше кога ще дойде 10 ноември. Покрай бляскавия по социалистически „Златен Орфей” и плахо – едва няколко пъти извън неговите гала-ве́чери – у нас все пак бяха се представяли „Смоуки”, „Бони М”, Джеймс Браун, \"Мънго Джери\", „Пух”, „Карат”, даже и една от най-великите музикални легенди на соцлагера Чеслав Ниемен. Но на младежките ни „терени” (тогава така им викахме на днешните „партита”) дръжкофоните, включени в мощни радиошкафове „Рига”, „Ригонда”, „Мелодия”, Орфей”, „Хармония”, „Акорд” въртяха по-други парчета.Тук сега няма да обяснявам сълзливо откъде и как идваха плочите, или колко некачествени ставаха записите от радиопредавания като „Метроном”, „Поп Албум”, „Три гонга”… Но задължително сред „по-бързите” парчета имаше едно „Easy Livin’” – а 10-те най-дълги блуса, позволяващи по-близък телесен контакт със съученичките, мога да изредя и днес: Пърпъловото „Дете на времето”, Кокниребъловият „Себастиан”, „Please Don’t Judas Me” на “Назарет”, „Звездната стълба” на Цепелините, “Mean Mistreated” на “Гранд Фънк”, всички части на „блестящия луд диамант” – двата трака, подредени в касета последователно през “Wish you were here” на „Флойд”, рапсодията на „Куийн”, уловената дъга на „Рейнбоу”, 9-минутния „дворец на пурпурния крал” на „Кинг Кримсън”… и, разбира се, задължително, абсолютно винаги Юлското утро на „Юрая”.       След гастрол в тогавашния СССР (съобщаваха за над 180 хил. публика общо на концертите им), „Юрая Хийп” пристигнаха и у нас. На ст.”Академик” в София забиха на 11 август 88-а, но срещите им с българските фенове бяха в десетина града на страната.Истината е, че не помня много от онзи лайв. Може би, защото после у нас дойдоха още много, много от онези, които съм мечтал да гледам на живо, или просто си е струвало да бъдеш на концерта, докато този и онзи са ти „дошли на крака” у нас като „в белите държави” – както се казваше. И независимо от родилия се постулат, че динозаврите на рока изгряват на Запад, но залязват на Изток. Впрочем имената, които се побират в тази поговорка, не са чак толкова много. Дори и за онези първи години, когато пътешествениците във времето акостираха и в България.Като ровя днес из изрезките от запазени публикации, оказва се, че не съм писал нищо никъде за онзи гиг на „Академик” преди 30 години. Обаче намерих други писания, които ми върнаха някои от спомените. Че публиката сме скандирали „Лай-но! Лай-но!”, или че лайвът продължил обидно кратко…       Обаче архивите могат да ни върнат назад в годините. (Стефан Кънчев и Милко Стоянов са отбелязали противоречиво досега им с „Юрая” от късното лято на 88-а; все още мога да разлистя бр.6/1988 на „Ритъм”, „двумесечно издание на вестник „Народна младеж” и да споделя намереното.) Един много полезен за днешната ми цел форум в Нета и още един блог от там. А имам и приятели, които помолих да опитат да нанижат някои от техните спомени. Те не са никак случайни рокаджии. Единият се отзова, ако другият ми прати по мейла каквото е възкресил - ще го добавя \"в движение\". Ето какво се получава в това „юрайско” пътешествие във времето.Ивайло Кицов, някога много „Ритъм” (и почти всичко друго, в което се пише за музика и рок), днес БНР и „My Sound” – поделени, и дори . И сега отново тук, специално:Попадам на архив от стари форумни лакърдии в . Има мъничка, но специална тема за „concertite na uriah heep prez 1987, pardon 88-a”. Дискусията е от м.юли 2002 г. Въведението е най-красноречиво, “SaTyR” си спомня нещата така:По-младите явно помнят повече (хм, разбираемо е); ето ги и противоречията, за които най-плътно ще пише тогавашният „Ритъм”. Във форума се изказва Dudia:По някое време „Mr.White” обобщава:В последния за 88-а година брой на двумесечното списание „Ритъм” (№6), още на 6-7 страница е отзвукът от рок-събитието в навечерието на българския Преход. Заглавието е оправдано двусмислено: „Разминаване и… среща”. Поне е ясно, че колегата Милко Стоянов наистина е имал близка среща с някои от бандата.Но първо Стефан Кънчев пише:Милко Стоянов пише повече за членовете на групата. Все пак, е разговарял с някои от тях. А като четете, не забравяйте какво разказа Кицов за „опорните точки”, които са били спуснати на тогавашните журналисти от „Ритъм”.Други свидетели обаче помнят нещо друго: публиката, която уж в еуфорията да види отблизо легендарните си любимци, по-скоро изпада в ступор. Впрочем, това е и най-добрият репортаж, който открих в Мрежата за лайва тогава. Един „Rock Thrashler” пише в блога :Като непоискано оправдание за колегите ми от тогавашната вестникарска гилдия (дори и рокаджиите с перо и микрофон, за които в изданията на партия и комсомол не беше толкова лесно да бъдеш само ентусиазиран пред „западното влияние”), но и за да съм коректен към автора на горенаписаното, ще отбележа: репортажът е написан/публикуван още тогава (не в интернет, естествено), а коментарите са сегашни (става ясно, че в някои от другите градове концертите са минали страхотно). И ако се чудите – ама как?, къде това? – домакинът на блога Mrazek обяснява: „Тази страница е продължител на славните традиции на The Other Side: нюзлетърите, списанието и уебзина, както и FORLORN magazine. Реших The Other Side да продължи живота си под формата на блог.” Толкоз по нюансите от „пейзажа” които се виждат при едно пътешествие във времето.Ако и вие имате ясни спомени от стадион Академик от август 88-а, можете с тях да си спечелите и билет за задаващото се шоу: 30 години след първото им идване у нас, 50 години след раждането на групата. Ще се видим в залата!", "date": "2019.01.30", "title": "Пътешественик във времето или… ЮРАЯ ХИЙП"}
{"url": "https://offnews.bg/obshtestvo/zapochna-razshirenieto-na-park-vazrazhdane-v-sofia-praviat-5-basejn-696552.html", "text": "Строителните дейности по разширението на парка в Зона Б-5 на район „Възраждане“ започват от днес. Изграденият преди няколко години парк ще бъде разширен с още 25 декара, като върху тях ще бъде обособена паркова зона с широки открити пространства и площадки за отдих с различна големина.На терен от 6600 кв. м ще бъде изграден аквапарк с 5 открити басейна – три, от които детски, един развлекателен с дълбочина 140 см и хидромасажен. Проектът предвижда 2 водни пързалки тип „ролба“ с по 1 улей и 1 пързалка с 3 успоредни улея в северната част на комплекса, предназначени за лица с ръст над 130 см. В зоната ще бъде изграден закрит басейн и SPA център с ползване на минералната вода от находището \"Баталова воденица\". Водният атракцион ще може да приеме до 500 посетители. В обслужващата сграда ще бъде разположено и заведение за бързо хранене. В зелените площи е предвидено поставянето на 130 пейки, шезлонги и 2 чешми.Пет зелени площадки ще бъдат разположени в периферията на парка в близост до второстепенните подходи. Специална атракция ще бъде съществуващият сега голям дъб, чиято корона е с диаметър 25 метра. В централната зона на парка ще бъдат оформени поляни за слънчеви бани, пикник и свободни игри.Заедно с откритата през 2016 г. първа част от 52 дка от парка със сух фонтан, амфитеатър, детска площадка, паркинг и изцяло обновения спортен комплекс „Спортна София – 2000“, който се простира на площ от близо 24 декара, след приключване на започващото разширение София ще разполага с една зелена зона за спорт и рекреация на площ от общо 100 декара.Паркът се изгражда от „Софийски имоти“ ЕАД, а изпълнител на строителните работи е фирма „Калистратов Груп“ ООД , която е избрана след проведена открита процедура за избор на изпълнител по реда на Закона за обществените поръчки.", "date": "2019.01.30", "title": "Започна разширението на парк 'Възраждане' в София, правят 5 басейна и спа център"}
{"url": "https://offnews.bg/futbol/treto-novo-popalnenie-v-slavia-696509.html", "text": "След като си осигуриха услугите на Дарко Тасевски и Радослав Кирилов, \"белите\" подписаха договор с още един футболист. Неговото име е Давид Муньос и е испанец. Той играе като централен бранител и идва на мястото на продадения в Козенца Андреа Христов.Първоначално Муньос бе на проби, но Златомир Загорчич е останал доволен от видяното, след което защитникът е станал официално част от тима на \"белите\".", "date": "2019.01.30", "title": "Трето ново попълнение в Славия"}
{"url": "https://offnews.bg/obshtestvo/bivola-bombardier-i-dzhi-pi-grup-specheliha-targ-za-200-mln-leva-s-i-696505.html", "text": "Консорциум между дъщерни дружества на канадския технологичен и машиностроителен гигант Bombardier и свързваната с Валентин Златев компания “Джи Пи Груп” е спечелил с измама обществената поръчка на Националната компания “Железопътна инфраструктура” /НКЖИ/ за рехабилитация на линия “Пловдив-Бургас” за 195 424 175,00 лв. без ДДС, съобщава Според разследването в документацията си обединението е посочило невярна информация – несъществуващи референции, което би го дисквалифицирало. “Джи Пи груп” участва чрез консорциума “Плобур” в един от големите търгове на НКЖИ – този за проектиране и изграждане на системи за сигнализация и телекомуникация по железопътната линия Пловдив – Бургас (Фаза 2).С решение от №3 от 28/01/2019 г. НКЖИ обявява за победител във въпросната тръжната процедура Консорциум „Плобур” – с получена комплексна оценка 100 точки u предложена цена 184 999 094,47 лева без ДДС.Мотивите на НКЖИ са, че участникът отговаря на изискванията за лично състояние u критерии за подбор, поставени от възложителя. Офертата му съответства на изискванията на техническата спецификация, твърдят от компанията.Проверка на Биволъ обаче е показала, че приложените в тръжната документация референции от Bombardier Poland (участник в консорциума) за „изграждане и въвеждане в експлоатация на GSM-R система“ за нуждите на полските железници не отговарят на истината.В конкретната поръчка на НКЖИ за проектиране и изграждане на системи за сигнализация и телекомуникации по железопътната линия Пловдив-Бургас строителните дейности не са основната част от работата. Те са по-скоро съпътстващи. Основни са дейностите по внедряването на системи за сигнализация, системи за телекомуникации и система GSM-R. НКЖИ не приема за референция работата по обекти на метрополитена и градския трамваен транспорт, в които “Джи Пи Груп” има, макар и злополучен, но някакъв опит, пише онлайн изданието.НКЖИ подчертава, че железопътният участък Пловдив – Стара Загора – Бургас е ключова линия от железопътната мрежа на Република България, с дължина от 293 км. Резултатите, които трябва да бъдат постигнати от изпълнението на поръчката за модернизация са изграждането на съвременни системи за сигнализация в гарите и междугарията в участъка. Гарите всъщност са 19 на брой. Модернизацията им включва внедряването на маршрутно-компютърни централизации, нови външни сигнализационни съоръжения и кабели, както и диспечерска централизация и ETCS. Според заложеното от възложителя, изпълнителят трябва да изгради модерни системи за телекомуникации в гарите и междугарията, базирани на оптични кабели, включващи преносни мрежи, гарови и диспечерски устройства, телефонни централи и, това което ни интересува в случая: мрежа GSM-R.В условията на конкурса е посочено, че всеки участник трябва да е изпълнил дейности за строителство с предмет и обем, идентични или сходни с предмета и обема на поръчката. Това трябва да се е случило в последните пет години от датата на подаване на офертата.Кандидатите трябва да са изграждали GSM-R система, изпълняваща изискванията на Технически спецификации за оперативна съвместимост (ТСОС), включваща система от базови станции на жп участък с минимална линейна дължина 60 км.В документацията на консорциума „Плобур“ според изискванията на възложителя трябва да се посочи референтен проект. Като такъв е посочен “Модернизация на железопътната линия Е30, Етап II. Пилотно внедряване на ERTMS в Полша в участъка Легница (Legnica) – Веглинец (Węgliniec) – Биелава долна (Bielawa Dolna)”.Той е приключил декември 2015 г. и хронологично покрива критериите заложени от НКЖИ. Формално това може да се приеме и за референция за проектиране, макра че според експерти, запознати с този проект, в последните шест месеца проектиране не се прави. В обхвата на GSM-R за този проект има само “доставка и монтаж на фиксирани GSM-R / VHF терминали”.Действителната GSM-R система за линия E30 обаче е изградена в рамките на друг проект, изпълнен от австрийската Kapsch. Факт, за който има свидетелство на страницата на фирмата, разкрива Биволъ.Медията е отправила и писмено запитване до Началник на отдела за управление на мрежата GSM-R на Полските железници Гжегор Ватковски (Grzegorz Wątkowski).Полученият отговор гласи:OFFNews потърси за коментар възложителя на обществената поръчка.И до нас достигна като слух, че има проблем с референцията на консорциума “Плобур”. След промените в Закона за обществените поръчки проверката на достоверността на предоставената информация се прави след класирането на офертите и изтичането на срока за обжалване. В случай, че наистина става дума за предоставяне на невярна информация, кандидатът носи отговорност за това и ще бъде отстранен, заяви пред OFFNews член на висшия мениджмънт на НКЖИ.През месец октомври 2018 година Джи Пи Груп обяви „доброволен отказ“ от договорите за тунел “Железница” (който е на стойност 185 млн. лв. без ДДС), магистрала “Струма” и за релсовият път на трамвай №5 в София. Това се случи след изявлението на премиера Бойко Борисов, че компанията трябва да бъде извадена от всички проекти с европейско и държавно финансиране. Решението на премиера беше обосновано със започналите разследвания срещу строителната компания, след публикациите на Биволъ за разследваната от медията голяма корупция по усвояването на обществени поръчки за стотици милиони евро, средства от проекти, финансирани от ЕС.След това стана ясно, че “Джи Пи Груп” продължава да е кандидат за редица ключови обществени поръчки на обща стойност над 1.15 милиарда лева - модернизацията на жп линията Елин Пелин – Костенец, междусистемната газова връзка България – Гърция, довършването на Южната дъга на столичното околовръстно шосе,  сигнализацията на жп линията Пловдив-Бургас и други. ", "date": "2019.01.30", "title": "Биволъ: Bombardier и Джи Пи Груп спечелиха търг за 200 млн. лева с измама"}
{"url": "https://offnews.bg/112/nova-izmama-iztochvat-kreditni-karti-s-falshiva-tombola-na-balgarski-696548.html", "text": "Фалшиви MMS-и се разпространяват от името на \"Български пощи\", алармираха от държавното дружество.В съобщенията фигурира логото на компанията, а текстът гласи, че компанията провежда томбола и всяка сряда раздава 10 смартфона на печелившите.За участие в \"томболата\" получателят на съобщението се приканва да предостави лични данни от дебитна или кредитна карта.„Български пощи“ ЕАД обръща внимание, че не провежда томбола, не раздава награди и при никакви поводи не изисква лични данни от дебитна или кредитна карта.", "date": "2019.01.30", "title": "Нова измама: Източват кредитни карти с фалшива томбола на Български пощи"}
{"url": "https://offnews.bg/futbol/natcional-na-ruanda-e-parviat-nov-v-tcska-696514.html", "text": "ЦСКА си осигури услугите на Фитина Омборенга и именно той ще бъде първото ново попълнение на тима. 22-годишният национал на Руанда вече пътува към лагера на \"червените\" в Испания.Той играе на поста десен краен защитник и е препоръчан от на Люпко Петрович, който за последно работеше именно в африканската страна.До момента Омборенга е бил част от Киову в родината си, а в Европа е играл само в словашката трета дивизия.За националния отбор на Руанда има 22 мача и 1 отбелязано попадение. Договорът на бранителя с ЦСКА ще бъде за 2 години.", "date": "2019.01.30", "title": "Национал на Руанда е първият нов в ЦСКА"}
{"url": "https://offnews.bg/politika/nastimir-ananiev-koruptciata-e-navsiakade-neobhodimi-sa-novi-razsled-696512.html", "text": "Корупцията в България може да бъде преборена единствено чрез европейски регламент. Стриктните механизми, прозрачността и защитените сигнали са ключови, за да си върнем държавата обратно. В това е категоричен лидерът на партия Волт Настимир Ананиев, който коментира доклада на \"Трансперънси интернешънъл\" за усещането за корупция за държавите в ЕС. Той посочи, че към момента не виждаме твърда заявка от страна на изпълнителната власт да се пребори с корупцията, от която държавата губи около 11 млрд. лв. годишно.По думите на Ананиев изпълнителната власт не отбелязва никакъв напредък в реформата на съдебната система, откъдето се генерира и голямата безнаказаност на всички нива.Освен това Народното събрание си изми ръцете с неработещ закон срещу корупцията, като целта беше само да се каже, че имаме такова законодателство.Ананиев е на мнение, че анонимните арести и гражданската конфискация са мерки, които действат като бухалка срещу определени кръгове, отколкото като мерки срещу борбата с корупцията.Лидерът на Волт даде пример и за друг грандиозен корупционен скандал. По думите му Живко Мартинов, който беше замесен в „Суджукгейт\", от години е печално известен в родния му град Добрич. Въпреки това управляващите от ГЕРБ не са предприели никакви разследващи и наказателни действия срещу него, тъй като доскоро беше в техните редици като депутат.Борбата с корупцията е сред основните приоритети в Амстердамската декларация на Европейска партия Волт, която вече има представителства в 11 държави. Смятаме, че с общи усилия европейците могат да спрат изтичането на 128 млрд. евро годишно в „сивия сектор\", което ощетява бюджетите и съответно лишава гражданите от по-качествен живот. От Волт сме категорични, че за целта трябва да се създадат нови разследващи институции, които да са пряко ръководени от европейския главен прокурор.", "date": "2019.01.30", "title": "Настимир Ананиев: Корупцията е навсякъде. Необходими са нови разследващи институции"}
{"url": "https://offnews.bg/temida/prokuraturata-proveriava-ministara-na-kulturata-za-koruptcia-sled-razk-696519.html", "text": "По повод изнесените днес на пресконференция на БСП данни за корупционни действия на министъра на културата Боил Банов, главният прокурор Сотир Цацаров се самосезира и разпореди незабавно извършване на проверка, съобщиха от пресцентъра на държавното обвинение.Депутатът Елена Йончева обяви, че по времето, когато е бил зам.-министър, Банов е опитал да опрости на изпълнителя на ремонта на Ларгото 700 000 лв. неустойка заради забавяния. Като доказателство тя пусна аудиозапис, на който се чува глас, за който се твърди, че е на сегашния министър.Проверката е възложена на Специализираната прокуратура предвид качеството на лицето, за което са представени данните и твърденията за извършени корупционни прояви.Още днес ще се пристъпи към изискване на цялата документация по сключването и изпълнението на договора за строителство на обект „Ларгото“, културно комуникационен комплекс „Сердика“ 2- 3 етап.Ще бъдат снети и обяснения от лицата, имащи отношение към случая.", "date": "2019.01.30", "title": "Прокуратурата проверява министъра на културата за корупция след разкритията на Йончева"}
{"url": "https://offnews.bg/kultura/chuvstvo-za-neponosimost-otbeliazva-90-godishninata-ot-rozhdenieto-n-696518.html", "text": "С „Чувство за непоносимост“ отбелязваме 90-годишнината от рождението на Георги Марков в програмата на София Филм Фест на 27 февруари 2019 г. В навечерието на 1 март 2019, когато се навършват 90-години от рождението на писателя Георги Марков, Домът на киното ще очаква почитателите на документалното кино за среща с филма на режисьорката Боя Харизанова „Чувство за непоносимост“.Творбата по сценарий на Дочо Боджаков е разказ за живота и творчеството на Георги Марков - до бягството му от комунистическа България през 1969 година. Това е историята на една шеметна писателска кариера, белязана от възходи и падения, от приятелства и предателства, от любови и надежди… И от едно разяждащо душата чувство за непоносимост.Още в детството си Георги Марков осъзнава, че се отличава от връстниците си със своето умение да разказва истории. След участие в нелегална антикомунистическа организация и следствения арест към Централния софийски затвор, Марков получава горчив урок, който е причина за решението му, вместо да се съпротивлява, да се имплантира в системата.През 1962 година излиза неговия роман „Мъже“, следват „Портретът на моя двойник“, „Жените на Варшава“, които се издават в двоен и троен тираж. Литературният успех на Георги Марков не остава незабелязан от самия Тодор Живков. Марков получава поръчка за участие в създаването на телевизионен сериал и документална пиеса, посветени на борбите на комунистическата партия. За целта му е разрешен достъп до съответните секретни материали от архивите. Тези материали окончателно отварят очите на писателя за лъжата, която се налага силово в България и провокират желанието му да каже истината.Близостта на писателя с партийния диктатор не възпира репресиите по адрес на Марков - някои от пиесите му са свалени, романи са спрени от печат. Марков изпада в депресия, която изостря чувството му за непоносимост към двуличния живот, който е принуден да живее. На 15 юни 1969 година писателят Георги Марков завинаги напуска България.В документалния филм „Чувство за непоносимост“ ролята на разказвача е поверена на Калин Врачански, а Пламен Великов е гласът на Георги Марков. Във филма участват Стефан Цанев, Георги Мишев, Любомир Левчев, Георги Господинов, Димитър Кенаров, Асен Шопов, Николай Поляков, Божидар Гърдев, Светлозар Игов, Пламен Дойнов, Любен Марков, Никола Марков. Оператор на филма е Георги Челебиев, музиката е дело на Иво Игнатов, режисьор по монтажа е Бохос Топакбашян, а продуцент - Пламен Йорданов („Инкомс проджект“).", "date": "2019.01.30", "title": "'Чувство за непоносимост' отбелязва 90-годишнината от рождението на Георги Марков"}
{"url": "https://offnews.bg/obshtestvo/vezhdi-rashidov-za-sluchaia-s-largoto-reagiral-sam-oshte-togava-vapr-696493.html", "text": "Реагирал съм на случая с \"Ларгото\" и съм го изпратил на съд още тогава, въпросите са към друг. Така заяви депутатът от ГЕРБ и председател на Комисията по култура и медии Вежди Рашидов пред репортери във връзка с разследването на говорителя на \"БСП за България\" Елена Йончева по аферата \"Ало, Банов съм\".По-рано днес тя представи , в които той съдейства за опрощаването на поне 700 хиляди лева неустойка на фирмата, отговорна за строителството на обект \"Ларгото\", част от културнокомуникационен комплекс \"Сердика\" 2-3 етап.По негови думи става въпрос за забавяне със строителството на обекта, за което е подписал заповед да се заведе дело и да се изплати неустойка за забавени срокове.Той още подчерта, че са минали европейски и други одити относно проекта. ", "date": "2019.01.30", "title": "Вежди Рашидов за случая с Ларгото: Реагирал съм още тогава, въпросите са към друг"}
{"url": "https://offnews.bg/politika/boil-banov-gotov-s-ostavka-ot-chetiri-godini-me-reketirat-s-tozi-zapi-696520.html", "text": "Министърът на културата Боил Банов е категоричен, че е готов да подаде оставка моментално. \"Не съм разписал оставката, но ако трябва ще я разпиша. Ако премиерът каже, ще я подам\", заяви той пред журналисти в Министерския съвет.Поводът е разследването на депутата от БСП Елена Йончева, която днес представи аудиозапис, на който се чува гласът на Банов. По нейни думи той е използвал процедурни хватки, за да съдейства за опрощаването на поне 700 хиляди лева неустойка на фирмата, ремонтирала Ларгото.\"Рекетират ме от 4 години с този аудиозапис, но аз не се поддавам. Това лице, направило записите, се казва Ангел Ангелов. Той беше директор на дирекция „Европейски програми и проекти” в Министерството на културата. Вежди Рашидов го уволни за поредица гафове и несправяне с работата” заяви Банов.Той отрече да има опростени пари и посочи, че има заведен иск от Министерството на културата към фирмата изпълнител за забавяне и неизпълнени дейности за 750 000 лв. и в момента текат съдебни дела.„Хиляди оперативки правихме, вероятно и съм псувал, вдигал съм тон, защитавал съм държавния интерес по всякакви начини. Вероятно ако ми се извадят думи, може да се скалъпят още 56 записа”, коментира още Боил Банов.Той е категориче, че ще се консултира с адвокати и ще съди \"всички по трасето\"", "date": "2019.01.30", "title": "Боил Банов готов с оставка: От четири години ме рекетират с този запис"}
{"url": "https://offnews.bg/sviat/maduro-donald-tramp-e-porachal-na-pravitelstvoto-i-mafiata-v-kolumbia-696517.html", "text": "„Без съмнение Доналд Тръмп е поръчал да ме убият, казал е на правителството на Колумбия, на колумбийската мафия, да ме убият. Ако нещо се случи с мен, то Доналд Тръмп и президентът на Колумбия Иван Дуке ще носят отговорността“.Това заяви президентът на Венецуела Николас Мадуро, който даде интервю за РИА Новости на фона на сложната ситуация в страната, след като опозиционерът Хуан Гуайдо се обяви за временен президент. Това раздели международната общност – Русия и Турция подкрепиха Мадуро, а САЩ, Канада и редица латиноамерикански страни също подкрепиха Гуайдо.Мадуро посочва, че в стъраната има добра система за защита, а още повече се надява на защитата на Бог, който по думите му ще му даде дълъг живот.Той отказва да отговори на въпроса дали разчита на помощ на частни охранители. В друга част от интервюто му е зададен въпрос и за това дали получава помощ от частни охранителни служби от Русия.Става въпрос за руски наемници, които според медийни публикации са пристигнали във Венецуела през последните дни. Смята се, че те са свързани с групата „Вагнер“, чиито членове са бивши войници и се предполага, че са участвали в мисии с руски сили в Украйна и Сирия. По информация на лидера на клон на паравоенната организация „Казаците“ Евгени Шабаев става дума за около 400 войници.Мадуро заобикаля въпроса, като казва само, че поддържа връзка с руския президент Владимир Путин, който преди дни му е обещал засилване на сътрудничеството между двете страни в областта на икономиката, търговията, нефта, газа, военното дело.„В частта с военното сътрудничество имаме руска техника от най-високо ниво, най-съвременни системи на въоръжение се намират във Венецуела, те са добре разгърнати, целият ни персонал работи, той е преминал подготовка в Русия. Имаме много добро сътрудничество с Путин във военната сфера“, обяснява Мадуро.На въпрос дали смята да иска някакво ново оръжие той отговаря, че винаги има планове да задълбочаване на сътрудничеството, за да подобри въздушната отбрана, артилерията и ракетната техника в страната, като ново оръжие пристига всеки месец.По повод санкциите на САЩ срещу венецуелския държавен петролен монополист PDVSA и американското ѝ поделение Citgo Petroleum и дали те крият рискове за Русия Мадуро посочи: „PDVSA е предприятие на суверенна страна и понеже сме две независими страни, осъществяваме бизнес, инвестиции и реализираме големи проекти по добив на нефт. Всичко ще бъде наред, бизнесът между Русия и Венецуела в областта на нефра и газа е защитен с броня“.Николас Мадуро коментира и мотивите за действиеята на САЩ. По думите му основният мотив са богатствата на Венецуела – нефт, злато, газ, алмази, питейна вода, алуминий, желязо. Друг мотив според него е да унищожи идеите и примера на Симон Боливар.По повод настояването на редица държави за провеждане на нови избори в страната Мадуро обяви:\"Това е нелепица на част от страните, които са под политиката на Доналд Тръмп. Ние се връщаме към неоколонизма, когато от една европейска столица, от Вашингтон заповядват на страна в Азия, Африка, Латинска Америка, Карибския басейн, , на която и да е страна. Но кои са те, че да вземат решения за случващото се тук? Аз получих 68% от гласовете на избирателите. Аз победих легитимно, проведохме избори с помощта на прозрачна електронна система, с международно наблюдение. Не приемаме ултиматум от никого в света, не приемаме да сме шантажирани. Президентските избори във Венецуела се състояха, а ако империалистите искат нови, да почакат до 2025 г.“.На въпрос дали е готов да се срещне с Тръмп, за да обсъдят ситуацията, Мадуро отговори, че през годините е правил опити за диалог и сближаване въпреки различията и имало признаци за такава възможност, но съветникът на Тръмп за националната сигурност Джон Болтън му забранил.„Аз съм готов да говоря с Доналд Тръмп лично, в САЩ, Венецуела, където иска, на каквито и да е теми, на които иска. Още повече – аз съм убеден, че ако се видим и поговорим, ситуацията ще се промени. Но мисля, че няма да ни позволят. Ще почакаме, ще бъдем търпеливи“, казва той.Попитан дали е искал финансова помощ от Москва и Пекин в последните дни, Мадуро обяснява, че трите страни имат добри финансови отношения и разчита на подкрепата на Русия и Китай за икономическото развитие на Венецуела.", "date": "2019.01.30", "title": "Мадуро: Доналд Тръмп е поръчал на правителството и мафията в Колумбия да ме убият"}
{"url": "https://offnews.bg/obshtestvo/galap-59-ot-balgarite-podkrepiat-kritikite-na-prezidenta-sreshtu-izb-696522.html", "text": "Мнозинство от 59% подкрепя позицията на президента Румен Радев срещу закупуването на нови изтребители в нарушение на правилата на обявената процедура.Едва 29 процента от българите не приемат критичната му позиция, а останалите се колебаят.Това показват данните от бърз телефонен сондаж по актуални теми на „Галъп интернешънъл“.Проучването е направено по специална панелна методика, която осигурява максимална представителност. То е проведено сред 800 души между 24 и 26 януари и е независимо от външно финансиране.Според социолозите тепърва ще се види какви са настроенията след критичната реч на президента в последните дни.На 16 януари Народното събрание даде мандат на кабинета за начало на преговорите за придобиване на нови самолети F-16 Block 70 от Локхийд Мартин. Това се случи с гласовете на ГЕРБ, ДПС и част от патриотите.", "date": "2019.01.30", "title": "Галъп: 59% от българите подкрепят критиките на президента срещу избора на F-16"}
{"url": "https://offnews.bg/nashite-avtori/duel-v-pisma-xii-toncho-kraevski-kam-evgenij-dajnov-orban-si-igrae-s-696484.html", "text": "Драги Евгений,съгласен ли си, че фалшивите новини са лошо нещо? Сигурен съм, че либералите са против фалшивите новини. Затова преди да пристъпя към същината на писмото си, ще кажа няколко думи по повод либералния агитпроп за трудовите реформи на Орбан.Говори се, че Орбан бил вдигнал от 250 на 400 часа допустимия извънреден труд, a плащането му отложил с три години.Най-напред, извънредният труд варира много според професиите. Много малко професии, главно държавните служители и работниците в производства с нередовни поръчки, попадат в горния регистър на увеличението. Средно унгарците работят 31,2 часа извънредно на година, което е много по-малко дори от настоящия таван от 250 часа. Очевидно е, че законът е ориентиран към много специфични професии, където часовете са гъвкави по необходимост.Лъжа е, че работодателите ще могат да изискват неплатен извънреден труд. Иде реч за платен извънреден труд, който по силата на колективни трудови договори може да се изчислява накрая на тригодишен период. Давам ти пример. Една фирма, която прави автомобилни части и има много поръчки през този месец, може да иска от работниците да се трудят 50 часа седмично; докато в други месеци, когато поръчките са малко, те може да работят 30 часа. Чертата се тегли накрая на трите години и се смята колко средно са работили хората над 40-те часа по закон. Един вид, работодателят има три години, в които да компенсира служителите си с по-голяма почивка, преди да се изчисли средният положен извънреден труд.Срещу закона ревнаха същите партии и политици, които през 2015 г. протестираха против закон на Фидес, забраняващ на работодателите да изискват от работниците да се трудят в неделя. Тоест, тогава подкрепяха бизнеса да експлоатира работниците, а сега защитават правата им от робския закон на Орбан. Сега виждаш ли? Опорката, идеологическият постулат, обективната морална максима - тя се върти като палачинка според случая, като адаптер с различни изходи (за айфон, стария андроид, новия андроид и т.н.), който може да се приспособи да служи във всяка ситуация, да разреши всяко противоречие, да освободи мозъците на хората от всяко съмнение. Съмнението, което неминуемо ще се породи, когато предубеждението ти за света (накрайника) се окаже несъвместимо с действителността (не влиза в изхода устройството). Едно време Джулиан Асандж беше герой на левите в САЩ, светило на борбата против полицейщината и шпионската държава на Буш, но след като Уикилийкс публикуваха мейлите на Клинтън, днес вече Робърт Мюлър разследва и арестува лицата, свързани с Асандж, под одобрителните викове на тълпата в \"Ню Йорк Таймс\" и CNN.Тук идва и връзката с нашия разговор. Под moralia през античността са разбирали нравоучителните съчинения на Плутарх, в които през биографията на велики мъже се разказва за добродетелите и личните качества. Ставало дума за смелост, съвестливост, лоялност, благородство. Моралията на Плутарх е имитирана толкова пъти в европейската литература, че прилича на отделен жанр. Либералите в последните 2-3 века обърнаха морала във философско-идеологическа система, в която постъпките се оценяват като добродетелни според това дали спомагат определена обективна кауза - демокрацията, автономията, разума и т.н. Така опонентите на Орбан измерват постъпките си не според тяхната последователност, не според своята искреност и смелост, а според това дали спомагат на правилната морална кауза - премахването на Орбан от власт. Така, ако щеш, самият Орбан си играе с палачинката на морала в отношението си към Русия, Полша, ЕС, Сорос и др. Палачинката не може да не се върти, инак би изгоряла от едната страна. Публичните морални каузи се променят с времето. Вчера е колективизацията, днес е приватизацията; вчера е Варшавският договор, утре е НАТО; вчера е марксизъм-ленинизъм, днес е демократично гражданско общество. Ти по-добре от мен знаеш Хегел какво казва по този въпрос. Единственото устойчиво или поне единственото, което би могло да устои на тази вечна промяна, е личното благородство, съвестливостта, владеенето на себе си. Ето, Александър Солженицин, докато е бил офицер в Червената армия, е бил морален, по всички критерии на своето време и място. После е станал “неморален”, дисидент, невъзвращенец. Едуард Сноудън е бил морален, когато е писал софуера на NSA за масов безконтролен шпионаж на гражданите. После се е отрекъл от този морал, рискувал е живота си, за да разкаже истината, и сега също попада в графа “неморален”, невъзвращенец; и много морални хора днес (които иначе боготворят Солженицин като велик герой на антикомунизма) биха се съгласили с тази оценка. Защото сега палачинката се пече от тази страна.Ти имаш нужда непременно да фантазираш политическия лидер като морален. Както ти писах в предната статия, Аденауер, дьо Гол и Спинели са станали морални, едва след като са победили. И след тази тяхна победа, изповядването на техните (морални) вярвания е станало изведнъж вече лесно. Както по времето на Хитлер да си \"морален\" е било лесно - само е трябвало да станеш нацист. Затова изповядването, декларирането на ценностите на Аденауер и дьо Гол не е достатъчно, това всеки го може. На обсадената и рушаща се Европа днес трябват не мъже, които изповядват техните възгледи, а мъже които въплъщават техните качества. Нещо повече, тъй като споделянето на техните възгледи днес е лесно и безопасно, редовете на аденауерците и голистите са последното място, на което ще можем да намерим новите Аденауер и дьо Гол. По-вероятно е (не гарантирам, но е по-вероятно) да ги открием сред “неморалните”, сред попадналите под наказателни процедури и санкции, сред дисидентите и незвъзвращенците.Предишните писма можете да прочетете тук:", "date": "2019.01.30", "title": "Дуел в писма XII.Тончо Краевски към Евгений Дайнов: Орбан си играе с палачинката на морала за Русия, ЕС, Сорос"}
{"url": "https://offnews.bg/razsledvane/bdzh-potavaneto-varvi-po-plan-696472.html", "text": "Българските държавни железници (БДЖ) се превърнаха в символ на това, докъде води безотговорното пилеене на общите ни ресурси. Новини за корупционни скандали и аварии се редуват със съобщения за поредната държавна субсидия за стотици милиони. Все по-малко хора обаче пътуват с БДЖ.„Важно е, че спасихме БДЖ от фалит. Заварихме компанията с дългове за 850 милиона лева, а сега са почти на нула…“ Това е постоянният бял шум, който трябва да приспи абсолютно всички „клевети и инсинуации“ за прахосничество и корупция в националната жп компания. Почти със същите думи напусна поста си бившият министър на транспорта Ивайло Московски, а наследникът му Росен Желязков още при една от първите си изяви обяви, че „БДЖ ще заемат полагащото им се място на гръбнак на транспортната схема на страната“. За съжаление, всичко случило се досега в държавните железници не прави постигането на тази цел много вероятно.БДЖ е случаят, в който държавата е наистина лош стопанин. Липсата на воля за реформи прави положението още по-тежко и зануляването на дълговете не решава проблемите. Това се вижда съвсем ясно от финансовите резултати, обществените поръчки, качеството на обслужване и статистиката за железопътните инциденти.КОЙ ПЛАЩА ДЪЛГОВЕТЕ?Причината за изчезването на многомилионните дългове на националния железопътен превозвач не е в провеждането на реформи, подобряването на вътрешнофирмените процеси и ефективността, а оттам и на дългосрочната пазарна жизнеспособност на холдинга. Причината е съвсем елементарна и може да се обобщи като „друг плаща сметката“. А плащачът винаги е един и същ – българските данъкоплатци, от които съвсем нищожна част се возят на влак. Според одитния доклад на Министерството на транспорта, информационните технологии и съобщенията за миналата година 92% от клиентите на БДЖ-Пътнически превози са ученици, студенти и пенсионери, ползващи намаление.През 2007 г. консолидираните приходи на групата компании от Холдинг БДЖ възлизат на 546.397 милиона лева. Десет години по-късно, през 2017 г., те са значително по-ниски – 346.123 милиона лева. Спадът на постъпленията с внушителните 200.274 милиона лева, или с 37%, за периода е важен, но далеч по-съществена и стряскаща е разбивката за това, откъде идват парите в жп превозвача.Приходите от продажби през 2007 година са възлизали на 422.372 милиона лева, или малко над 77 процента от общите приходи. За същата година помощта от държавата към БДЖ е възлизала на 124.025 милиона лева.Как обаче изглеждат нещата през 2017 година? Постъпленията от продажби се сриват до 171.123 милиона лева, които представляват по-малко от половината от консолидираните приходи на групата компании в холдинга. Спадът е 2.5 пъти спрямо 2007 г. В същото време точно обратното се случва с финансиранията от държавата. За 2017 г. субсидията възлиза на 175 милиона лева, което на практика означава, че БДЖ не са спрели работа само благодарение на бюджетната инжекция.Колкото и абсурдно да звучи, колкото повече пари получават държавните железници – толкова повече затъва компанията. Намалява качеството на и без това некачествената услуга, а управлението става все по-неефективно.Ако се върнем още по-назад, ще видим, че през 2004 г. парите за БДЖ от държавата са били 59.841 млн. лева, през 2005 г. те нарастват на 82 млн. лева, а година по-късно вече са 99.263 млн. През 2007 г. субсидията е 124.025 млн. лева, през 2008 г. – 149.854 млн. лева.ПОЛОВИН МИЛИАРД ГОДИШНОПрез 2009 г. БДЖ бе единствен кандидат за обществен жп превозвач у нас и държавата сключи с компанията 15-годишен договор за осигуряване на задължителна обществена услуга (ЗОУ). В него са регламентирани средствата, които поделението за пътнически превози ще получава, за да се движат влакове в страната. Записаната годишна субсидия е от 170 млн. лева плюс 30 млн. лева за капиталов трансфер и плюс още 22 млн. лева компенсации за издадени билети с намалена стойност (учениците, пенсионерите и студентите пътуват с 50% намаление във влака). Според клаузите на контракта обаче парите за пътуванията с намалена стойност трябва да се отчитат на база продадените билети, а пътниците във влака започнаха рязко да намаляват. За БДЖ се оказа невъзможно да докаже компенсации от 22 милиона лева и затова през 2011 г. субсидията бе увеличена на 175 милиона лева годишно, а капиталовият трансфер на 35 милиона лева на годи- на, само и само да не намалее финансирането.Парите от бюджета за другата държавна железопътна компания – НКЖИ, също са внушителни. Те са почти без промяна през последните години – субсидията е 135 милиона плюс още 105 милиона лева за капиталови разходи.Така регулярният бюджетен разход за железопътен транспорт гони половин милиард лева на година.И РЕЗКИ ДВИЖЕНИЯПрез 2010 година БДЖ, които по това време бяха управлявани от почти същия управленски екип, който е и сега, едностранно спря обслужването на заемите. Ходът явно целеше да бъдат стреснати банките кредитори и в крайна сметка да се стигне до отстъпки по плащанията – редуциране на лихви и главница. Не стана така обаче. Кредиторите заведоха международен арбитраж и го спечелиха. Така благодарение на мениджмънта на компанията към дълговете се прибавиха и 8% наказателна лихва годишно. Само по тази причина българските данъкоплатци платиха още около 100 милиона лева за периода 2011–2017 година.След спирането на плащанията кредиторите на БДЖ станаха особено нетърпеливи и въпреки многократните разговори и срещи с тях през 2015 г. пристъпиха към разпродажба на заложените към тях дълготрайни материални активи. В края на 2016 г. се стигна до действия за предсрочна изискуемост на дълга и се наложи бюджетът отново да помага. След неуспешен опит за предоговаряне, през февруари 2018 г. правителството гласува 30.9 млн. лева за плащане по заема, а през юли още 104 млн. лева за пълното му погасяване. В противен случай жп компанията щеше да загуби почти всичките си товарни вагони и дори историческата сграда на централата на холдинга на столичната улица „Иван Вазов“ No 3.КАКВО ПОЛУЧИХМЕ СРЕЩУ МИЛИАРДИТЕ?Отговорът може да се види и с просто око, но по темата излезе и много изчерпателен анализ за жп транспорта в Европа на Бостънската консултантска група The 2017 European Railway Performance Index.В него има недвусмислен извод, че парите на българските данъкоплатци се харчат най-неефективно сред всичките изследвани 25 държави на континента. Изследването е направено по три основни показателя – качество на превозите, честота на използване и безопасност. България е на дъното по всички критерии. Данните в анализа показват и че при аналогично проучване на Бостънската консултантска група от 2012 г. железниците у нас са били на предпоследно място в Европа с една идея по-добри от румънските. Това обаче вече не е така.Тези изводи се потвърждават и от данните на Евростат за развитието на жп сектора в Европа. Докато железопътният транспорт в почти всички държави подобрява представянето си и бележи ръст като по-екологичен и ефективен в сравнение с автомобилния, то България се движи в обратната посока. Именно у нас базираното в Люксембург бюро отчита най-големия спад на пътуващите с влак през 2016 г.Според други данни на Евростат през 2015 г. българите са най-неудовлетворени от качеството на жп услугите, които получават, сред всички държави от ЕС. Само две години по-рано степента на удовлетвореност на потребителите у нас е изпреварвала тази в Полша и Хърватия.ИМА ЛИ ДРУГ ВАРИАНТ?Дори и Министерството на транспорта, информационните технологии и съобщенията най-накрая да предприеме мерки за по-професионално управление на железниците и по-ефективно изразходване на парите на българските данъкоплатци, ще бъдат необходими години ситуацията да се промени в положителна посока. През последните години в БДЖ има огромно изоставане на ремонтните програми както за локомотивите, така и за пътническите вагони. Най-големите и важни обществени поръчки на компанията бяха спрени заради обжалвания за дискримина- ционни условия.Голямото изпитание, може би финално за БДЖ, ще е през 2024 година. Тогава изтича договорът на компанията с държавата и ще има нов конкурс, на който едва ли пак държавната компания ще е единствен кандидат. В Европа в момента има много жп компании с излишен или остарял подвижен състав, който за родните стандарти си е истински лукс. А ако държавната субсидия се насочи към друг оператор, това ще бъде окончателният епизод на сагата фалит на БДЖ.ИЗТОЧНИЦИПлан за оздравяване и развитие на Групата на „Холдинг БДЖ“ ЕАД за периода 2015–2022 г. Отчети на търговските дружества с държавно участие (по ПМС 114/2010 г.) Анализ на Бостънската консултантска група за европейските железници през 2017 г., Данни на Евростат за пътническите железопътни превози през 2015 и 2016 г. Данни на Евростат за удовлетвореността на клиентите от качеството на жп транспорта Б. ред. - ", "date": "2019.01.30", "title": "БДЖ-потъването върви по план"}
{"url": "https://offnews.bg/obshtestvo/vremeto-dnes-oblachno-i-dazhdovno-696494.html", "text": "Днес ще е облачно време като на много места ще има превалявания от дъжд, в планинските райони над 1000 метра – от сняг. Отново повече като количество ще са валежите в западните райони и Рило-Родопската област. В Северозападна България, поради ниските температури в приземния слой, са възможни поледици.В Източна България ще духа умерен вятър от югоизток и там ще е най-топло. Преобладаващите максимални температури ще бъдат между 3° и 8°, в Източна България до 12°-14°. Минималните температури ще бъдат между 0° и 5°, в Източна България до 7°-8°.Атмосферното налягане е по-ниско от средното за януари – още ще се понижи.Над Черноморието ще преобладава облачно време. На места ще превали слаб дъжд. Ще духа умерен югоизточен вятър. Максимални температури на въздуха: 10-12°. Вълнението на морето ще бъде 2-3 бала. Температурата на морската вода е 6-7°. Над планините ще е облачно, на много места с валежи от сняг, под 1000 метра – от дъжд. По-значителни ще са валежите в Рило-Родопската област. Ще духа силен южен вятър. Максимална температура на височина 1200 метра 3°, на 2000 метра – около минус 2°. В четвъртък превалявания ще има на повече места в Южна България, от дъжд, в планините - от сняг.", "date": "2019.01.30", "title": "Времето днес: Облачно и дъждовно"}
{"url": "https://offnews.bg/litca/maria-peeva-malkata-stopanka-na-golemia-sajt-696230.html", "text": "Мария Пеева е съпруга, майка, баба, преводач, автор. Името на сайта ѝ – Мама Нинджа, става нарицателно за всички социалнозначими теми - здраве, социално равенство, толерантност, родителство, възпитание, образование. Неизчерпаемото съдържание на авторски истории, мнения на експерти, интервюта с психолози, лекари и учители, многопластовото проследяване на важните проблеми от всичките им гледни точки са сред безспорните ценности на сайта. Но в същината на цялото това съзвездие от теми и мнения е Мария и нейната нестихваща любов към това да открива живота и да прави първата стъпка там, където никой друг не се осмелява.Как изглежда животът в цифри:72 000 последователи на сайта365 страници, събрани в първата ѝ книга30 години влюбена в един мъж20 години работа като преводач19 години разлика между първото и последното дете5 години разлика между най-малкия син и внука4 деца3 домашни любимци1 внукЛюбовта и думитеЗа Мария думите и любовта са неразривно свързани. Допълват се, растат, постигат и недостижимото заедно. Дали ще разказва за любовта на живота си, за постиженията на децата си, за лудориите на домашните любимци, дали ще разсмива, или разплаква – думите с охота се оставят да бъдат шлифовани и подредени в ювелирните ѝ текстове.И това има своето обяснение - няма как да не си влюбен в думите и те да не ти отвръщат със същото, когато едни от най-изкусните преводи са твое дело.Сайтът и пътят към непознатотоДнес блогът е „пораснал“ до сайт с над 72 000 последователи. Интересът е лесно обясним: Всяка сериозна социална тема се разглежда в цялото ѝ многообразие – от споделени лични истории до експертни мнения. Обобщените от сайта анализи се цитират дори от официалните институции у нас.Важните послания се комуникират по различни начини, за да достигнат до възможно най-много потребители и по възможно най-правилния начин.И така от място, което разказва за забавните моменти от живота на една многодетна майка, сайтът се превръща в социален феномен.Подкрепата и успехътСамо за няколко години Мария успява да подкрепи десетки благотворителни акции, социални и лични каузи. Апелите отправени чрез сайта получават безапелационна подкрепа.Социалните проблеми намират бързо своето разрешение, а причинилите ги не биват укривани и премълчавани. Тази безкористност и прозрачност има своята цена, но Мария я посреща с типичната си женствена твърдост.Играта на стъпкиЖивот, достоен за откриванеИма хора, които познаваш още преди да срещнеш. Доверяваш им се, следваш ги и си щастлив, че ги имаш в живота си.Те умеят да са откровени, без да се натрапват; да са наоколо, без да омръзват; да помагат, без да ги забелязват.Успяват с лекота да увличат себеподобни в името на всяка добра кауза и повод.А когато след себе си имаш цели 72 000 нито една мечта не може да остане несбъдната и нито една болка – неутешена.Историята за възхитителната Мария Пеева е вдъхновена от кампанията на Алианц България . ", "date": "2019.01.30", "title": "Мария Пеева – малката стопанка на големия сайт"}
{"url": "https://offnews.bg/politika/parvanov-shte-napravia-otvorena-oferta-na-bsp-za-evroizborite-696513.html", "text": "Отчетът на държавния глава е една добра традиция в демократичния свят. Президентът трябва да бъде критичен и да бъде своеобразен коректив на другите власти, но това трябва да се случва периодично и по конкретни поводи.Така коментира Георги Първанов, президент на България (2002-2012), отчета на президента Румен Радев за първите две години от мандата му.„Постоянната висока свърхкритичност, да не кажа, негативизъм, когато се излъчва от институцията, кара хората да не възприемат тези оценки и впечатлението, което се създава, е за тежък конфликт, война между институциите. А това снема доверието. Давам му съвет да бъде остро критичен, но не ежедневно и не по всеки повод, защото тогава ще има по-голяма чуваемост“, обяви Първанов. Георги Първанов определи като очевиден стремежа на държавния глава за създаване на нов политически проект, но е на мнение, е още е рано Румен Радев да мисли за подобно нещо. Колкото до идеята на президента за създаване на Стратегически съвет, Първанов я смята за разумна. В контекста на предстоящите избори Георги Първанов коментира, че винаги е отворен за диалог с други политически сили. „Аз съм отворен за диалог и с БСП, и с цялата левица. И, впрочем, искам да обявя намерението на АБВ, да направи една отворена оферта и към „Позитано“, и към всички политически леви формации, в краткосрочен план или за коалиционно, или просто за взаимодействие, може еднопосочно взаимодействие“, обясни Първанов.Той подчерта, че монополът в лявото политическо пространство не води до стабилно управление – истина, която е доказана. На въпрос за избора на изтребители за българската армия, Георги Първанов посочи, че конкурсът е опорочен и настоя за мораториум върху сделката. Той е на мнение, че сега не е най-подходящият момент за закупуване на изтребители, а старите машини могат да изпълняват функциите си поне още 10 години. „В тази ситуация, анализирайки проблемите на нашата сигурност, трябва да наложим мораториум върху тази сделка. Тези 2 или 3 милиарда можем да ги инвестираме в българското производство, да ги инвестираме в сигурност. Имаме още 10-тина години, в които старите ни изтребители могат да изпълняват своите функции. На първо място е проблемът с демографската криза. Могат да се инвестират и в енергетика. Нека да не хвърляме пари в американската икономика непрекъснато“, каза още Първанов. ", "date": "2019.01.30", "title": "Първанов: Ще направя отворена оферта на БСП за евроизборите"}
{"url": "https://offnews.bg/obshtestvo/boil-banov-pusnahme-sluh-che-sme-s-malko-pari-za-da-kupim-portreta-696498.html", "text": "Взехме решение да не афишираме, че ще участваме в търга във Виена за портрета и вещите на княз Александър I Батенберг, за да можем  предметите на по-ниска цена. Това каза по bTV министърът на културата Боил Банов. Ако бяхме афиширали, че ще отидем, сега пак щях да се радвам, че сме ги закупили, но щеше да бъде на тройна или четворна цена, допълни той. Това е система, в която според интереса върви и наддаването. Срещу нас залагаше сериозно човек през нает служител – не само за портрета, а и за подносите, с които е посрещан Батенберг, и също имат изключителна стойност”, разкри министърът.По думите му България за пръв път участва в подобен търг. Информацията за него дошла от директора на Националния исторически музей Бони Петрунова. „Водихме разговори с правителството, с премиера и финансовия министър, и взехме решение категорично да участваме в търга”, уточни той. „Когато отидохме във Виена, пуснахме слух, че сме с много малко пари, просто символично да заявим, че държавата има желание. Отидох в лично качество, не можех да рискувам по никакъв друг начин”, разказа още Банов. По думите му в търга са участвали около 100 души.„Портретът е изключителен. Радвам се, че ще могат да го видят всички българи, които имат желание”, изтъкна Банов. Министърът изрази надежда, че следващата седмица портретът на Батенберг вече ще бъде показан у нас. ", "date": "2019.01.30", "title": "Боил Банов: Пуснахме слух, че сме с малко пари, за да купим портрета на Батенберг по-евтино"}
{"url": "https://offnews.bg/obshtestvo/pochitame-sv-tcar-petar-balgarski-696473.html", "text": "Църквата ни почита днес вв. благоверни цар Петър Български (927-969 г.). Той бил син на цар Симеон Велики и внук на покръстителя св. цар Борис-Михаил.Някои български историци възприемат съобщението на византийския летописец Лъв Дякон, че като узнал за победата на Киевския велик княз Светослав над българската войска в 968 г., цар Петър получил апоплексичен удар, вследствие на който и починал на 30 януари следващата година. Но местни старобългарски паметници твърдят, че благоверният цар Петър, след като се отказал от царския престол, приел монашество и ревностно се подвизавал в някакъв манастир на столицата Преслав, където и мощите му лежали нетленни подир смъртта му. Като човек боголюбив и благочестив, Петър бил в Средец (София) и оттук тръгнал по стръмната и недостъпна планина Рила да търси светия пустинножител Йоан. И само поради непристъпността на местожителството му не могъл да се срещне лично с него, а само от далеч видял запаления огън на преподобния, който пък забелязал  неговата шатра, и си разменили писма. Известни са и неговите писмени връзки с прочутия на онова време византийски подвижник св. Павел Латърски.Навярно той съставил известен брой прекрасни поучения с нравоучителен характер, чийто автор именува себе си “Петър монах, Петър цар, Петър някой си, Петър черноризец, Петър недостойний”. До наше време се запазили две служби, съставени в негова чест, навярно към края на Х век: едната е собственост на българския атонски Зографски манастир и съдържа непълен канон и светилния на утренната, а другата е собственост на Белградската народна библиотека и съдържа няколко стихири на вечернята и утренната.За светите мощи и за гроба на благоверния свети цар Петър засега нищо не ни е известно.От много древни времена той е наречен светец: в българската летопис от ХI век, в грамотата на цар Константин Асен от XIII век, в житието на Зографски преподобномъченици от същия век, в известния пролог на Станислав от XIV в., в Драгановия именник на българските царе и пр.", "date": "2019.01.30", "title": "Почитаме св. цар Петър Български"}
{"url": "https://offnews.bg/turizam/novo-bezumie-betonirat-ekoplazha-koral-sled-reshenie-na-vas-696499.html", "text": "Екоплажът \"Корал\" ще бъде превърнат в бетонно гето след като Върховният административен съд (ВАС) е допуснал огромното застрояването на първа линия. За скандалното решение съобщи първо сайтът \"Царево.инфо\".Става въпрос за проекта \"Корал Резидънс\" на \"Прайм пропърти БГ\" АДСИЦ, според който на брега ще изникнат цели прогимнации. Ваканционният комплекс е планиран с разгърната застроена площ (РЗП) от 45 000 квадратни метра.Решението на тричленния състав на ВАС - с председателка Светлана Йонкова и съдиите Таня Радкова и Анелия Ананиева, датира от 10 януари.Според тях целият проект е бил процедиран преди приемането на специализираните закони и картографирането на дюните в района, следователно е законен. Позовават се и на Общия устройствен план на Община Царево, какъвто на практика няма. Старият бе отменен, а новият все още не е одобрен.Скандалният случай с \"Корал\" идва в момент когато ДНСК започна проверки на няколко други безобразия по морето - застрояването на \"Градина\", \"Арапя\" и \"Алепу\".", "date": "2019.01.30", "title": "Ново безумие: Бетонират екоплажа Корал след решение на ВАС"}
{"url": "https://offnews.bg/futbol/despodov-na-krachka-ot-transfer-v-italia-696500.html", "text": "Футболист №1 на България Кирил Десподов е много близо до трансфер в италианския Каляри. Сделката се очаква да стане факт до часове, твърдят различни медии на Апенините.Нападателят на ЦСКА трябва да уточни личните си условия, за да заиграе в едно от най-силните първенства на света. За силния интерес на Каляри към българина стана ясно още в началото на годината.Според информациите в Италия между двата клуба всичко е договорено и \"червените\" са се съгласили да продадат на Каляри нападателя, който има 8 гола и 6 асистенции в Първа лига този сезон.22-годишният Десподов е бил наблюдаван няколко пъти от скаута на Каляри Рикардо Гуфанти. Тимът от Сардиния се намир наа 14-о място в Серия \"А\", с 4 победи, 9 равенства и 8 загуби.Ако трансферът на Десподов се осъществи, той ще стане деветият българин в Серия \"А\". Преди него на Апенините са играли Николай Илиев, Христо Стоичков, Валери Божинов, Ивайло Чочев, Александър Тонев и Андрей Гълъбинов. Николай Михайлов бе част от Верона, а Марио Кирев бе закупен от Ювентус, но двамата вратари така и не взеха участие в двубои от Серия \"А\".", "date": "2019.01.30", "title": "Десподов на крачка от трансфер в Италия"}
{"url": "https://offnews.bg/futbol/tcel-na-levski-se-darpa-za-zimen-transfer-696497.html", "text": "Защитникът на Ботев (Пловдив) Кристиан Димитров, който е силно желан от Левски, е бил категоричен и пред свои близки и пред агента си Любомир Корадов, че предпочита да доиграе сезона с жълто-черния екипа на \"канарчетата\", съобщава \"Меридиан мач\". Младокът се наложи уверено в титулярния състав на Николай Киров като е амбициран да продължи развитието си и да натрупа още опит и игрова практика на високо ниво, преди да мисли за трансфер. Освен това Димитров е изразил опасения, че на “Герена” няма да може да получи необходимото му на този етап игрово време, отчитайки конкуренцията в лицето на играчи като Давид Яблонски и Нуно Рейш.В момента 21-годишният футболист се радва на приятелско отношение от по-опитния Димитър Пиргов, който преди време игра и за Левски и е уверен, че с неговата помощ и съвети ще вдигне още повече нивото си. Както каза и Николай Киров преди няколко дни, до затварянето на трансферния прозорец не може да се дават никакви гаранции. На този етап обаче изглежда по-вероятно евентуален трансфер на Димитров в Левски да бъде реализиран най-рано през пролетта.", "date": "2019.01.30", "title": "Цел на Левски се дърпа за зимен трансфер"}
{"url": "https://offnews.bg/obshtestvo/sluchaite-na-franki-drejk-prodalzhavat-po-epic-drama-video-696359.html", "text": "Първите жени частни детективи в Торонто продължават да решават случаи, отказани от полицията и от другите детективски агенции всяка делнична вечер от 19:20 часа по . В новия сезон участват като гост-звезди Лара Джийн Чоростецки (\"Designated Survivor\", \"X Company\", \"Ханибал\"), Алън Давис (\"QI\", \"Джонатан Крийк\") и Винсънт Уолш (\"The Fall\"). Те се присъединяват към гост-звездите от първия сезон Уенди Крюсън (\"Saving Hope\") и Грейс Лин Кунг (\"Стар трек: Откритие\").Главната роля на Франки се играе от канадката Лорън Лий Смит. Родената във Ванкувър актриса е била част от много хитови телевизионни продукции като „The L word”, „CSI: Crime Scene Investigation”, „The Listener”. За последните няколко години, освен че се превръща жена детектив, играе и съпруга на Майкъл Шанън в носителя на „Оскар” за миналата година „Формата на водата”:\"Снимах два дни с Майкъл Шанън, беше невероятно! Той е може би един от най-дълбоките актьори, с които съм работила, а Гийермо е може би най-милият и прекрасен голям режисьор, споделя Лорън Лий. - Бях там само за два дни, но можеше да усетиш, че всички се гордееха да бъдат част от снимките и знаеха, че се случва нещо много специално. Така че беше страхотно да съм там.\"Шантел Райли играе Труди, която не само се бори с предразсъдъците, че е жена детектив през 20-те години, но и идва от голямо афро-американско семейство и майка ѝ не одобрява работата ѝ. Тя е дясната ръка на Франки, помагат им и Фло, която работи в моргата, и Мери, която мечтае да бъде полицай, но е офицер по морала. Ще видим Шантел и в новия сериал „Second City”, който е с част от героите на успешния „Костюмари”. Тя ще сподели всичко за опита си на сцената на Бродуей, дамските приятелства на снимачната площадка и любовта си към супер героите на Марвъл.Ребека Лидиард и Шарън Матюс са в ролите съответно на Мери и Фло – двата поддържащи персонажа в детективската история. Двете актриси са познати вече на публиката и преди успеха на сериала. Ребека Лидиард е един от основните персонажи в сериала на Нетфликс “Alias Grace” по романа на Маргарет Атууд, а Шарън Матюс е много популярна с музикалните си спектакли в Канада, както и ролите си във филми като “Mean Girls” и “Hairspray”.Вторият сезон на поредицата се развива през 1921 г., когато светът минава през огромни промени. От грамофоните звучи джаз, докато комунизмът и Сухият режим се обсъждат на твърди питиета в нелегалните нощни клубове. Новата епоха изисква нови детективи. Жаждата за приключения на безстрашните Франки и Труди ги въвлича във всевъзможни проблеми, но те винаги успяват да се измъкнат. Случаите им ги водят във всички кътчета на Торонто и те се запознават с хора от всички слоеве на обществото, наред с най-важните исторически личности.Ето няколко тайни за това как се създава успешен детективски сериал от създателките му:", "date": "2019.01.30", "title": "Случаите на Франки Дрейк продължават по Epic Drama (видео)"}
{"url": "https://offnews.bg/bojni/mimi-hristova-izvede-indijskia-si-tim-do-final-696503.html", "text": "Българката Мими Христова изведе „Пинджаб роялс” до финала в Индийската лига по борба. В решителната схватка европейската вицешампионка надделя над представителката на домакините Сарита с 5:2 в категория до 57 кг.По този начин отборът на Христова се наложи с 5:4 над „Дангал” и утре за трети път ще участва в спора за трофея, съобщава официалният сайт на българската федерация по борба.Христова бе обявена и за най-добра състезателка в сблъсъка.„След последния съдийски сигнал залата буквално изригна – описва еуфорията старши треньорът на националния ни отбор Петър Касабов. – Публика, спонсори наскачаха и започнаха да скандират името ѝ и на „Пинджаб”.”За титлата утре „Пинджаб роялс” ще има за съперник победителя от двубоя между „Хараяна Хамърс” и „Делхи Султанс”, който е тази вечер.До момента Мими Христова има на сметката си пет срещи, от които 3 победи и две загуби. А в паузата между двубоите отскочи и до България за два дни, за да се бори на родното първенство в Сливен, където стана шампионка. По-късно същия ден отлетя обратно за Делхи, за да се бори на следващия в Лигата.Нейни съотборници са още Дато Марсигашвили (Грузия, 86 кг), бронзов медалист от олимпийските игри в Лондон 2012 и двукратен европейски шампион, украинката Алина Стадник (76 кг), световна и европейска шампионка, както и канадецът Кори Джарвис (125 кг), сребърен медалист от Панамериканските игри.Това е второто българско участие в Индийската лига. Дебют през 2017-а направи бронзовата олимпийска медалистка Елица Янкова, която тогава се състезаваше за тима на „Дангал”.За разлика от останалите първенства тук всеки отбор придобива състезателите чрез търг.", "date": "2019.01.30", "title": "Мими Христова изведе индийския си тим до финал"}
{"url": "https://offnews.bg/kultura/chirpanlievata-kashta-renesansat-na-edin-vazrozhdenski-simvol-696477.html", "text": "Град Шипка неизменно се свързва с най-емблематичната битка за Освобождението на България. Затова и наричат цялата местност „героичният образ на Българското възраждане“. Противно на очакваното, в града има едва няколко възрожденски къщи, запазили духа на най-тежкото и славно време в историята ни.Изградена и възстановена от истински възрожденски будители – свещеник, учител, авиатор и актьор, днес една от тях - Чирпанлиевата къща тържествува в своя ренесанс, благодарение на смели мечти и безценна подкрепа.За къщата и хоратаПрез август 1877 г. по време на Руско-турската война цяла Шипка е опожарена - всички къщи изгарят до основи. След освобождението на България, част от хората се завръщат и започват да строят наново къщите си. Същото прави и поп Шиньо – Симеон Караджов, който се захваща да възстанови къщата си, наречената по-късно Чирпанлиева, и през 1884 г. я завършва в сегашния ѝ облик. По късно Симеон Караджов оставя къщата на дъщеря си Рада и нейния съпруг Атанас Чирпанлиев, а синовете им – Симеон и Петко Чирпанлиеви успяват да съхранят и поддържат къщата във вида, в който е и до днес.Симеон Чирпанлиев и изключителна личност, съчетаваща в себе си духовност и интелект. Работи като учител, артист, режисьор, сценарист и един от основателите на читалищната дейност. С присъщия му идеализъм и благородство коментира предложението възстановената къща да се нарича Попсимеонова, а не Чирпанлиева:Последен в нея живее по-големият брат – Петко Чирпанлиев – авиатор през Европейската война 1915 - 1918 г., актьор и изключително успешен режисьор. След героичната си военна кариера, Петко Чирпанлиев се отдава на артистичния ген на семейството си и става един от първите актьори в България.Критиците са категорични, че негови филми са извисили българското кино до европейско равнище. През 1930 г. е премиерата на филма „Под орловото гнездо”, в който Петко Чирпанлиев е режисьор, сценарист, монтажист и изпълнител на главната роля. Във филма играе и десетгодишният му син, а повечето от кадрите за заснети именно в гр. Шипка.След смъртта на Петко Чирпанлиев, къщата е продадена от съпругата му Олга. Новите собственици са овчари и вкарват вътре животните си. Къщата е окаяно състояние, когато е отчуждена и предвидена за събаряне, за да бъде изграден по-голям училищен двор. Активни граждани на Шипка буквално спират бригадата, която вече махала керемидите на покрива. Те правят необходимото, за да привлекат средства за реставрация и превръщат къщата в музей през 1972 г. Оттогава къщата се стопанисва от Читалище „Светлина -1861“, което в лицето на първия уредник на къщата Стефан Карагьозов, провежда мащабна събирателска дейност, като цялата етнографска колекция, която днес се помещава в музея е дарена от шипченци. В музея се съхранява и богатият краеведски архив на Читалището и на Шипка.Народно читалище „Светлина-1861” е едно от първите читалища в България, с богата и добре съхранена история. Читалищните дейци успяват да поддържат и днес възрожденската къща, с помощта на дарения и проекти, по които читалището работи. Негов председател днес е Татяна Косекова-Бърч.За притегателната сила на ШипкаТатяна Косекова-Бърч е Магистър по Макроикономика, Бакалавър по Стопанско Управление, учила е в Институт за Политика и икономика – Джорджтаун Университет, САЩ и Институт Политика и икономика- Карлови Университет, Чехия. Владее 4 езика.Добро образование, успешна кариера, финансова обезпеченост. Светът на Татяна Бърч изглежда съвършен. И точно тогава на хоризонта му „изгрява“ Шипка. Татяна загърбва добре устроения си живот и започва да се връща бавно, но сигурно към себе си и корените си:Възраждането на един Възрожденски символАмбициозната цел – музеят да се разрасне в цялостен етнографски комплекс води Татяна и екипът ѝ до конкурса \"Предприемачество за нестопански организации\", организиран от Българския център за нестопанско право (БЦНП) и успява да спечели така необходимата подкрепа:Подкрепата, която превръща малкото в необятно и освобождаващоПрограмата „Предприемачество за нестопански организации“ на Българския център за нестопанско право (БЦНП) включва обучения за развитие на стопанска дейност от неправителствени организации, съвети при подготовката на идеята за стартиране на дейността, участие в конкурс „Най-добър бизнес план на неправителствена организация“ и менторска подкрепа за наградените организации.Програмата се реализира от 8 години и е подкрепила завиден калейдоскоп от истински смислени, ценни и значими проекти чрез своите участници.Ежегодно конкурсът за най-добър бизнес план на НПО излъчва своите победители на церемония през февруари. Церемонията по награждаването е част от друга инициатива на БЦНП - Базар на социалните предприятия. В него участват социални предприятия от София и страната.И конкурсът, и базарът са насочени към създаването на стимулираща среда за предприемачество у нестопанските организации и, едновременно с това, към осигуряването на пространство, което да направи смисъла от тяхната дейност по-разпознаваем от хората.Тази година Церемонията по награждаване ще е на 16 февруари, по време на  в Сердика Център.", "date": "2019.01.30", "title": "Чирпанлиевата къща – ренесансът на един възрожденски символ"}
{"url": "https://offnews.bg/futbol/maurides-prodalzhava-karierata-si-v-azia-696495.html", "text": "Вероятността Мауридес да остане в ЦСКА и през пролетта е доста малка. В клуба минават на план “Б” за бъдещето на нападателя, след като трансферът му в Рапид (Виена) пропадна. Още в края на миналата година, а и в началото на тази, на “Армията” са дошли оферти за Мауридес от Китай и ОАЕ. Дори в началото на 2019 година се смяташе, че кариерата на тарана ще продължи в Азия. Тогава обаче дойде предложението от Рапид и шефовете на ЦСКА предпочетоха да изберат именно него. След като сделката с австрийците пропадна, сега трансфер на Мауридес в Китай или ОАЕ отново е на дневен ред, твърди \"Меридиан мач\".Треньорът Нестор Ел Маестро считаше Мауридес за продаден и бе готов да гради отбора без него. Това означаваше, че Али Соу ще заеме позицията му през пролетта, докато Евандро и Енрике Рафаел също ще получават шансове да играят в Първа лига, тъй като се считаше, че с продажбата на Мауридес ще се отвори едно място за чужденец извън ЕС.", "date": "2019.01.30", "title": "Мауридес продължава кариерата си в Азия"}
{"url": "https://offnews.bg/112/chelen-udar-mezhdu-dzhip-i-tir-zatvori-kresnenskoto-defile-696496.html", "text": "Движението в Кресненското дефиле е спряно, заради тежка катастрофа между джип и ТИР тази нощ.По първоначална информация при челния удар няма загинали, съобщи БНТ.От Пътното управление в Благоевград съобщиха, че движението в участъка да бъде възстановено след изтегляне на катастрофиралия ТИР от платното.", "date": "2019.01.30", "title": "Челен удар между джип и ТИР затвори Кресненското дефиле"}
{"url": "https://offnews.bg/zimni/albert-popov-svetovnoto-idva-skoro-stiskajte-mi-paltci-696546.html", "text": "Топалпиецът ни Алберт Попов използва социалните мрежи, за да благодари за подкрепата на хората на пистата в Шладминг вчера, както и на съпричастните с представянето му пред телевизорите.Както е известно, 21-годишният софиянец за пореден път през сезона подобри най-доброто си представяне, завършвайки на 6-ото място в нощния слалом в Шладминг, Австрия.\"Здравейте на цяла България! Вчера беше един страхотен ден. Радвам се, че успях да направя две силни спускания. Благодаря на всички, които ме подкрепиха вчера, бяха на пистата и които ме подкрепят в България.Показахме, че ние българите можем. Искам да благодаря на Българска федерация Ски и на всички спонсори, както и на моя треньор Ивайло Борисов, без които тези резултати нямаше да бъдат на лице.И световното идва скоро, във форма съм, стискайте ми палци, завърши Попов в специално видеообръщение, публикувано на страницата на БФ Ски.", "date": "2019.01.30", "title": "Алберт Попов: Световното идва скоро, стискайте ми палци"}
{"url": "https://offnews.bg/obshtestvo/sofiantci-sa-naj-nedovolni-ot-trotoarite-nekachestvenite-remonti-i-mr-696521.html", "text": "Софиянци са най-недоволни от състоянието на тротоарите в града, от качеството на ремонтите и мръсния въздах в столицата. Това показват данните от бърз телефонен сондаж на „Галъп интернешънъл“.Проучването е направено по специална панелна методика, която осигурява максимална представителност. То е проведено сред 800 души между 24 и 26 януари и е независимо от външно финансиране. Мненията в страната са разделени по въпроса дали прословутите ремонти на градски пространства са добри. Категорични мнозинства от над 80% обаче се съгласяват, че като цяло придвижването в големите градове става все по-голям проблем.Отчетливо мнозинство от 64% са склонни да съобразяват и работното си място с мястото, където живеят. 72% биха мислили първо за детските градини и училищата, когато мислят за това къде да работят.Почти всички в София усещат проблеми с мръсен въздух, показва изследването на \"Галъп\".Според социолозите въпроси като качеството на ремонтите в населените места, качеството на настилките по тротоарите и качеството на въздуха, например, разделят обществото. Респондентите отговарят и според партийните си предпочитания – привържениците на управляващите са благосклонни, а привържениците на опозицията са критични. Когато обаче стане дума за мобилност, паркиране и т.н., мненията са повече от ясни: сериозни мнозинства споделят тревога.44% се съгласяват с мнението, че тротоарите в тяхното населено място са по-скоро добри, но 52% са на обратното мнение, а останалите се колебаят. В София обаче картината е по-критична и близо две трети са недоволни, докато близо една трета са доволни, а останалите се колебаят.Подобна е картината и когато се попита за нашумелите ремонти на площади, улици и други градски пространства - 47% ги одобряват, а 50% - не. В София съотношението сочи малко по-критични настроения. Явно е, че в столичния град взискателността на обществеността е увеличена, коментират от „Галъп интернешънъл“.Развитието на градовете у нас в последните години явно води и до по-голяма критичност на хората към качеството и прозрачността при ремонти и подобрения в градската среда. В по-големите населени места и столицата живеят и хората, които в по-голяма степен могат да се позволят да пътуват извън България и да сравняват.Засега българите намират работата на властите по почистването на снега в населените места за по-скоро ефективна – 58% оценяват позитивно, а 31% негативно. Останалите се колебаят.В София снегопочистването се разглежда дори малко по-добре на фона на страната. Абсолютно противоположна обаче е картината на мненията, когато стане дума за атмосферния въздух: цели 92% в София намират, че има проблем с въздуха, при 53% в страната.", "date": "2019.01.30", "title": "Софиянци са най-недоволни от тротоарите, некачествените ремонти и мръсния въздух"}
{"url": "https://offnews.bg/tehnologii/asus-predstavi-gl704gw-parvia-noutbuk-v-balgaria-s-novata-nvidia-r-696516.html", "text": "Технологичният гигант ASUS представи новия си гейм лаптоп ROG Strix SCAR II GL704GW, който е позициониран като първия ноутбук на българския пазар с последно поколение NVIDIA RTX графична карта. Моделът комбинира най-важните за геймърите опции – отлична производителност (с новата NVIDIA GeForce RTX 2070, процесор Intel Core i7-8750H, изключително бърз SSD диск), модерен дизайн, както и усъвършенствана система за охлаждане, която позволява сериозни натоварвания, без лаптопът да се нагрява осезаемо.ROG Strix SCAR II GL704GW е достъпен у нас от днес, а екипът ни получи възможност да изпробва един тестов модел и сме сред първите в България, които ще споделим впечатленията си от него.ПроизводителностГеймърските лаптопи на ASUS по традиция са сред водещите модели в този сегмент на преносимите компютри. По отношение на производителността ROG Strix SCAR II GL704GW обаче се отличава дори сред тях. Както вече споменахме, той е първият ноутбук у нас с най-новата видеокарта от десето поколение NVIDIA GeForece RTX, отговаряйки на изискванията и на най-запалените геймъри. В добавка моделът е оборудван и с най-новото осмо поколение процесор на Intel Core I7.ДисплейASUS ROG Strix SCAR II притежава първия в света дисплей със 144Hz и супер тесни рамки, което прави картината му впечатляваща. Той е предпочитан най-вече от запалените геймъри и състезателите по електронни спортове, заради бързото си време за реакция – 3ms сиво към сиво (GTG), както и високата честота на опресняване (144fps), със сведени до минимум отблясъци и размазване на изображенията при движение.Клавиатура с Aura LightingКлавиатурата на ASUS ROG Strix SCAR II грабва вниманието със своята персонализирана RGB подсветка в четири зони, както и с изключително удобния за пръстите контрол, който се осъществява, благодарение на технологията HyperStrike Pro. Тя се отличава още с ключова за геймърите група клавиши WASD с прозрачни капачки, а ергономичните криви от 0,25 мм спомагат за по-удобно писане и други работни задачи. За по-бързото взаимодействие на потребителя с клавиатурата помага технологията ROG Overstroke, която ускорява задействането на клавишите.Охладителната системаСистемата за охлаждане е сред най-важните елементи от всеки геймърски лаптоп и по традиция е сред най-силните страни на моделите на ASUS. Вградената HyperCool Pro система има два 12V вентилатора и удължена охлаждаща плоча, която разпределя топлината равномерно. Благодарение на силния въздушен поток, който се образува, системата не прекъсва, дори и при тежки натоварвания.В заключение моделът ROG Strix SCAR II GL704GW на ASUS може да отговори на изискванията дори на най-претенциозните геймъри и е сред най-добрите мобилни компютри за гейминг, достъпни на пазара в момента.", "date": "2019.01.30", "title": "ASUS представи GL704GW – първия ноутбук в България с новата NVIDIA RTX видеокарта (ревю)"}
{"url": "https://offnews.bg/politika/elena-joncheva-sas-zapis-sreshtu-ministar-boil-banov-696508.html", "text": "Министърът на културата Боил Банов е обектът на разследването, което Елена Йончева представя днес. Става дума за ремонта на Ларгото, той не е защитил държавния интерес, стана ясно от думите й. Разходвани си европейски средства, манипулирани са условията на обществена поръчка. Става дума за корупция в строителството и злоупотреба с държавни средства в качеството му на зам.-министър на културата през 2016 г. Тя представи запис от разговори на Банов, в които той съдейства за опрощаването на поне 700 хиляди лева неустойка на фирмата. Йончева пусна записа от разговора в кабинета в министерство на културата, направен от служител, участвал в разговора на 24 март 2016 г.  Тя го нарече аферата \"Ало, Банов съм\". В диалога участват служителите на МК Татяна Цветанова, директор „Дирекция правна“, Ангел Ангелов, дирекция „Европейски програми“ и арх. Мечкунов, ръководител на проекта от страна на Министерство на културата“. Служителят, направил записа, е забавил оповестяването му, от страх, стана ясно още на пресконференцията. Сигналът ще бъде подаден до прокуратурата и ОЛАФ, обяви Йончева. БСП иска оставката на Боил Банов. ", "date": "2019.01.30", "title": "Елена Йончева със запис срещу министър Боил Банов"}
{"url": "https://offnews.bg/tenis/viktoria-tomova-s-pobeda-v-avstralia-696524.html", "text": "Виктория Томова се класира за втория кръг на турнира в Ланкестън (Австралия) с награден фонд от 60 хиляди долара.Първата ни ракета победи с 7:5, 3:6, 6:2 представителката на домакините Белинда Уулкок за 1 час и 57 минути игра.Поставената под номер 7 в схемата Томова успя да наваска пасив от 1:4 в първия сет, за да спечели със 7:5. В третата решителна част Вики бързо поведе с 5:1 и затвори мача с 6:2.Във втория кръг Томова ще играе срещу 21- годишната Надя Подороска от Аржентина.За победата си българката заработи 8 точки за женската ранглиста.", "date": "2019.01.30", "title": "Виктория Томова с победа в Австралия"}
{"url": "https://offnews.bg/sviat/ruski-samolet-katcna-misteriozno-vav-venetcuela-kremal-ne-znaem-nish-696526.html", "text": "Руски пътнически самолет кацна мистериозно във венецуелската столица Каракас. Самолетът \"Боинг 777\" на руската авиокомпания \"Нордуинд Еърлайнс\" е извършил директен полет от Москва. Курсът е извънреден, никога досега този самолет не е кацал във Венецуела.Самолетът спрял в отдалечен край на пистите за рулиране на международното летище. Според руски медии на борда е имало само екипаж, но не и пасажери. Самолетът може да превозва между 300 и 400 пътници.  Нито властите във Венецуела, нито руският превозвач дават обяснение за целта на този полет.Кремъл също отрече да знае нещо за полета. \"Ние нищо не знаем\", беше краткият отговор на говорителя на Владимир Путин Дмитрий Песков, помолен да коментира.  Мистериозното пристигане на самолета породи най-различни предположения за целта на полета. Сред тях е, че с него са пристигнали руски наемници, както и че целта е самолетът да отведе президента Николас Мадуро.В медиите се появи преди дни информация, че около 400 руски наемници са пристигнали в страната за охрана на Мадуро. Смята се, че те са свързани с групата „Вагнер“, чиито членове са бивши войници и се предполага, че са участвали в мисии с руски сили в Украйна и Сирия. Мадуро отказа да . ", "date": "2019.01.30", "title": "Руски самолет кацна мистериозно във Венецуела, Кремъл: Не знаем нищо за това"}
{"url": "https://offnews.bg/politika/banov-e-spomognal-za-oproshtavaneto-na-nad-1-mln-lv-tiah-gi-niama-v-696523.html", "text": "Парите, за които сигнализираме, са над 1 млн. лв. и са отгоре на тези, за които има заведен иск, заяви Димитър Данчев от БСП пред репортери в Народното събрание.Това изявление е в отговор на твърдението на Председателя на комисията по култура и медии и депутат от ГЕРБ Вежди Рашидов, че парите по аферата \"Ало, Банов съм\"  от Министерството на културата. Според Данчев цитираните от Рашидов пари представляват неустойка за \"неупражнен контрол и забава\" на стойност 753 796 лв., която в действителност е поискана от Министерството и записана в доклада на Агенция за държавна финансова инспекция (АДФИ).Депутатът от левицата обаче подчерта, че  към министъра на културата Боил Банов са, че е съдействал за опрощаването на допълнителни над 1 млн. лв. отгоре на тази сума, които не са били потърсени. Според Йончева тези пари не са били поискани от фирмата, отговорна за ремонт на обекта Ларгото, част от културнокомуникационен комплекс \"Сердика\" 2-3 етап.\"Те са 5 акта номер 10, по които допълнителната неустока, която би следвало да бъде събрана, е в размер на 730 и няколко хиляди лева. Допълнително към нея, ако се установи наистина това, което ни е съмнението, че има фалшифицирани актове номер 10, би следвало да се потърси и да се усвои гаранцията за изпълнение, която би била в размер на още 315 хил. лв. Общо говорим за над милион лева.\"Според Данчев това е сумата, за която Банов е поел действия да бъде опростена, а останалите, цитирани от Вежди Рашидов, са вече поисканите от Министерството над 750 хил. лв, които присъстват и в доклада на АДФИ.Той отказа да коментира твърденията на Банов, че е бил рекетиран, като допълни, че записите на Йончева са в състоянието, в което са били предадени.", "date": "2019.01.30", "title": "Банов е спомогнал за опрощаването на над 1 млн. лв. Тях ги няма в съдебния иск, твърдят от БСП"}
{"url": "https://offnews.bg/izvan-terena/grigor-dimitrov-s-mil-pozdrav-kam-majka-si-za-rozhdenia-j-den-696529.html", "text": "Най-добрият ни тенисист Григор Димитров използва социалните мрежи, за да честити рождения ден на майка си Мария.Хасковлията успя да се прибере в родния град в последните дни и да прекара известно време с най-близките си. \"Честит рожден ден, мамо,\" написа Димитров в профила си в социалната мрежа Инстаграм и качи снимки на двамата.Добрите пожелания на феновете на Гришо не закъсняха и те заляха с коментари публикацията на българския тенисист.Димитров бе за кратко в България през седмицата, след като отпадна от първия за годината турнир от Големия шлем - Откритото първенство на Австралия.Освен че се видя с роднини и приятели в родния си град Хасково, той посети и деца, които имат нужда от специализирани грижи, в Перник. Там компания му прави отново майка му.", "date": "2019.01.30", "title": "Григор Димитров с мил поздрав към майка си за рождения й ден"}
{"url": "https://offnews.bg/politika/sazdadoha-nova-agentcia-za-bezopasnost-na-patia-kam-ministerskia-savet-696530.html", "text": "Правителството прие Постановление за създаване на Държавна агенция „Безопасност на движението по пътищата“ към Администрацията на Министерския съвет.Агенцията ще разработва, координира и контролира провеждането на политиката за повишаване на безопасността на движението по пътищата в България, като се предвижда да поеме част от функциите на различните институции, между които е споделена отговорността за безопасността на движението по пътищата към настоящия момент, обясниха от правителствената пресслужба.Специализираното звено ще събира обективни данни и ще осъществява постоянен мониторинг на постигнатите резултати и ефективността на предприетите мерки. Наред с това ще организира сътрудничеството с висши училища и научни организации за осъществяване на научноизследователска дейност, ще провежда информационни и образователни кампании, както и ще извършва консултации с гражданското общество, бизнеса, академичните и научни среди.Предстои да бъде извършен задълбочен анализ с оглед хоризонталния характер на политиката за повишаване на безопасността на движението по пътищата и обществената ѝ значимост, преди да се пристъпи към промени в законодателството, уточняват оттам.Все още не е ясно от колко хора ще се състои новата агенция и какъв ще е нейният бюджет.", "date": "2019.01.30", "title": "Създадоха нова агенция за безопасност на пътя към Министерския съвет"}
{"url": "https://offnews.bg/obshtestvo/shestvie-po-vitoshka-v-zashtita-na-lozan-panov-i-pravoto-696501.html", "text": "Шествие от НДК до Съдебната палата по бул. \"Витоша\" организира инициативата \"Правосъдие за всеки\" на 4 февруари. Мотото на протеста е \"Да защитим правото и съда от прокуратурата и олигархията\". Митингът е насрочен за 18 часа. Според организаторите му във фейсбук \"Законността е погазена, върховенството на Правото е застрашено, свободата и демокрацията вече са в голяма опасност! Могат да ви арестуват тайно; могат да ви обвиняват безкрайно; могат да ви вземат веднага имуществото със само едно прокурорско действие и един акт на КПКОНПИ; могат да ви държат в ареста с месеци и да ви раздадат \"специализирано правосъдие\" по Прокурорски модел от Вишинско време; могат да обвинят и адвоката Ви и да го отстранят от процеса... Могат всичко, но все още не владеят Съда\".Според \"Правосъдие за всеки\" се подготвя \"процедура по отстраняване на Председателя на Върховния Касационен съд, Лозан Панов, след доклад на Инспектората към ВСС\".Върховният съд е единственият гарант за точното и еднакво прилагане на законите от съдилищата, а достойнството и смелостта на съдия Панов са последна преграда пред пълното овладяване на съдебната система от Олигархията! Ще го позволим ли или ще кажем високо \"Стига вече толкова\"?!, пишат още от \"Правосъдие за всеки\". ", "date": "2019.01.30", "title": "Шествие по Витошка в защита на Лозан Панов и правото"}
{"url": "https://offnews.bg/futbol/nenuzhen-v-pszh-se-zavarna-v-primera-division-696528.html", "text": "Нападателят на Пари Сен Жермен Хесе Родригес ще довърши сезона в Бетис като преотстъпен, съобщиха шампионите на Франция. 25-годишният юноша на Реал Мадрид акостира на \"Парк де Пренс\" през 2016 година срещи 25 милиона евро, но контузии и слаба форма му попречиха да се наложи в състава.След заставането на Томас Тухел начело на тима испанецът съвсем загуби шансовете си за изява в звездната селекция на парижани. През миналия сезон Хесе игра под наем в английския Стоук Сити. В Ла Лига освен за Реал Мадрид, Хесе е игра за кратко и в Лас Палмас през 2017.Активността на \"парижани\" на трансферния пазар не спира с този трансфер. Те привлякоха полузащитника на Зенит Леандро Паредес за сумата от 40 милиона евро и 5 под формата на бонуси. Договорът на аржентинеца е до 2023 година, а той ще носи номер 8. Французите искат да се подсилят и с дефанзивен халф, но до момента удрят на камък в опитите си.", "date": "2019.01.30", "title": "Ненужен в ПСЖ се завърна в Примера Дивисион"}
{"url": "https://offnews.bg/temida/opravdaha-burgazlia-za-smartta-na-chovek-kogoto-udaril-s-chinia-po-gl-696504.html", "text": "Окръжният съд в Бургас обяви за невинен подсъдимия Борислав Й. по обвинението му за причиняване на смърт по непредпазливост вследствие на умишлено нанесена телесна повреда.Той бе оправдан от съда за това, че на 11.07.2016 г., в гр. Бургас, по непредпазливост причинил смъртта на П. П., вследствие на умишлено нанесена на 10.07.2016 г., около 23.00 часа, в същия апартамент лека телесна повреда, като му нанесъл удар с чиния в областта на главата - временно разстройство на здравето, неопасно за живота, довело до остра кръвозагуба.Присъдата на Окръжен съд – Бургас може да бъде обжалвана или протестирана пред въззивна инстанция в 15-дневен срок.", "date": "2019.01.30", "title": "Оправдаха бургазлия за смъртта на човек, когото ударил с чиния по главата"}
{"url": "https://mamaninja.bg/%d0%b7%d0%b0%d0%b1%d0%b0%d0%b2%d0%bd%d0%be/item/3302-idealniyat-i-realniyat-den", "text": "Идеалният ден на жената  10.00 - събуждат те с нежна целувка и обяснение в любов 10.10 - закуска в леглото – кафе, фреш и кроасани 10.30 - душ с любимото сандалово дърво 11.00 - претегляш се и установяваш, че си свалила 2 кг. 11.10 - приготвяш се, гримираш се и се обличаш 12.10 - обиколка на скъпите магазини 14.00 - обяд с най-добрите ти приятелки, пресни клюки, мъжът от съседната маса ти поднася бутилка кианти 14.30 - посещение на козметичен салон: маникюр, педикюр, масаж от симпатичен атлетичен масажист, който твърди, че такова божествено тяло не е виждал досега 16.00 - леко раздвижване в спортната зала, треньорът е възхитен от фигурата ти 16.50 - срещаш бившето си гадже – напълнял, плешив и нещастен 17.00 - връщаш се вкъщи, пред входната врата те чакат цветя от \"таен\" обожател 17.10 - време за любимите сериали 19.00 – отиваш на представянето на книга от млад, но известен автор 21.00 - любимият мъж те очаква за вечеря на свещи в ресторант, изненадва те със скъпо бижу; танцувате 23.00 - прибираш се вкъщи, посреща те вана с ароматни масла, спалня с чаршафи от египетски памук и оттам - според настроението... 24.00 - заспиваш с неговите думи: „Винаги ще те обичам.“ 6.00 - алармата звъни силно и досадно, изключваш я, опитваш се да събудиш мъжа до себе си, чуваш: „Остави ме на мира.“ 6.10 - бегом в кухнята, закуска за децата, сандвичи за мъжа, разходка на кучето 6.30 - събуждаш всички, чуваш: „Остави ме на мира“ и „Мамо, изчезни“ 6.40 - кафето е студено, закуската е прегоряла, слушаш упреци  .00 - изпращаш мъжа на работа, децата на училище, водиш малкото на детска градина 7.30 - измиваш съдовете от закуската, поизмиваш се, хукваш на работа 8.30 - закъсняваш, сблъскваш се с шефа си в коридора, установяваш, че чорапогащите ти имат бримка 13.00 - насред бясното темпо на работа намираш време да изпиеш едно кафе, да изядеш студения си сандвич и да отскочиш до стоматологичната клиника наблизо, за да си направиш панорамна снимка 16.30 - на приключване установяваш, че на първата страница на презентацията, която си подготвяла цял ден, има грешка 17.00 - пробег по магазините, ръцете ти се удължават от чантите с покупки  17.30 - виждаш бившия в елегантно палто от кашмир, казва ти, че си напълняла 18.00 - приготвяш вечеря, мъжът ти закъснява 18.30 - правиш домашни с по-големия, много е зле по литература (като баща си) 20.00 - сядаш пред телевизора, сещаш се, че трябва да пуснеш бялото пране, ставаш зареждаш го, вадиш другото от сушилнята, забравено от сутринта 21.00 - малкият е с диария, правиш чай, миеш тоалетната 22.00 - слагаш децата да си лягат, съпротивляват се, крещят, че нарушаваш гражданските им права 23.00 - мъжът ти се прибира, подозрително ухае на алкохол и някакъв парфюм 24.00 - лягаш, мъжът ти хърка, не можеш да заспиш 1.00 - кучето драска, забравила си да го разходиш, обличаш се и излизаш 2.00 - напълно изтощена лягаш да спиш 10.00 - събуждаш се, почесваш се 10.30 - сутрешен тоалет, малко игри на смартфона, бръснене 11.00 - закуска в леглото: пържола, кюфтета, кафе (сервитьорката е само по фини чорапи) 11.30 - лимузината те откарва до стадиона, любимият ти отбор печели със 7:0 13.00 - обяд в ресторант за сметка на заведението 14.00 - следобеден отдих на плажа с Мис Свят, секс 15.00 - заместникът ти носи документи за подпис, акциите ти са вдигнали цената си три пъти 16.00 - занимания в спортната зала (демонстрираш релеф), 3 готини мацки ти искат телефонния номер, секс 17.00 - сауна с приятели, сеанс тайландски масаж, секс 18.30 - отскачаш до Лас Вегас с частния си самолет 19.00 - вечеряш в Риц 19.30 – отиваш в казиното, печелиш купища пари 22.00 - гледаш новините – марихуаната и проституцията са легализирани; във всеки хипермаркет ще слагат машинки 23.30 - джакузи в компанията на три дами, секс 00.30 - топлес сервитьорка ти носи бутилка шампанско за сметка на заведението 1.00 - сън  06.00 – алармата пищи, трябва да я смениш 06.30 – скачаш от леглото и установяваш, че си се успал 06.40 – пътьом обуваш панталоните си, слагаш разтворимото кафе хладилника, наливаш горещата вода в пепелника; отпиваш без да усетиш разликата, усещаш разликата 6.50 – както винаги чистите чорапи се крият някъде; подлата котка се е изпикала в чехъла ти; ритваш котката 7.00 – бръснеш се, търсиш лейкопласт, лепиш на поразените участъци 7.30 – изскачаш от къщи, някой е надрал колата ти 8.00 – както винаги на паркинга няма място 8.30 – паркираш, втурваш се в офиса и се сещаш, че си забравил някакви важни документи вкъщи 13.00 – обядваш със сандвич от лавката, нареждаш се за бира и установяваш, че шефът ти е точно зад теб. 17.00 – отдъхваш си, работният ден свършва 17.30 – някаква кукувица от другия отдел е пуснала вирус, цялата ти работа е отишла по дяволите 17.40 – на прибиране срещаш приятели, предлагат ти да изпиете по нещо, съгласяваш се и се сещаш, че тъщата ти идва днес 18.00 – прибираш се вкъщи, изслушваш няколко упрека, изхвърляш кофата, ритваш котката, постилаш килимите 19.00 - пристига тъщата, вицовете за тъщи са чистата истина 19.30 – старата вещица забелязва, че дъщеря й е бледичка, има нужда от почивка и отпуск, може би и от ново палто 21.00 – гледаш новините, любимият ти футболен отбор е паднал със 7:0 21.30 – двете жени гледат някакъв сериал и обсъждат мъжете си 22.00 – сядаш да прегледаш документите от офиса, нищо не можеш да свършиш, изпиваш една бира, топла 00.00 – отиваш в тоалетната, чуваш глас от кухнята: „Той научи ли се най-сетне да сваля капака?“, нямаш сили за душ  00.30 – тъщата е настанена в съседната стая, жена ти е с главоболие, а освен това мама е в другата стая 1.00 – настройваш алармата и най-сетне преодоляваш съпротивата на партньорката, от съседната стая се чува глас: „Къде ви е нощната лампа?“  1.20 - заспиваш Препоръчваме ви още: ", "date": "2019.01.30", "title": "Идеалният и реалният ден на жената"}
{"url": "https://offnews.bg/politika/kabinetat-odobri-prisaediniavaneto-na-makedonia-kam-nato-696532.html", "text": "Правителството одобри проекта на Протокол към Северноатлантическия договор относно присъединяването на Република Македония към НАТО.Със същото решение Министерският съвет упълномощи временно управляващия Постоянната делегация на Република България към НАТО да подпише присъединителния протокол.Преди дни гръцкият парламент одобри споразумението за новото име на Македония, което отваря пътя за членство на страната в ЕС и НАТО. Преди това македонският парламент одобри промени в конституцията на страната, които са необходими, за да влезе в сила споразумението. ", "date": "2019.01.30", "title": "Кабинетът одобри присъединяването на Македония към НАТО"}
{"url": "https://offnews.bg/obshtestvo/bez-voda-v-chasti-ot-zapaden-park-i-tcentara-na-sofia-696471.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Реконструкция на уличен водопровод на ул. „Сава Михайлов“ в жк. „Западен парк“ налага спиране на водоподаването от 10:00 до 22:00 часа на бл. 69, бл. 70, бл. 71, бл. 72, бл. 78, бл. 79, бл. 81, бл. 82, и бл. 83, ул. „Сава Михайлов“ от бл. 33А до бул. „Царица Йоана“.  Подмяна на спирателен кран на бул. „Пенчо Славейков“ в Център налага спиране на водоподаването от 09:00 до 20:00 часа на бул. „Пенчо Славейков“ от бул. „Прага“ до ул. „Люлин планина“.", "date": "2019.01.30", "title": "Без вода в части от Западен парк и центъра на София"}
