{"url": "https://offnews.bg/sviat/buriata-braian-udari-velikobritania-667771.html", "text": "Бурята Браян удари бреговете на Великобритания със силни ветрове и високи вълни, но не причини толкова сериозни разрушения, колкото се очакваше.Поривите в Капъл Кюринг и Абърдарън, Северен Уелс, достигнаха близо 130 км/ч. Над 130 км/ч са те в остров Уайт.Има наводнения в няколко ирландски градове, включително Лимерик.Предупреждение за силни ветрове е отправено към по-голямата част от Уелс и Южна и Западна Англия. Има няколко предупреждения за възможни наводнения за няколко населени места.Бурята връхлетя, след като трима души бяха убити, а десетки хиляди хора - повечето от Ирландия, останаха без ток заради урагана Офелия.Силните ветрове и високите вълни достигнаха западните брегове на Ирландия през нощта. Поривите достигнаха 130 км/ч, обяви ирландската метеорологична агенция. Съобщава се за наводнения на места заради покачването на нивото на река Шанън.В 7 ирландски окръга е обявен оранжев код - вторият най-сериозен - за опасно време. Мотористите и шофьорите са предупредени да внимават за падащи дървета.В Уелс влакове и фериботи са спрени от движение, затворени са пристанища. Бреговата линия ще е \"изключително опасна този уикенд\", предупредиха властите.", "date": "2017.10.21", "title": "Бурята Браян удари Великобритания"}
{"url": "https://offnews.bg/sviat/populistite-pecheliat-izborite-v-chehia-obnovena-667760.html", "text": "Популистите печелят парламентарните избори в Чехия с огромна преднина. Партия АНО (Действие на недоволните граждани 2011) на 63-годишния милиардер , медиен магнат и бивш министър на финансите, печели 30.04% (при преброени 94.4% от бюлетините).Гражданската демократическа партия е взела 11,29 процента.С едва 7.4% управляващите социалдемократи на премиера Бохуслав Соботка са на път да отбележат най-слабия си резултат след мирното разделяне на Чехословакия през 1993 г.Крайно дясната антиевропейска и антимигрантската партия \"Свобода и пряка демокрация\" (СПД) на родения в Токио бизнесмен  има 11,51%.Друга протестна партия, на Пиратите, също е на път да спечели места в долната камара на парламента с недоволните либерални гласове.АНО разбива четвъртвековното доминиране на две традиционни партии от център-дясно и център-ляво - допълнителна промяна в променящия се политически пейзаж в Европа, където бежанската криза роди протестни групи. Резултатът развързва ръцете на Бабиш да намалява данъци, да увеличава държавните инвестиции и да се бори с имиграцията. Този резултат му дава и възможност да управлява в коалиция само с една партия.Очаква се Бабиш да преговаря за коалиция със социалдемократите, но председателят им Милан Хованец заяви, че партията може да мине в опозиция.Бабиш може да поиска коалиция и с дясната Гражданска демократическа партия, която има близо 11%. Тази партия и социалдемократите са оглавявали всяко чешко правителство след разделянето на Чехословакия, като се изключат служебните кабинети, припомня Ройтерс.Ако коалиционните преговори с традиционните партии се провалят, има възможност АНО да формира правителство с подкрепата на комунистите или на крайнодясната антиевропейска партия \"Свобода и пряка демокрация\".Усложняващ фактор за коалиционни преговори са политическите обвинения срещу Бабиш, че е получил незаконно 2 милиона евро от европейските фондове, преди да влезе в политиката.Чешкият президент Милош Земан заяви, че ще даде месец за преговори, преди да свика новия парламент.Общо 31 партии издигнаха 7500 кандидати за 200-та места в долната камара на парламента.", "date": "2017.10.21", "title": "Популистите печелят изборите в Чехия (обновена)"}
{"url": "https://offnews.bg/izvan-terena/sblasatci-mezhdu-agitki-na-tcska-i-levski-v-sofia-i-vratca-edin-e-pos-667758.html", "text": "Един човек е пострадал при сблъсък между агитки на ЦСКА и Левски, предаде агенция \"Фокус\", като се позова на информация от пресцентъра на МВР.Инцидентът е станал в района на бул. \"Евлоги и Христо Георгиеви\".Има и задържани. Пострадалият няма сериозно нараняване, откаран е за преглед в болница.По-рано през деня също е имало спречкване между фенове на двата отбора в района на Южния парк в столицата, съобщи МВР. Сигналът за него е получен към 13.40 ч. на тел. 112. Незабавно натам са насочени полицейски екипи и при появата им групите са се разпръснали.По маршрутите на предвижване на феновете на двата отбора са засечени използване на пиротехнически средства и факли.В същото време, фенове на двата футболни отбора са се били на бул. \"Васил Кънчов\" във Враца, предаде репортер на информационна агенция BulNews.bg - очевидец на станалото.Автобус и коли с привърженици на червените пътували от Козлодуй и при магазин за техника подготвили засада на сините фенове. В същото време, от Враца към София е тръгнала колона от автомобили с привърженици на Левски, които пътували за днешния мач в столицата.Започнал масов бой, в който участвали около 100 човека от двете агитки.Свидетели подали сигнал на тел. 112 и районът почернял от полиция. Целият наличен състав на полицията бил мобилизиран да прекрати боя. По неофициална информация има пострадал служител от криминална полиция. На мястото на инцидента пристигнала линейка.Двата противникови лагера били разделени на около 200 метра един от друг, за да се прекрати боят.Преминаването в посока изхода на града бе затруднено заради многото спрели коли и движещи се по пътното платно фенове.", "date": "2017.10.21", "title": "Сблъсъци между агитки на ЦСКА и Левски в София и Враца: един е пострадал, няколко са в ареста"}
{"url": "https://offnews.bg/sviat/tramp-blokira-publikuvaneto-na-dokumenti-za-ubijstvoto-na-prezidenta-d-667753.html", "text": "Някои секретни документи за убийството на 35-ия американски президент Джон Ф. Кенеди може би никога няма да видят бял свят. Администрацията на Доналд Тръмп и други правителствени източници разкриха, че Тръмп е почти сигурен, че ще блокира публикуването на хиляди секретни документи, свързани с убийството на 22 ноември 1963 г., които трябва да бъдат разкрити след по-малко от седмица (на 26 октомври) от Националния архив.Това пише сп. „Политико“, цитирано от БГНЕС, и уточнява, че става въпрос за 3100 непоказвани досега документа и още 30 000 разсекретявани частично.Повечето са на Централното разузнавателно управление (ЦРУ), Федералното бюро за разследвания (ФБР) и Министерството на правосъдието.Според източници на „Политико“ от Конгреса ЦРУ оказва натиск върху Тръмп, за да не бъдат публикувани документите, защото разсекретяването им може да покаже не само методите му на работа, но и да разкрие негови източници.Файловете на Националния архив трябва да станат обществено достъпни в съответствие със закон, подписан от президента Джордж Буш-старши през 1992 г., който налага 25-годишна забрана за разпространението на всякакви данни за атентата.През 1991 г. за покушението се заговори отново след излизането на филма на режисьора Оливър Стоун „Джей Еф Кей“, основаващ се на версия за правителствен заговор срещу президента. По това време е създадена и държавна комисия, която да проучи какви документи трябва да бъдат публикувани във връзка с „убийството на века“.Пред „Политико“ говорителката на Белия дом Линдзи Уотърс коментира, че администрацията работи по публикуването на максимален брой документи следващия четвъртък, без те да навредят на националната сигурност. ", "date": "2017.10.21", "title": "Тръмп блокира публикуването на документи за убийството на президента Джон Ф. Кенеди"}
{"url": "https://offnews.bg/futbol/levski-i-tcska-ne-se-pobediha-za-radost-na-ludogoretc-667761.html", "text": "Отборите на Левски и ЦСКА не се победиха в голямото дерби от 13-ия кръг на Първа лига, след като завършиха 2:2 пред близо 30 000 зрители на националния стадион \"Васил Левски\".Резултатът зарадва временния лидер Лудогорец, който остана на върха с 30 точки и мач по-малко. ЦСКА е втори с 28, докато Левски върви трети с 25 и определено позагуби темпо в битката за първото място. Лудогорец ще има възможността да дръпне с пет точки на върха, ако в понеделник вземе домакинството си на Етър Велико Търново.Резултатът откри Давид Яблонски с глава още в 8-ата минута, като засече центриране на Жорди Гомес от корнер. Тиаго Родригес изравни в 12-ата минута с хубав удар от въздуха след грешка на Иван Горанов на границата на наказателното поле.Три минути по-късно Тиаго прати за втори път топката в мрежата на Божидар Митрев с изстрел от над 25 метра. До края на първата част червените стояха по-добре на терена, докато Левски разчиташе на изсипани топки и статични положения.След почивката сините натиснаха в търсене на обрат, като в игра се появи и Жерсон Кабрал. ЦСКА пък се дръпна назад, може би в пазене на резултата.Натискът на Левски даде резултат и в 61-та минута, когато Роман Прохазка изравни след центриране отдясно на Милош Цветкович.До края на мача нямаше много чисти голови положения, като Митрев успя да отрази опасен удар на Кирил Десподов с глава.В крайна сметка двубоят завърши 2:2 и ЦСКА запази преднината си от три точки пред Левски, който в следващия кръг на 29 октомври излиза срещу Лудогорец.", "date": "2017.10.21", "title": "Левски и ЦСКА не се победиха за радост на Лудогорец"}
{"url": "https://offnews.bg/tenis/grigor-dimitrov-stigna-final-v-stokholm-667755.html", "text": "Най-добрият ни тенисист  стигна до финала на турнира в Стокхолм, след като преодоля  от Италия с 6:3, 7:6 (2) в полуфинален двубой в шведската столица.Съперник на българина в спора за титлата ще бъде миналогодишният шампион Хуан Мартин дел Потро от Аржентина, който победи испанския ветеран Фернандо Вердаско с 6:7 (4), 6:4, 7:6 (1).Водачът в схемата Димитров започна ударно мача с Фонини. Българинът взе откриващото си подаване, но при второто италианецът стигна до две точки за пробив, които Димитров отрази и поведе с 2:1. В четвъртия гейм Григор проби съперника и до края не допусна изненада, за да спечели гейма с 6:3.Вторият сет беше далеч по-оспорван, макар началото да не предвещаваше това. Григор започна с пробив, който след това затвърди, но 27-ият в света италианец се върна в мача и поведе с 4:2, като се възползва от неточности в играта на Димитров.Угрозата да се играе трети сет подейства на българина, а и Фонини все по-трудно се придвижваше по корта, като явно имаше проблем. Димитров върна пробива, след което двамата печелеха подаванията си и вкараха мача в тайбрек. В него българинът започна с мини пробив, поведе с 3:0 и в крайна сметка спечели със 7:2, с което и мача с 6:3,7:6 (2).Турнирът в Стокхолм е любимият на Григор Димитров, тъй като именно на него през 2013 година спечели първата си титла от АТР в кариерата.При успех във финала това ще бъде четвърти негов трофей за сезона. Димитров постигна и по-голямата си цел - участие във финалния турнир Мастърс в Лондон още с победата във вчерашния полуфинал в Стокхолм. Следващата седмица на българина му предстои участие във Виена.", "date": "2017.10.21", "title": "Григор Димитров стигна финал в Стокхолм"}
{"url": "https://offnews.bg/obshtestvo/200-hil-balgarski-detca-zhiveiat-v-chuzhbina-667762.html", "text": "Броят на българските деца в чужбина е над 200 000, става ясно от протокол на Комисията по политиките за българите в чужбина, цитиран от БГНЕС.Документът е от 11 октомври, когато комисията е заседавала и е обсъдила промени в Закона за българското гражданство, предложени от председателя и депутат от ВОЛЯ Андон Дончев на 29 юли. По време на изложението си той прави извода, че над 200 хил. българчета живеят зад граница на база данните от статистиката и данните за дадените ЕГН, известни до момента.По същество имаме една друга България зад граница, подчертава Дончев.\"А какво се случва с българчетата зад граница? Например в Испания общият брой българските граждани, по данните на тяхната статистическа институция, е около 170 хиляди. От тях на ученическа възраст са 24 хиляди, като по-малко от 10% от тях посещават български училища\", казва той.", "date": "2017.10.21", "title": "200 хил. български деца живеят в чужбина"}
{"url": "https://offnews.bg/izvan-terena/ot-instagram-do-stranitcite-na-sports-illustrated-swimsuit-667765.html", "text": "Американката Алексис Рен е само на 20 години, но вече е изключително популярна благодарение на социалната мрежа Инстаграм.Бившата скейтбордистка и сърфистка има над 11 милиона последователи, които с нетърпение чакат всяка нейна нова публикация.Тази известност не остана незабелязана от големите модни агенции и издания и Рен беше поканена да заснеме фотосесия за знаменитото издание на Sports Illustrated Swimsuit, което диктува плажната мода всяка година.Бившата сърфистка ще изгрее в ролята на новобранец на годината, но всяко начало е трудно.", "date": "2017.10.21", "title": "От Instagram до страниците на Sports Illustrated Swimsuit"}
{"url": "https://offnews.bg/obshtestvo/zhiteli-na-lozen-za-posleden-pat-protestirame-mirno-sprete-sechta-667757.html", "text": "Няколкостотин души излязоха днес на протест срещу сечта в Лозенската планина. Хората се събраха на площада пред кметството на село Лозен край София и предупредиха: \"Това е нашият последен мирен протест срещу сечта в Лозенската планина\", предаде репортер на БГНЕС от мястото на събитието.Те приеха декларация, в която се настоява за 10-годишна забрана на сечта в планината, с изключение на случаите на болни дървета. Хората искат още \"незабавни действия за спиране на проблема с корояда и възстановяване на разбитите горски пътища и чешми\".От Комитета за защита на Лозенска планина, подкрепен от всички неправителствени организации в селото, подчертаха, че на горските стопанства \"не им пука за съдбата на гората, а техните шефове се возят с джипове за по 200 000 евро с четири деветки в регистрационните им номера, като мутри\".\"Ние трябва да решаваме, а не някой от Югозападното горско стопанство, за съдбата на Лозенската планина. Ние носим отговорност за тази планина и нейната гора. Това е последно предупреждение... Ако не бъдем чути, ще блокираме основните пътни артерии наоколо\", каза един от говорещите на трибуната.Той изрази възмущението си от \"поголовната сеч и лъжата, че ставало въпрос за санитарна сеч\". \"Тук санитарна сеч няма. Това просто не е истина\", каза той.Исканията на Комитета за защита на Лозенска планина единодушно бяха приети на общоселско събрание.\"Лозен отдавна загуби доверието си в контролните органи. Грозни сечища, разбити пътища, пресъхнали чешми. Не желаем повече това в Лозенската планина, независимо дали формално е законно, или не. Лозенската планина е посещавана от хиляди туристи годишно. С множеството си екопътеки, манастири, параклиси, чешми и зони за отдих тя е много по-ценна като туристическа дестинация, отколкото като източник на дървен материал. Тя е малка планина и не можем да си позволим да я сечем повече\", заявяват от Комитета.", "date": "2017.10.21", "title": "Жители на Лозен: За последен път протестираме мирно. Спрете сечта!"}
{"url": "https://offnews.bg/sviat/pravitelstvoto-na-ispania-reshi-kraj-s-avtonomiata-na-katalunia-izbo-667754.html", "text": "Испанското правителство започна процеса за суспендиране на автономията на , заяви премиерът след правителствено заседание, предаде \"Ройтерс\".Мариано Рахой обяви още, че ще ограничи властта на парламента на Каталуния, ще уволни правителството на областта и ще свика избори в рамките на шест месеца, за да попречи на автономния регион да се отцепи от Испания.Испанското правителство взе това безпрецедентно решение, за да възстанови правосъдието, за да е сигурно, че регионалните институции са неутрални и да гарантира предоставянето на обществените услуги и запазването на икономическата активност, както и да гарантира спазването на гражданските права на всички жители.Мерките трябва да бъдат одобрени от Сената, където гласуването е насрочено за 27 октомври.Малко след речта на Рахой говорител на премиера на Каталуния обяви, че Карлес Пучдемон ще направи изявление тази вечер в 21 ч. местно време (19 ч. по Гринуич).ПредисториятаНа 1 октомври в Каталуния се проведе референдум, на който жителите на автономната област трябваше да кажат \"да\" или \"не\" на обявяване на независимост. Допитването е незаконно, обяви Конституционният съд на Испания, но въпреки това то се проведе в присъствието на много полиция, изпратена от властите в Мадрид, и насилие по улиците. Гласуваха 43%, 90% поискаха отделяне от Испания.Регионалният лидер , обяви, че Каталуния си е извоювала правото на обявяване на Република Каталуния, а Мадрид заплаши да задейства чл. 155 от Конституцията, като отнеме автономния статут и наложи централно управление. На 9 октомври Пучдемон подписа символична декларация за независимост на областта. Мадрид даде на властите в Каталуния краен срок, до който да уточнят недвусмислено дали са обявили независимост и да прекратят действията по отделяне от Испания. Той изтече на 19 октомври. Пучдемон поиска преговори, но такива не последваха - премиерът бе категоричен, че не може да има преговори по незаконен референдум. Пучдемон заплаши, че ако Мадрид продължи с „репресиите”, то регионалните власти действително ще обявят независимост. Днес правителството направи първата крачка към отнемането на автономния статут.", "date": "2017.10.21", "title": "Правителството на Испания реши: Край с автономията на Каталуния, избори там до 6 месеца"}
{"url": "https://offnews.bg/futbol/sled-macha-levski-tcska-42-ma-v-aresta-pozhar-na-stadiona-i-natroven-667763.html", "text": "42-ма души са били задържани преди началото на футболната среща между отборите на Левски и ЦСКА на националния стадион \"Васил Левски\" в София, съобщи МВР тази вечер.Непосредствено преди началото на мача при влизане на територията на спортното съоръжение са задържани 42 души - трима от тях с наркотични вещества, четирима с маски, един със спрей и 34 с пиротехнически изделия.По време на мача две момичета, част от агитките на двата отбора при паленето на факли и димки са вдишали отровен дим. Наложило се е да им бъде оказана лекарска помощ.В района на сектор В е възникнал пожар от запалени части от знамена и транспаранти от една от агитките.Благодарение на бързата намеса на пожарникари, полицаи и стюарди не е допуснато разрастване на огъня.Преди мача пък имаше два сблъсъка между агитки на двата отбора в София, както и масов бой във Враца. Последваха арести, има и леко ранен.", "date": "2017.10.21", "title": "След мача Левски-ЦСКА: 42-ма в ареста, пожар на стадиона и натровени от дим момичета"}
{"url": "https://offnews.bg/sviat/ne-pablo-neruda-ne-e-pochinal-ot-rak-v-smartnia-akt-ne-pishe-istina-667759.html", "text": "Чилийският поет  не е починал от рак на простатата, обявиха съдебни лекари.Екипът от 16 международни експерти бе назначен от чилийското правосъдие, за да даде становище за причината за смъртта.Смяташе се, че Нобеловият лауреат е починал от рак през 1973 г., по-малко от две седмици след военния преврат на 11 септември, воден от ген. Аугусто Пиночет. След идването на военната хунта домът на Неруда в Сантяго е разграбен. Той умира в клиниката \"Санта Мария\" на 23 септември.Бившият му шофьор Мануел Арая твърди, че той е бил отровен от тайните служби.През 2013 г. бе извършена ексхумация с цел установяване на причината за смъртта му. Тогава тази версия не се потвърди. През 2015 г. чилийските власти отново издигнаха тази теория за смъртта му, подозирайки, че в нея е замесена трета страна. Последвалата смърт на бившия президент Едуардо Фрей в същата клиника, където е дошъл за рутинна операция, подсилва тезата, че Неруда е убит.Нови тестове на останките от Неруда са потвърдили категорично, че той не е починал от рак, но все още няма яснота за причината.Д-р Аурелио Луна обяви на пресконференция, че експертите са \"100% сигурни\", че смъртният акт \"не отразява реалната причина за смъртта\". Поетът е страдал от рак на простатата, но не това го е убило, категорични са 16-те международни експерти.Експертите са открили бактерия, която вече е била изследвана в лаборатории в Канада и Дания и може да даде повече яснота за причината за смъртта на Неруда. Учените изчакват, за да се установи по-точно какъв е произходът на тази бактерия – дали идва от лаборатория, където евентуално да е била култивирана и модифицирана, за да послужи като биологично оръжие.Още при ексхумацията през 2013 г. изследвания в Чили и извън страната са открили бактерията Staphylococcus aureus, която е силно токсична и заразна и може да бъде летална. Засега обаче няма повече яснота по въпроса.", "date": "2017.10.21", "title": "Не, Пабло Неруда не е починал от рак - в смъртния акт не пише истината"}
{"url": "https://offnews.bg/sviat/tramp-vse-pak-shte-razreshi-razsekretiavaneto-na-dokumentite-za-ubijst-667767.html", "text": "Американският президент Доналд Тръм обяви, че няма да блокира разсекретяването на документи за убийството на 35-ия държавен глава на САЩ Джон Ф. Кенеди, предаде Би Би Си.Цитирайки източници от администрацията на Тръмп и други правителствени източници, сп. \"Политико\" писа, че Тръмп е почти сигурен, че ще блокира публикуването на хиляди секретни документи, свързани с убийството от 22 ноември 1963 г.Тръмп съобщи решението си в Туитър, като все пак направи уговорката, че това зависи от получаването на допълнителна информация:Повечето от документите - над 3 000 от тях са секретни, а още 30 000 са били частично разсекретени - са на Централното разузнавателно управление (ЦРУ), Федералното бюро за разследвания (ФБР) и Министерството на правосъдието. Съхраняват се от Националния архив. Те трябва да станат обществено достъпни в съответствие със закон, подписан от президента Джордж Буш-старши през 1992 г., който налага 25-годишна забрана за разпространението на всякакви данни за атентата. Президентът има правото да удължи срока.В публикацията си \"Политико\" се казва, че от ЦРУ оказват натиск върху Тръмп да не бъдат публикувани документите, защото разсекретяването им може да покаже методите им на работа да разкрият източници на Управлението.", "date": "2017.10.21", "title": "Тръмп все пак ще разреши разсекретяването на документите за убийството на Кенеди"}
{"url": "https://offnews.bg/temida/telefonen-izmamnik-zabludil-universiteti-i-bolnitci-ot-imeto-na-maia-m-667768.html", "text": "Мъж се обажда по телефона, преправя гласа си и се представя за началника на кабинета на националния омбудсман . Така си осигурява бърз достъп до различни институции, предупреди Нова тв.\"Едно лице обикаля България и подвежда, и злоупотребява, и е успяло да измами ръководствата на университети, на болници, на държавни институции, на големи фирми, представяйки се за шеф на кабинета на омбудсмана\", заяви самата Манолова, която е бивш председател на Народното събрание.Измамникът или измамниците използвали също имената на бившия министър Емел Етем и на съпругата на Георги Първанов - Зорка.\"Имаме идея кой е извършителят и при намирането му ще му бъде повдигнато обвинение за измама. При всички случаи ще бъде и задържан под стража. Имаме данни, че вече е осъждан за такива измами\", заяви районният прокурор на София Радослав Димов, цитиран от Mediapool.", "date": "2017.10.21", "title": "Телефонен измамник заблудил университети и болници от името на Мая Манолова"}
{"url": "https://offnews.bg/obshtestvo/mach-i-moto-shestvie-promeniat-dvizhenieto-v-stolitcata-667728.html", "text": "Мач, ремонт и закриване на сезона с шествие на мотористи променят движението днес. Заради футболната среща между Левски и ЦСКА се забраняват престоят и паркирането на пътни превозни средства от 8 до 18 часа на моста пред Националния стадион „Васил Левски“ и на ул. „Ген. Гурко“ между бул. „Евлоги и Христо Георгиеви“ и бул. „Васил Левски“. От 14.30 часа до приключване на футболната среща само при необходимост и по преценка на ръководството на СДВР се забранява влизането на пътни превозни средства в двете посоки с изключение автобусите на масовия градски транспорт по ул. „Ген Гурко“ между бул. „Васил Левски“ и бул. „Евлоги и Христо Георгиеви“, по бул. „Евлоги и Христо Георгиеви“ между пл. „Орлов мост“ и бул. „Черни връх“ и по бул. „Драган Цанков“ между бул. „Евлоги и Христо Георгиеви“ и бул. „Пейо К. Яворов“. До края на октомври се забранява влизането на пътни превозни средства по източната пътна лента, престоят и паркирането по западната пътна лента на ул. „Княз Борис I“ между бул. „Александър Стамболийски“ и бул. „Тодор Александров“ .Промяната в организацията на движение се налага във връзка с ремонт на източен тротоар на ул. „Княз Борис I“. Мотористите в София закриват сезон 2017 пред храм \"Св. Александър Невски\", откъдето тръгва шествието им по ул. „Оборище“, бул. „Васил Левски“, бул. „Цариградско шосе“, бул. „Асен Йорданов“ до зала Арена Армеец. Затова от 7 до 12 часа се забраняват престоят и паркирането на пътни превозни средства на пл. „Свети Александър Невски“ и на ул. „Оборище“ между ул. „Г.С. Раковски“ и бул. „Васил Левски“, съобщи Столична община. От 9 часа се забранява движението в двете посоки по ул. „Оборище“ между бул. „Васил Левски“ и ул. „Г. С. Раковски“, ул. „11-ти август“ между ул. „Московска“ и пл. „Св. Ал. Невски“, ул. „15-ти ноември“ между бул. „Цар Освободител“ и пл. „Св. Ал. Невски“ и ул. „Дунав“ между ул. „Московска“ и пл. „Св. Ал. Невски“.", "date": "2017.10.21", "title": "Мач и мото шествие променят движението в столицата"}
{"url": "https://offnews.bg/sviat/madrid-otnema-avtonomiata-na-katalunia-pravitelstvoto-startira-protce-667737.html", "text": "Испанското правителство се събира на извънредно заседание днес, на което ще започне процедурите по отнемане на автономията на Каталуния. Мерките трябва да се гласуват от горната камара на испанския Сенат, където управляващите консерватори имат мнозинство. Крайният срок, който кабинетът на Мариано Рахой даде на властите в Каталуния да уточнят недвусмислено дали са обявили независимост и да прекратят действията по отделяне от Испания, изтече на 19 октомври.На 9 октомври Пучдемон подписа символична декларация за независимост на областта, съобразена с резултатите на проведения 8 дни по-рано референдум. На него 90% от каталунците гласуваха за отделяне от Испания при малко над 40% избирателна активност.Каталунският премиер Карлес Пучдемон обаче призова регионалния парламент да не обявява независимостта, преди да се проведат преговори с Мадрид. Правителство на Рахой отказа, защото според централната власт референдумът е незаконен. Пучдемон заплаши, че ако Мадрид продължи с „репресиите”, то регионалните власти действително ще обявят независимост. Процедурата за премахването на регионалната власт, предвидена в Конституцията на Испания, ще отнеме между 3 и 5 дни. Член 155 от основния закон, приет през 1978 г., позволява на националното правителство да \"предприеме всички необходими мерки\", за да принуди автономния регион да изпълни задълженията си към държавата. Испания е изправена пред недопустим опит за отделяне на част от територията й и ще го реши чрез демократичните си институции, заяви испанският крал Фелипе VI в специално слово за Каталуния по време на церемония по връчване на наградите „Прицесата на Астурия” в Овиедо снощи. Каталуния е и ще остане важна част от обединена Испания, допълни монархът. На церемонията присъстваха председателят на Европейския съвет Доналд Туск, на ЕК Жан-Клод Юнкер и други официални лица, които застанаха плътно зад испанското правителство в опитите му да спре отделянето на Каталуния. ", "date": "2017.10.21", "title": "Мадрид отнема автономията на Каталуния, правителството стартира процедурата днес"}
{"url": "https://offnews.bg/obshtestvo/oshte-dva-dni-liato-tragva-si-v-ponedelnik-667729.html", "text": "Лятото не иска да си тръгне, днес температурите ще стигнат до 26 градуса на места. Ще духа слаб до умерен северозападен вятър, който от утре ще се ориентира от изток-североизток, а температурите тръгват надолу. И в неделя обаче остава слънчево, валежите започват от запад в понеделник. Работната седмица ще стартира с до 18 градуса в западната част от страната и до 23 в източната.Ще вали и във вторник, от сряда валежите започват да спират, но времето ще е с променлива облачност и доста по-хладно. От петък от североизток идва нова вълна от студен въздух.", "date": "2017.10.21", "title": "Още два дни лято, тръгва си в понеделник"}
{"url": "https://offnews.bg/sviat/katalunia-kaza-ne-na-ispania-667770.html", "text": "Каталуния за пореден път каза \"Не\" на централното правителство в Испания.Лидерът на автономната област обяви в тв обръщение, че Каталуния отхвърля плана на Мадрид за ограничаване правомощията на регионалните власти.В изявлението тази вечер той определи наложеното директно управление от правителството в Мадрид като „най-лошото нападение срещу каталунските институции от диктатурата на Франко насам“.Планът на испанския премиер Мариано Рахой включва отстраняването на каталунските лидери, разпускането на парламента на областта и провеждането на нови избори. Рахой го съобщи днес след правителствено заседание и в резултат на референдума за независимост от 1 октомври, обявен за противоконституционен от Конституционния съд на Испания.\"Хората в Каталуния не могат да приемат „незаконните“ мерки, предприети от правителството на Испания да управлява областта директно от Мадрид\", обяви Пучдемон и призова за свикването на каталунския парламент, който да обсъди въпроса и да вземе решение срещу мерките.Часове след правителственото заседание в испанската столица и обявяването на взетите решения от премиера Рахой .", "date": "2017.10.21", "title": "Каталуния каза НЕ на Испания"}
{"url": "https://offnews.bg/politika/liubomir-georgiev-poe-predsedatelstvoto-na-dsb-sofia-sled-vili-lilko-667756.html", "text": "Любомир Георгиев е новият председател на Демократи за силна България в София.Досегашният председател на ДСБ в столичния 23 МИР бе избран днес на отчетно-изборно събрание. Георгиев е и един от учредителите на партията. Той поема управлението в София от , който подаде оставка, след като ДСБ (Нова република) не влезе в Народното събрание.За софийския лидерски пост се състезаваха още Димитър Божилов, член на Националното ръководство на формацията, и Борис Точев, който преди няколко месеца опита да се пребори за ръководния пост на цялата партия.Според предварителните данни от гласуването победителят е получил 140, а вторият в класирането - 80 гласа при избора.", "date": "2017.10.21", "title": "Любомир Георгиев пое председателството на ДСБ - София след Вили Лилков"}
{"url": "https://offnews.bg/obshtestvo/zasazhdat-parvite-darveta-za-novata-gora-na-sofia-667730.html", "text": "120 000 нови дървета ще бъдат засадени в \"Новата гора на София\", инициативата на Столична община стартира днес в кв. „Суходол“. Гората ще е в близост до рекултивираното депо и ще заема площ от 225 дка. За засаждането на дърветата в гората екипът на Столична община ще разчита на всички софиянци, тъй като трудът в кампанията е изцяло доброволчески. По план всичките дървета трябва да бъдат засадени в гората в рамките на три залесителни сезона – до края на 2018 г. Фиданките за първия залесителен сезон, който ще продължи до 3 декември, са предоставени от неправителствената организация gorata.bg.„Новата гора на София ще трансформира общински пустеещи земи в гора от липа и акация, обособявайки нов зелен филтър в близост до града. За да се случи това обаче, бихме искали да се обърнем с покана за участие в самото засаждане към всички софиянци и гости на града, както към отделните хора и семейства, така и към представителите на бизнеса и институциите, с призив да се организират и да дойдат заедно да посадят дървета в гората. Залесителните инициативи през първия залесителен сезон - тази есен, ще протичат всяка събота и неделя от 21 октомври до 3 декември. Всяко дърво е важно и участието на всеки един е важно – както конкретно в засаждането на Новата ни гора, така и в опазването на въздуха, който дишаме. Дърветата, които ще бъдат посадени тази есен в Новата гора на София са предоставени от gorata.bg, така че всичко, което трябва да направят доброволците е да дойдат и с труда си да станат част от Новата гора на София“, обяви зам.-кметът по Екология в СО Йоана Христова. Организацията по засаждане на дървета в Новата гора на София ще се реализира всяка събота и неделя от днес до 3 декември, между 10:00 и 16:00 часа, при благоприятни климатични условия. Новата гора на София се намира на терен, граничещ с ул. „Прохладен кът“ в местност „Дреновица“. ", "date": "2017.10.21", "title": "Засаждат първите дървета за новата гора на София"}
{"url": "https://offnews.bg/sviat/izborite-v-chehia-svarshvat-dnes-miliarderat-babish-e-naj-veroiatniat-667740.html", "text": "63-годишният милиардер Андрей Бабиш е най-вероятният нов премиер на Чехия. Това сочат социологическите анкети за парламентарните избори, които започнаха вчера по обяд и завършват днес. Очаква се изборите да доведат на власт поредното евроскептично правителство в Централна Европа. Според прогнозите парламентарните избори ще разместят сериозно политическите пластове в Чехия. Страната се радва на бърз икономически растеж и ниска безработица, но социалдемократите - водещата партия в управлението, загубиха подкрепа. На преден план излезе партията Действие на недоволните граждани 2011, известна с абревиатурата АНО, което на чешки значи \"да\". Нейният лидер, милиардерът Андрей Бабиш, смятан за втори по богатство в Чехия, обещава да намали данъците, да махне корумпираните политици и да затвори границите за бежанци.Искаме да вземем максимум гласове, да съставим правителство и да покажем на хората, че то работи по начин, на който не са свикнали. Ще държим контакт с тях, ще обикаляме градовете и регионите и ще решаваме проблемите на място, обещава Бабиш.  съобщи БНТ. Формацията беше водеща политическа сила, но загуби управлението преди 4 години след множество скандали. ", "date": "2017.10.21", "title": "Изборите в Чехия свършват днес, милиардерът Бабиш е най-вероятният премиер"}
{"url": "https://offnews.bg/sviat/polovinkilometrov-protest-v-barselona-sled-reshenieto-na-madrid-667764.html", "text": "Хиляди излязоха на протест в Барселона часове след решението на правителството на Испания да свали регионалното правителство и да насрочи нови избори до 6 месеца. Множеството изпълва половинкилометров участък, предава пратеникът на Нова тв в Барселона.Протестът бе организиран няколко часа след изявлението на испанския премиер Мариано Рахой, който обяви, че е задействан член 155 от конституцията, позволяващ да бъде ограничена автономията на областта. Демонстрантите искат и освобождаването от ареста на лидерите на Национална каталунска асамблея и Омниум куртурал Жорди Санчес и Жорди Куишарт, пише \"Паис\", цитиран от ТАСС.Към протеста се присъединиха и премиерът на автономния регион Карлес Пучдемон, неговият заместник Ориол Жункерас и други членове на регионалното правителство.Заради демонстрацията е спряно движението по някои улици. Хора носят \"естелада\" - неофициалното знаме на Каталуния, което е символ на привържениците на независимостта. Те скандират \"Права, самоуправление и свобода за двамата Жорди\".Испанското правителство безпрецедентното си решение в отговор на опита на регионалните власти да отделят Каталуния от Испания вследствие на обявения за противоконституционен референдум на 1 октомври. Обявените днес от Рахой мерки трябва да бъдат одобрени от Сената, където гласуването е насрочено за 27 октомври.", "date": "2017.10.21", "title": "Половинкилометров протест в Барселона след решението на Мадрид"}
{"url": "https://offnews.bg/sviat/poslanikat-na-dobra-volia-na-szo-kojto-smuti-evropa-i-sasht-667769.html", "text": "Изборът на президента на Зимбабве  за посланик на добра воля на Световната здравна организация бе посрещнат със сериозни критики от няколко организации, включително от брианското правителство.То описа избора като \"изненадващ и разочароващ\" и предупреди, че той може да хвърли сянка върху работата на СЗО.Опозицията в Зимбабве също разкритикува действието.Но СЗО похвали Мугабе за неговото посвещение към въпросите на общественото здраве. Д-р Тедрос Аданом Гебрейесус заяви, че това е страна, която е поставила общото здраве и превенцията в центъра на политиките си, за да осигури здравна грижа за всички.Зимбабвийският лидер често е критикуван от ЕС и САЩ за нарушаване на човешките права. Критиците му казват, че здравната система в страната е рухнала, защото лекарите, медсестрите и персоналът често остават без заплати, има проблем и с доставките на медикаменти.Д-р Тедрос, който е етиопец, е първият африканец, който ръководи СЗО. Той беше избран през месец май с мандата да се справи с политизацията в организацията.", "date": "2017.10.21", "title": "Посланикът на добра воля на СЗО, който смути Европа и САЩ"}
{"url": "https://offnews.bg/obshtestvo/protesti-vav-vladaia-lozen-i-vitosha-667738.html", "text": "Жители на Владая ще протестират днес за по-добър транспорт и инфраструктура. Недоволните искат осветление през прохода, премахване на легналите полицаи и спасение от задръстванията в района, където и тази нощ продължи ремонта на пътя. И последният метър е положен, остава валяците да уплътнят последния участък. Останалите машини вече се изнасят. След няколко часа ще дойдат да направят и маркировката. Трябва да ни нарисуват пешеходна пътека, за да има къде да пресичаме, докато протестираме, написа един от организаторите на протеста Васил Николов във фейсбук рано тази сутрин. Така и така съм на пътя - използвам времето да протестирам, пусна коментар към снимка в социалната мрежа Николов снощи. Недоволните се канят днес да затворят главен път Е-79 между 13 и 14 часа. Протест ще има и в село Лозен, жителите му искат да се наложи мораториум върху сечта в Лозенската планина. Хората заплашват, че ще блокират пътища, ако искането им не бъде изпълнено. Ще протестират и жители на район „Витоша”, които предвиждат жива верига да спре движението по Симеоновско шосе. Исканията им са за повече изходи към Околовръстното, бул. \"Черни връх\" и Симеоновско, както подобряване на инфраструктурата в квартала. Недоволните посочват като свои проблеми и липсата на училище, детски площадки, лоши тротоари, задръствания и строеж на нова 17-етажна сграда. ", "date": "2017.10.21", "title": "Протести във Владая, Лозен и Витоша"}
{"url": "https://offnews.bg/futbol/ludogoretc-pribra-18-7-miliona-evro-ot-shampionskata-liga-667739.html", "text": "Лудогорец е получил над 18,7 милиона евро от УЕФА за участието си в ШЛ и Лига Европа през миналия сезон. Това показва подробна разбивка на подялбата на парите в турнирите.Точната сума е 18 752 000 евро и тя е по-голяма, от тези, които са влезли в касите на отбори като Динамо Киев, Спортинг, ЦСКА (Москва), Брюж, Динамо (Загреб) и Базел.В отминалото издание на Шампионската лига Лудогорец завърши в трети в група с Арсенал, ПСЖ и Базел, като спечели три точки. Ювентус е отборът, заработил най-много пари от миналия сезон в Шампионската лига, а Манчестър Юнайтед е тимът с най-много приходи от Лига Европа, съобщава УЕФА.“Орлите” взимат 12,7 милиона за участието си в груповата фаза на Шампионската лига, още 3 милиона за достигането до 1/16-финалите в Лига Европа, по 500 000 евро за всяка от спечелените точки, а останалата част до крайната сума идва от преразпределението на излишък от 73 милиона евро, както и от участието в предварителните кръгове.", "date": "2017.10.21", "title": "Лудогорец прибра 18,7 милиона евро от Шампионската лига"}
{"url": "https://offnews.bg/futbol/strah-ot-ruskinite-trese-egipet-667744.html", "text": "Не хулиганите, а рускините са посочени като главна заплаха за египетските фенове по време на Мондиал 2018 в материал на местен вестник, посветен на предстоящото световно първенство в Русия.Авторът на материала съветва египтяните, които ще посетят страната, да си крият портмонетата от местните девойки, с които неизбежно ще се запознаят, защото \"рускините много обичат парите\".\"Не си мислете да зарежете вашата пълна жена, за да си намерите в Русия стройна половинка, която да отговоря на вашите мечти. Трудно е да се намери рускиня със средно тегло. Или са много дебели, или са много слаби\", пише авторът, който явно добре е запознат с външния вид на руските жени.В материала си той посочва, че е написал статията заради страховете на египтянките, че мъжете им ще ги изоставят след световното, защото ще си доведат булки от Русия.Все пак журналистът признава, че образът, който рисува на руските жени, е изграден от стереотипи и не иска да отчайва сънародниците си, тръгнали да търсят любовта.", "date": "2017.10.21", "title": "Страх от рускините тресе Египет"}
{"url": "https://offnews.bg/horoskop/horoskop-za-21-27-oktomvri-665733.html", "text": "Държите на равностойни партньори, а през това 7-дневие май се отдръпвате от някои начинания и компании. За едни Овни причината е в далечни пътувания, ако са по служба, ще им донесат успехи и печалба. При втори нещата са по-лични, преди да вземат окончателно решение за връзка, нека си дадат пауза и да обмислят ситуацията. В понеделник се стремите към самостоятелни изяви, но и проблемите са доста. В четвъртък и петък предстои тежък труд, няма да се изтъквате в екипа, а ако си видите пропуски, търпеливо променяйте нещата.Следващите дни са благотворни за реализация на идеи, подгответе си програма за работа, не бива да рискувате. Доста Телци ще срещат разбиране у околните, ако се натъкнат на пречки – шефове подкрепят реализацията на идеите им. Може да ви поканят в екип или да ви дадат пълна свобода за стар проект. От понеделник до сряда ще отделяте много внимание и на близки – има поводи да празнуване, но има и теми за сериозен разговор и няма да го отлагате. Някои оставят купоните за петък, тогава обаче им се откриват и шансове за печалба...Сега не ви е до домашни задачи, някои ще отложите направо за петък. Делата на група Близнаци не тръгват в желаната посока, нищо чудно за кратко да се поддадат на меланхолия. Ако в понеделник актуализирате плана си за работа, ще се убедите, че идеите ви са печеливши, а дават и немалко възможности за творчество. Някои имат желание за обществена изява, околните едва ли ще ги подкрепят. Не се предавайте, и в тази сфера, и в личен план съветниците ви не са най-мъдрите. Добре, че не отстъпвате от намеренията, ала хич не ви е лесно.Това 7-дневие ви изправя пред разни трудности, налага се да искате услуги от познати, с които не сте били близки. Раците усещат, че в понеделник не могат да разчитат на помощ от роднини, а във вторник няма защо да се връщат към стари делови проекти и уговорки. Бъдете предпазливи, с нови хора и работата няма да е най-резултатна, и често ще възникват спорове. Димитровден ви подсказва да не бързате, грешките ще струват скъпо. Важно е и екипите да се сплотят около знаещи лидери. В любовта гледайте душата, не само красотата.Периодът не е лек, има доста задачи, които ви възлагат без обещание за голяма печалба или издигане. Лъвовете няма да се огънат, работят старателно и ще заслужат уважението на шефа. Отделен въпрос, че колеги въртят интриги и от Димитровден ще се дръпнете настрана, имате си и свои проекти, а и грижи. Предишните дни сте оглеждали стари идеи, към които трябва да се върнете, но моментът още не бе назрял. Помагате много на домашни, на приятели – ще чуете мили думи за всеотдайността си, а и за създадения за другите празник.Идващите дни са за плодотворна и упорита работа, подгответе си програма, за да не се почувствате преуморени още в понеделник. Много Деви целят добри печалби, но ако имат и недовършени домашни ремонти, да не ги протакат вече, от вторник напрежението нараства. Служебните ангажименти са доста, вие си решете дали да не  отклоните някои молби за услуги на роднини и приятели. От Димитровден преценявайте по-внимателно с кого ще партнирате, понякога разчитате на хора, които не могат да свършат задачи, които вие им възлагате.Този уикенд искате да ускорите важни промени в делови и личен план, ала няма да стане, ситуацията не е подходяща за идеите ви. Везните да овладеят нетърпението, промяна ще има, ще привлекат съмишленици, партньори. Но и трудностите от вторник са доста, бъдете по предпазливи при обвързване с нови хора и при уреждане на финансови отношения. Димитровден ще даде тласък на начинанията ви, шансовете са завидни, а и вие сте готови да работите от все сърце. Бъдете по-пестеливи, а при домашни грижи молете родата за подкрепа.И за вас 7-дневието не е леко, до Димитровден се сблъсквате с куп пречки при изпълнение на идеите си. Е, Скорпионите да си признаят: често не са най-тактични с околните, налагат мнение, готови са да пренебрегнат свои грешки, но не и чуждите. Споко, ситуацията се развива във ваша полза, шефовете ви се доверяват, ще ви подкрепят. В понеделник и вторник се пазете от спорове даже с близки, в сряда ще се чувствате капнали и особено след обяснения с близки. Затова не бързайте с нови проекти, стабилизирайте и разширете постигнатото.Периодът ще е доста благотворен, макар че през уикенда може да се видите в по-пасивна позиция. И да изчакате да ви поканят в екип или да ви предложат сътрудничество, скоро пак ще сте начело в съюза, постигате много с такт и търпение. Стрелците да се готвят за проучване на информация, запознанства и обвързване с нови партньори, пътища. Влиятелни хора бързо ще оценят анализа на въпросите, който правите, ще се доверят и на професионалните ви умения, така че ще се радвате на печалби и награди, макар и не твърде бързи.Димитровден ще ви подскаже правилната линия на поведение – време е да се повеселите и да забравите всички поводи за стари спорове с близки, колеги и познати, които се подновяват от събота. Козирозите да бъдат търпеливи, техни усилия носят добри служебни резултати, постепенно изглаждат ред натрупани недоразумения. В понеделник поемате много обещания, още не е моментът за мащабните проекти, не търсете съдействие в компании по купони във вторник. Взискателни сте, но смекчете тона към друг. Домашни грижи остават по-назад.Обичате самостоятелността, а сега следвате чужди идеи за своята работа или обществена дейност. Водолеите да подбират по-внимателно хората, с които обединяват сили, заради неподходящи може да пропилеят шансове за печалба и творчество. Не бързайте, от понеделник до петък ще трябва да направите по-сериозен анализ на ситуацията, има личности, които ще използват влиянието си, за да ви помогнат да се утвърдите. Някои са влюбени, но нещата не вървят ли според плана им, да разширят кръга си и да погледнат от друг ъгъл всичко.Хубаво 7-дневие, за мнозина от знака носи пътища, запознанства, ровене из информация. Ако Рибите не пилеят време и средства в празни развлечения и приказки, резултатът от усилията им ще е добър. Обаче някои обещават доста лековато, втори се хвърлят в любовни авантюри, трети не решават овреме наболелите въпроси с партньори. В понеделник планирайте точно нещата даже да сте ги обмислили отдавна, във вторник не се захващайте със самостоятелни задачи, пречките ще се трупат в следващите дни, търпеливо ще ги разчистите...", "date": "2017.10.21", "title": "Хороскоп за 21-27 октомври"}
{"url": "https://offnews.bg/politika/pargov-idva-predsrochen-vot-bsp-ne-e-gotova-da-go-specheli-667746.html", "text": "Въпросът за предсрочните парламентарни избори ще стане особено актуален след Председателството, но БСП не е готова да ги спечели. На този етап победата ни изглежда несигурна. Това заяви лидерът на столичните социалисти Калоян Паргов в доклада си пред делегатите на градската конференция на БСП, сред които председателят на БСП Корнелия Нинова. Словото на Паргов: Днешното заседание на XIII Конференция на Софийската градска организация на БСП се провежда 6 месеца след предсрочните парламетарни избори, довели до трети кабинет „Борисов“ и в навечерието на заседанието на 49-ия Конгрес на БСП. Този период се характеризира с високо равнище на глобално напрежение, засилване на нестабилността и непредвидимостта в света и Европа, както и все по-трайната тенденция в ЕС към задълбочаване на кризата на европейските ценности, на социалния модел, на икономическите диспропорции и различия между държавите-членки и все по-засилващата се роля на националната държава.На този фон, от управлението на премиера Бойко Борисов произтичат тежки последици за държавата – управленски хаос, празни обещания, слаба работа на Народното събрание, имитация на външнополитически успехи.България продължава да бъде най-бедната в Европейския съюз, поразена от демографска катастрофа, от деидустриализация, от разруха на здравеопазването, образованието, науката и културата, от масовата битова престъпност.Свидетели сме на управленска демагогия, чрез която се манипулира всекидневно българското общество, като по този начин се намалява волята му за съпротива.Страната е притисната отвсякъде от нерешени и от полурешени проблеми, от непремислени действия на изпълнителната власт. Сред тяха са докладът за националната ни сигурност през 2016 г., като в него е допусната стратегическа грешка и неразбиране на международната обстановка. Обявяването на Руската федерация за главна заплаха за България, говори за опасни зависимости на властта от чуждестранни интереси, както и от вкарване на България в евентуален военен конфликт.Убедени сме, че Русия не е заплаха за България!Дори и там, където си въобразявахме, че българската кауза може безпрепятствено да спечели дивиденти, търпим загуби. Примери за това са: злополучната подготовка на българското председателство на Съвета на Европа;  продължаващото неприемане на България в Шенген; примиряването с идеята за Европа на две скорости; фактическият отказ от големите енергийни проекти.Така се пропилява шансът България да поиска и завоюва ново място в Европейския съюз и да участва активно, пълноценно и пълноправно в процесите, които текат в него. Това място е свързано и с осмисляне, в рамките на НАТО, на военно-политическите ни отношения със САЩ, без това да се противопоставя на икономическите и духовните ни връзки с Русия.БСП като национално отговорна партия трябва да продължава да настоява за сваляне на санкциите срещу Русия, обявени заради присъединяването на Крим към Руската федерация. На пух и прах станаха обещанията на управляващите, че ще се възползваме от конюнктурата на така нареченото „обещано разбирателство“ между Тръмп и Путин.Зад привидното благополучие, което е реалност единствено в очите на герберите и техните партньори, се крият все по-тревожни проблеми и диспропорции. Това е валидно и в пълна степен и за София. Въпреки огромните усилия градът да бъде представен като „витрина на успешното управление на ГЕРБ“.Състоянието и проблемите на държавното управление на централно ниво и по места се превръщат в основна заплаха за България в трудната и усложняваща се външна и вътрешна обстановка.Започнахме да разкриваме истинското лице на модела ГЕРБ.А именно: липса на аргументирана и реалистична програма; ниска ефективност и ефикасност на управлението; отказ от пълноценна и прозрачна отчетност пред обществото и примитивен пиар; тотално налагане на клиентелистки и корупционни практики; шуробаджанащина - нарушаване на елементарни политически и морални правила. Всичко това подсигурява идейната спойка в клиентелисткия модел на структуриране на ГЕРБ.Всичко това е вредна и опасна за държавата политика, ускоряваща деградацията на обществото.ГЕРБ изпада в логорея, която представя за големи постижения мижавите резултати или вреди.Управляващите произвеждат всекидневно скандали и гафове. Правителството е нестабилно и може да се „самосвали“ във всеки един момент, независимо от това, че са се вкопчили във властта. Последният месец на всекидневни скандали е точна илюстрация, че ГЕРБ не е монолитна политическа сила, а концесионер по интереси. ГЕРБ не е партия в класическия смисъл на думата, а механичен сбор от родово-кланови общности, които са апортирани под марката ГЕРБ.Външнополитическата активност на премиера, с оглед имиджа му на международен фактор в навечерието на европейското председателство, всъщност е параван за прикриване на вътрешно-икономическите недъзи и проблеми на хората, Вкарването на темата за противопоставянето на институциите, чрез непрестанните опити за уязвяването на президента, има за цел прикриването на управленската немощ. Това обаче не им се получава.Грешките и гафовете трябва да се посочват и критикуват.Това парламентарната група на БСП и общинските съветници от София го вършат с респектираща последователност. Но в тази насока, според мен, трябва да се внимава, тъй като  Да показваш само греховете на управляващите не е алтернатива. Емоционалната критика на симптомите на модела не е достатъчна. Тя може да носи моментни положителни ползи, но съдейства само отчасти за убеждаване на широките слоеве от българското общество, че БСП е истинската алтернатива на ГЕРБ. Както показват данните и анализите, общественото отношение към управляващите се влошава, но същевременно недоверието не прераства в подкрепа за нас. Към момента установеният електорален таван на БСП се запазва, и толкова.Това поставя на дневен ред големия въпрос: Какво е необходимо да направи (и то незабавно) БСП, за да се наложи като реална алтернатива в съзнанието на широките електорални кръгове?За първи път имаме държавно управление, което мисли през призмата на календарното полугодие, с хоризонт края на председателството – юни 2018-та година. А след това въпросът за предсрочните парламентарни избори ще стане отново актуален. Въпреки, че управлението е в лоша кондиция, ние от БСП, дали сме готови да управляваме, като реализираме нова политика, като предлагаме ефективни предложения и имаме креативни идеи?На този етап, победата на БСП на следващите, почти сигурно, предсрочни парламентарни, европейски и местни избори изглежда несигурна.Тук, другари и другарки, поставям въпроса: Подготвени ли сме да управляваме с висок професионализъм, програмна увереност, в интерес на българските граждани и националния интерес?Алтернативата не е само да отстраним ГЕРБ от власт. Алтернативата е в това как ще направим държавното управление на България по-различно от сегашното, по-добро и по-справедливо.Искам да поставя и още два важни въпроса, които, убеден съм, немалко членове на БСП си задават: Защо опитът да се действа реактивно не е достатъчно ефективен понякога? Защо се създава усещане, че нерядко се плъзгаме по повърхността?Отговорът на този въпрос съдържа три елемента, които ние, в Софийската партийна организация, се опитваме да изпълним, макар и все още в непълна степен:Да покажем, че искаме и можем да реализираме конкретни политики по различен от ГЕРБ начин. Да правим тази политика в диалог и с участието на различните общности, като се превърнем в представители на техните интереси в управлението на града и държавата. Да търсим нов подход, излъчващ стабилност и справедливост;Да подготвим политическите цели и рамки, както и основните експертни аргументи за нашите нови, различни политики. Чрез тези аргументи е важно не само да се докажат видимите пороци на модела ГЕРБ. Важно е да представим убедително аргументи в подкрепа на идеи и цели, които предлагат реално по-добри решения на обществото. Като всяко наше политическо решение трябва да стъпва на експертна основа.Да подберем и лансираме на различните нива, от местната микрообщност до града като цяло, екипи от изявени, доказани личности (както утвърдени партийни кадри, така и уважавани личности в професионални и граждански среди). Тези експерти да участват в разработването на политиките и така на практика да представят персонифицирана алтернатива на клиентелистките и корупционни мрежи на ГЕРБ.Не е достатъчно да твърдим, че БСП е различна от ГЕРБ. Трябва всекидневно да го доказваме с конкретни и проверими от хората дела. Има немалко важни и полезни неща, които софийските ни депутати, групата на съветниците и партийните структури правят, но те все още остават недостатъчно видими за хората и не убеждават мнозинството от столичани в способността ни да управляваме. Тази констатация може би изглежда несправедлива с оглед на усилията, които полагаме, но не бива да забравяме, че от значение е не какво мислим ние за себе си, а как хората ни възприемат и оценяват. Ние трябва да станем различни именно чрез способността и готовността да управляваме по друг, много по-добър от ГЕРБ начин, в интерес на хората. А оценката дали тази способност е налице, я дават гражданите. Тази оценка не се дава на партийните форуми.БСП макар че все още е партията с най-голям брой членове, все по-малко е масова партия. На национални избори има хора, които гласуват за БСП, а на местните същите гласуват за други партии или кандидати. Ниската мотивация и слабата активност на структурите по места е предупредителен сигнал.Вътрешнопартийният конфликт, като естествено състояние на БСП, се поддържа от години. Промяната в БСП е заявка за промяна и на държавата. Но, ако промяната се състои в разгонване на този или онзи, заради стари лични сметки, тя не излъчва позитививно послание. Скандалите, които се разгарят в БСП, не са на идейна основа. Искам да поставя въпроса: Ние от БСП имаме ли сили да определим принципите на нашите спорове? Принцип е търсенето на такъв социално справедлив модел на управление на държавата, който ще започне да решава и да преодолява социалните неравенства и диспропорции. Изкуството на управлението е в това да се даде на всички хора усещането, че са част от него, така че те да са наясно, че всеки един от тях е нужен и има своето място.В това отношение интелектуалният потенциал на БСП - София е ключов, както във вътрешнопартиен, така и в национален план.Искам да обсъдим още един ключов въпрос: Съществува ли изолация на БСП като политически и идеен субект, и в столицата, и в страната?Според мен, отговорът е: До голяма степен – да!Как да преодолеем това наличие на отчужденост в София и в национален план? Как да изберем и посочим кои са нашите потенциални партньори в бъдещето управление? Никой не храни илюзии, че в близките години е възможно еднопартийно управление. Очевидно е, че с механичен сбор от партии, стоящи в левия спектър - от крайно ляво до център-ляво (включително и на бивши наши съпартийци), проблемът ще остане да виси. Нашата задача би трябвало да се състои не в монополизиране на лявото политическо пространство, а в утвърждаване на социалистите като естествени лидери на ляво мислещите и социално ориентирани хора.Икономическа и законова рамка на отношенията между труда и капитала, водещи до социална ангажираност на бизнеса, стимулирана от държавата и местната власт. Демографската криза може да се пребори чрез достойно заплащане, сигурност, качествено здравеопазване и образование. За да постигнем тези цели, държавата и общините трябва да се върнат в „играта”, като пазарен играч, за да регулират по икономически път неравенствата, поемайки отново своите отговорности, осигурявайки условия и предпоставки за развитие и просперитет на всеки един гражданин. Не сблъсък между обществения интерес и частната собственост, между едрия и дребния бизнес и предприемачество. Не рекет или натиск, както го разбират ГЕРБ, а взаимно осъзнаване на социалните функции и ангажименти, основаващи се на по-справедливо разпределение на националното богатство.Държавата и общината, работейки на пазарен принцип, са в състояние да достигнат по-високи равнища на свое участие във формиране на брутния вътрешен продукт, като собственост, далеч над сегашните скромни около 10%. В държави като Германия, Франция, Холандия, Великобритания този дял надхвърля 20% и стига в някои държави до 40-45%.Догмата на неолибералната теория, че държавата и общината са лоши стопани и че преотстъпването на държавната и общинската собственост в частни ръце е най-доброто решение, се провали окончателно. Догмата на неолибералната теория доказа своята несъстоятелност на фона на все по растящите неравенства, както в столицата, така и в цялата страна.София не е България, но София е умален модел на България и на управлението на ГЕРБ. Така, както има дисбаланс и неравенство в развитието на централната част на столицата спрямо крайните квартали, такъв е и дисбалансът между развитието на София и преобладаващата част от страната.БСП – София, и БСП като цяло, трябва да се стремим да бъдем в непрекъсната политическа кондиция. Изхождайки от интелектуалния потенциал, съсредоточен в София, трябва да увеличим своята продуктивност и съдържателност на нашите действия. Ефективността, която не се състои в механичното показване на грешките на ГЕРБ, а се измерва с капацитета на алтернативните и справедливи политики и идеи.Не трябва да забравяме, че готвейки се за местните избори през 2019-та година, ще ни се наложи да се готвим, преди това, за редовни европейски, а и за евентуални предсрочни парламентарни избори.Затова и на срещата с партийните секретари на 9-ти октомври, заедно с председателя на БСП Корнелия Нинова, си поставихме за цел да търсим софийския Румен Радев, който ще може да ни извади от политическата изолация, в която се намираме вече 28 години в София.Съзнавам, че поставям въпроси, на които трябва да си дадем ясни отговори, които да капитализираме чрез победи на предстоящите парламентарни, европейски и местни избори.Съзнавам, че понякога се увличаме в правенето на болезнен анализ на слабостите ни. Но ако не намерим честно и в бърз порядък верните отговори и не предприемем още по-решителни действия за реализиране на нашите цели и задачи, ще си останем с мечтите за успехи. Затова казвам, че битките за изборна победа и в най-малкото село, и в големия град, трябва да се водят на принципа „един за всички и всички за един”. Докато разглеждаме загубите – било на частични местни избори, или на национални – като проблем единствено и само на определено местно, общинско или национално ръководство, сме обречени да губим постоянно. Линията на поведение на БСП в София и в национален план е необходимо да е на политическа сила, която излъчва съвременни идеи, която е готова на действия и която се откроява със стабилност. Осъзнаваща геополитическите реалности. Осмислила националния интерес на България.През изминалия период градската ни организация успя да подготви позиции и становища. Някои от тях са публикувани в левия печат и в редица популярни медии. Тези позиции и становища са по значими въпроси на местната, националната и международната политика. Стремежът ни е чрез работа с политолози, социолози, хора на културата, науката, образованието и здравеопазването, да повишаваме нивото на компетентността и професионализма. Привличаме личности, които носят нови идеи, макар и дискусионни. Някои от тези личности са симпатизанти, други - ляво мислещи интелектуалци в широкия смисъл на това понятие.БСП, в периода до следващите местни и парламентарни избори, ще трябва да изработи солидна програма за управление на общините и държавата.Същевременно е нужно да продължим с организационното укрепване на партията, с оглед повишаване на ефективността на структурите в провеждането на политики и в печеленето на избори.Налага да се осмислим отговорността на градската организация на БСП в София като авангард на партията. В София живее и работи почти една трета от населението на България. Съсредоточени са огромни промишлени и научни ресурси и кадри, така че няма как социалистите от София да се занимават само със софийските теми и проблеми, оставайки встрани от националните и международните въпроси.Трябва да съумеем да привлечем най-подготвените учени и професионалисти в различните сектори, най-изявените дейци и творци на културата, младите таланти на нацията. София е градът, където те живеят и творят. Трябва да ги ангажираме с разработването на решения на най-наболелите проблеми на българското общество. Така не само ще разширим влиянието на БСП в столицата, но и ще се превърнем в притегателен център, в лаборатория за формулиране на партийни стратегии и програми за управление.Естествено е резултатите от такъв тип дейност да бъдат предоставяни на съответните органи и звена на Националния съвет, на ръководство и на председателя на БСП.Другарки и другари,Много ми се иска на днешния форум, а после и в районните партийни организации, да се преценят перспективите на подобни форми на работа, доколко те са необходими и в каква степен отговарят на целите и задачите, които сме си поставили.Днес ние трябва да излезем с изводи и предложения. Без да се плашим от различията в мненията, от дискусията и нейната дълбочина. Защото само така можем да очертаем перспективата, която БСП ще даде на България.България, която всички ние обичаме!", "date": "2017.10.21", "title": "Паргов: Идва предсрочен вот, БСП не е готова да го спечели"}
{"url": "https://offnews.bg/sviat/mazh-s-nozh-napadna-hora-v-miunhen-ima-raneni-667747.html", "text": "Неизвестен мъж е нападнал и ранил с хладно оръжие петима души в баварската столица Мюнхен, съобщи ZDF. Нападателят е избягал. Всички пострадали са с леки наранявания и няма опасност за живота на никой от тях. Петиимата са получили незабавна медицинска помощ.Инцидентът е станал в района на Розенхаймплац в квартал „Хайдхаузен”. Жителите на квартала са предупредени да не напускат жилищата си, допълва бТВ. В „Туитър” полицията съобщи, че в момента се провежда акция по издирване на извършителя и хората трябва да избягват района около източната гара.Нападателят е бил около 40-годишен, облечен със зелено спортно яке и се е придвижвал с велосипед. Причините за атаката все още са неясни. По-късно полицията в Мюнхен обяви, че е задържала заподозрян за атаките. ", "date": "2017.10.21", "title": "Мъж с нож нападна хора в Мюнхен, има ранени"}
{"url": "https://offnews.bg/sviat/frantcia-i-germania-davat-milioni-za-razminirane-na-siria-667745.html", "text": "Франция дава помощ от 15 милиона евро за районите в Сирия, освободени от \"Ислямска държава\". Това заяви външният министър Жан-Ив Льо Дриан, цитиран от Ройтерс. Средствата ще бъдат отпуснати до края на годината, като парите освен за храна, вода и здравеопазване, ще бъдат и за разминиране, както и за хората, разселени на различни места. \"Франция се надява, че управлението на тези територии ще задоволи нуждите и стремежите на населението и ще съдейства за помирението\", заяви той. Германският външен министър Зигмар Габриел обеща страната му да предостави 10 милиона евро за разминиране на освободения град Ракка.", "date": "2017.10.21", "title": "Франция и Германия дават милиони за разминиране на Сирия"}
{"url": "https://offnews.bg/politika/stolichnite-sotcialisti-se-sabirat-na-pozitano-s-ninova-i-stanishev-667731.html", "text": "Заседание на XIII Конференция на Софийската градска организация на БСП ще се проведе днес, седмица преди извънредния конгрес на партията. Сред делегатите на форума са лидерът на БСП Корнелия Нинова и президентът на ПЕС Сергей Станишев.Конференцията ще започне в 10 часа на \"Позитано\" 20 с доклад на лидера на социалистите в София Калоян Паргов. Форумът има за цел да избере нов шеф на Контролната комисия на БСП-София, от най-голямата червена структура твърдят, че ще се занимават предимно с технически въпроси. Според неофициална информация обаче се очаква на заседанието да се изкаже и бившият лидер на столичните социалисти Румен Овчаров, който подкрепя Нинова, но на последното заседание на Националния съвет отправи критики към нея. Корнелия Нинова има проблем – тя не се съобразява с реалностите в партията, заяви Овчаров по bTV тази сутрин. „Един лидер, особено като Корнелия, която иска да свали Бойко Борисов и ГЕРБ от власт, трябва да консолидира около себе си сила, трябва не да разделя, трябва да обединява – преди всичко партията, не да отваря фронтове в нея, трябва да обединява левицата и трябва да търси подкрепа от всички, недоволни от модела на управление „Борисов“, от разпределянето на порциите по този модел, от имитацията на демокрация, от псевдосправедливостта, обясни Румен Овчаров. Откритата част ще бъде до 12 часа, уточняват от столичната организация. ", "date": "2017.10.21", "title": "Столичните социалисти се събират на 'Позитано' с Нинова и Станишев"}
{"url": "https://offnews.bg/112/targovetc-mami-s-matratci-pribira-po-1000-leva-667748.html", "text": "Търговец е успял да измами над 30 души, след като е взел от тях средно по 1000 лева за матраци, които не им е доставил.Полицията и Комисията за защита на потребителите разследват случая, за който разказа бТВ. Търговецът, представящ се за Кирил Николов, вече не работи във фирмата и се укрива. За измамата разказва семейство Стоянови, които присъствали на презантация на матраци по време на лятната си почивка в хотел в Тетевен. Те подписали договор, платили капаро 300 лева и впоследствие изпратили още 700. След като обаче никакъв матрак не пристига в определение срок, хората започнали да звънят по телефона на търговеца, който, очаквано, не вдигал. От фирмата, в която работел по време на презантацията, обяснили, че вече не е при тях. „Попитах го откъде накъде Кирил Николов има договори от вашата фирма, той нищо не ми отговори. След една седмица пак се чухме, каза: „Подал съм жалба, защото не сте първите, които ми звъните и си искате парите или матраците”, обясни Мартин Стоянов. Кирил Николов не е открит и на домашния си адрес. ", "date": "2017.10.21", "title": "Търговец мами с матраци, прибира по 1000 лева"}
{"url": "https://offnews.bg/futbol/nasko-sirakov-vazhiten-ot-derbito-levski-tcska-667766.html", "text": "Голмайстор номер 1 в историята на Левски Наско Сираков остана възхитен от атмосферата на националния стадион \"Васил Левски\" по време на дербито с ЦСКА от 13-ия кръг на Първа лига.Двубоят завърши 2:2, което е в услуга на лидера Лудогорец, но според Сираков най-важното е, че се е върнала атмосферата на големите мачове между сини и червени, въпреки опитите от различни заинтересовани страни двубоят да бъде обезличен.Бившият директор на “Герена” похвали и двата отбора за демонстрираното желание на терена.“Атмосферата беше уникална. От много години не сме имали такава атмосфера на такъв мач. С оглед показаното на терена равенството е заслужено. И двата отбора бяха много мотивирани и искаха победата. За Левски мачът започна перфектно с този ранно отбелязан гол. Не успя обаче да го използва.Особено за първия гол се допусна поредица от грешки. При всички положения този резултат е загуба и двете страни, но пък си струваше 30 хиляди да дойдат на стадиона”, коментира Сираков.", "date": "2017.10.21", "title": "Наско Сираков възхитен от дербито Левски - ЦСКА"}
{"url": "https://offnews.bg/politika/siderov-nov-hitler-e-nevazmozhen-sanktciite-za-rusia-sa-zaradi-sasht-667741.html", "text": "Не е вярно, че оградата по границата с Турция, може да се преминава лесно. Дупката, която показа Елена Йончева на снимка, вече е запълнена. Това заяви лидерът на Атака Волен Сидеров по Нова тв. Уважавам много Елена Йончева, познаваме се отдавна, но ми се струва, че в случая тя играе роля, допълни той. Според него целта е да се покажат лоши Патриотите, затова Корнелия Нинова е поискала оставката на вицепремиера Валери Симеонов, а не на цялото правителство. Симеонов е по-лесна цел за опозицията, искат националистите да не бъдат легитимирани като управляваща партия по време на Председателството, твърди Сидеров. Не е възможно днес да се появят нови нацисти, тези плашила, които се размахват за нов Хитлер, няма как да се случат, категоричен бе той. Сидеров се обяви за премахването на санкциите срещу Русия, защото те пречат на всички европейски държави. Според него този въпрос ще бъде поставен по време на Председателството. Сидеров обясни, че санкциите срещу Русия са наложени заради интересите на Вашнгтон, а не заради Крим. ", "date": "2017.10.21", "title": "Сидеров: Нов Хитлер е невъзможен, санкциите за Русия са заради САЩ, не заради Крим"}
{"url": "https://offnews.bg/kultura/kogato-horata-i-izkustvoto-se-slivat-v-edno-snimki-667719.html", "text": "Повечето от нас са скучали в музей поне веднъж в живота си. Но не и този човек. Живеещият във Франция фотограф Щефан Драшан се забавлява в художествените галерии, където създава свои собствени проекти. В един от тях той показва посетители, които \"се сливат\" с художествените произведения, сякаш са извадени от самите картини, които съзерцават.Тайната на успеха на проекта е търпението, а кадрите са най-вече от музеи в Париж, Виена и Берлин.Ето и част от находките, публикувани от сайта \"\":", "date": "2017.10.21", "title": "Когато хората и изкуството се сливат в едно (снимки)"}
{"url": "https://offnews.bg/politika/georgi-markov-merkel-tcafva-shtom-vidi-borisov-majki-iskat-da-go-pr-667743.html", "text": "Премиерът Бойко Борисов има безупречна политическа интуиция. Доказа го четири пъти. И вероятно ще вземе нов мандат. Това заяви депутатът от ГЕРБ Георги Марков по Нова тв. Според него моментът, който ще покаже дали управлението на ГЕРБ и Патриотите се ползва с подкрепата на гражданите, са евроизборите след година и половина. Работа на опозицията е да се опитва да компрометира управляващите, но важното е България да върви напред, обясни Марков.По думите му \"Меркел цъфва, щом види Борисов. Дали защото е била като млада на Черно море в България, дали от някакъв сантимент..., коментира Марков.Видях с очите си - Орбан му връчи най-големия кръст, който може да бъде връчен в Европа, продължи с хвалбите на Борисов Георги Марков. Според него премиерът има безспорна харизма - като ходи в провинцията - млади майки с по две дечица, са готови да изтърват дечицата си и да го прегърнат. Ако може под сакото, по-добре. Това съм го видял с очите си, разказа още Георги Марков. ", "date": "2017.10.21", "title": "Георги Марков: Меркел цъфва, щом види Борисов, майки искат да го прегърнат под сакото"}
{"url": "https://offnews.bg/politika/gradskata-kontrolna-komisia-na-bsp-v-sofia-s-nov-predsedatel-667752.html", "text": "Жана Иванова е новият председател на Градската контролна комисия на БСП - София.Това решиха делегатите на Третото заседание на ХIII конференция на Софийската градска организация на социалистите.Жана Иванова е получила 114 гласа срещу 7 на другия кандидат - Евгени Тарасов.Жана Иванова е член на Оперативното бюро на Общопартийната комисия и член на Градската контролна комисия.", "date": "2017.10.21", "title": "Градската контролна комисия на БСП в София с нов председател"}
{"url": "https://offnews.bg/sport/zdrav-futbol-v-efira-dnes-derbita-ot-balgaria-do-italia-667673.html", "text": "Богато футболно меню очаква феновете днес в ефира на телевизиите. Безспорно най-голям интерес предизвиква дербито на домашата сцена между Левски и ЦСКА-София, което е от 16 часа. За тези, които не се интересуват от български футбол, пък може да препоръчаме сблъсъкът между Наполи и Интер в Серия А, който противопоставя първият и вторият във временното класиране.14,30 ч \"Челси\" - \"Уотфорд\" \"Диема спорт\" 214,35 ч „Тянчжин\" - \"Хебей\" Mtel sport 116,00 ч \"Левски\" - ЦСКА Диема спорт16,30 ч \"Аинтрахт\" \" \"Борусия\" (Д) Евроспорт 216,30 ч \"Рубин\" - \"Динамо\" (М) Mtel sport 117,00 ч \"Хъдърсфийлд\" - \"Манчестър Юнайтед\" \"Диема спорт\" 219.00 ч \"Сампдория\" - \"Кротоне\" РИНГ19,00 ч \"Спартак\" (М) - \"Амкар\" Mtel sport 119.30ч \"Саутхемптън\" - \"Уест Бромич\" \"Диема спорт\" 219,30 ч \"Хамбургер\" - \"Байерн\" Евроспорт 219,30 ч \"Валенсия\" - \"Севиля\" F+20,15 ч \"Локомотив\" (Пд) - \"Черно море\" Диема спорт21,00 ч \"Амиен\" - \"Бордо\" Нова спорт21,45 ч Барселона\" - \"Малага\" Sport+21,45 ч \"Наполи\" - \"Интер\" РИНГ21,45 ч \"Твенте\" - \"Рода\" Mtel sport 1", "date": "2017.10.21", "title": "Здрав футбол в ефира днес, дербита от България до Италия"}
{"url": "https://offnews.bg/obshtestvo/karakachanov-pochete-pametta-na-vojnitcite-zaginali-v-mirno-vreme-667750.html", "text": "Министърът на отбраната Красимир Каракачанов присъства на панихидата в памет на войниците, загинали в мирно време.Ритуалът се проведе пред мемориалната плоча в тяхна памет в градинката на църквата „Свети Николай Софийски“.Министър Каракачанов поднесе цветя в знак на почит към загиналите български синове", "date": "2017.10.21", "title": "Каракачанов почете паметта на войниците, загинали в мирно време"}
{"url": "https://offnews.bg/temida/strelbata-v-lozenetc-bila-zaradi-razhdaneto-na-vnuk-na-dolores-arsenov-667751.html", "text": "Синът на Злати Златев - Златистият Йордан Златков остава за постоянно в ареста. Това реши Софийският районен съд, който наложи най-тежката мярка на заподозрения в стрелба в столичния квартал Лозенец. Тридесетгодишният Йордан е заподозрян, че на 18 октомври след продълижителен запой с повод в заведение е взел законно притежавания пистолет на своя приятел Калоян Арсенов и е стрелял във въздуха. От стрелбата посред бял ден куршуми счупиха прозорците на младо семейство и по чудо не взеха жертви. Йордан Златков е обвинен в хулиганство, извършено с особена дързост и цинизъм. Ако бъде признат за виновен, той може да бъде осъден на до пет години лишаване от свобода. По време на делото стана ясно, че поводът за празнуването, продължило над 12 часа, е раждането на дете на Калоян Арсенов, син на бившия министър от НДСВ . Той също получи обвинение за неправилно съхранение на оръжието си.  Наложената мярка може да бъде обжалвана пред Софийския градски съд в тридневен срок. ", "date": "2017.10.21", "title": "Стрелбата в Лозенец била заради раждането на внук на Долорес Арсенова"}
