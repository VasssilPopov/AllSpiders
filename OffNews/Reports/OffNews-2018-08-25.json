{"url": "https://offnews.bg/futbol/levski-se-spravi-s-etar-i-zapisa-chetvarta-poredna-pobeda-686873.html", "text": "Левски записа четвърта поредна победа, след като надви Етър с 2:1 в двубой от 6-ия кръг на Първа лига, игран на стадион \"Ивайло\".Пред препълнените трибуни във Велико Търново футболистите на треньора Славиша Стоянович показаха, че както могат да атакуват, така и могат да се защитават, стигайки до триумфа с голове на Жерсон Кабрал (26) и Станислав Костов (44). За домакините се разписа Флорент Боджедж (63).Самите запалянковци пък прекъснаха мача за около 10 минути, като димки и факли, запалени от привържениците на столичани, направиха провеждането на двубоя невъзможно в началото на второто полувреме.Така Левски остава на върха на класирането в първенството с актив от 16 точки, с 4 повече от втория ЦСКА, който утре от 21:00 часа ще се изправи срещу Верея.Етър пък продължава да няма победа над \"сините\" от сезон 1990/91 насам. \"Виолетовите\" продължават да се влачат на опашката с 4 пункта.", "date": "2018.08.25", "title": "Левски се справи с Етър и записа четвърта поредна победа"}
{"url": "https://offnews.bg/futbol/sreshtata-barselona-zhirona-vliza-v-istoriata-mozhe-da-se-igrae-v-s-686859.html", "text": "Дербито на Kаталуния между Барселона и Жирона може да стане първият мач в историята на Ла Лига, който да се играе извън пределите на Испания, съобщават от радио \"Кадена СЕР\".Управата на първенството е предложила срещата между двата отбора от 21-ия кръг на шампионата, която по програма е насрочена за 27 януари догодина, да се състои в САЩ.Това е следствие от подписания преди десетина дни 15-годишен партньорски договор с базираната в Маями компания \"Relevent\" за популяризирането на испанския футбол в Северна Америка.От Жирона, който е домакин на двубоя, все още не са дали съгласие. От Барселона пък потвърдиха, че са наясно с идеята, но ще излязат с позиция на по-късен етап.По-рано през седмицата от Асоциацията на професионалните футболисти в Испания се противопоставиха твърдо на идеята срещи от Ла Лига да се играят в САЩ, като играчите дори заплашиха със стачка.", "date": "2018.08.25", "title": "Срещата Барселона - Жирона влиза в историята, може да се играе в САЩ"}
{"url": "https://offnews.bg/obshtestvo/ninova-shipka-e-vechen-simvol-na-stremezh-za-svoboda-686855.html", "text": "„Шипка е свято място за всеки българин. Шипка е вечен символ на стремеж за свобода и готовност да умреш за нея“. Това каза председателят на НС на БСП Корнелия Нинова, която е на Шипка по повод честванията на 141-та годишнина от Шипченската епопея. Тя добави, че днес, 141 години след Руско-турската освободителна война, България се прекланя пред своите герои и руските воини, жертвали себе си за нашето освобождение от турско робство.", "date": "2018.08.25", "title": "Нинова: Шипка е вечен символ на стремеж за свобода"}
{"url": "https://offnews.bg/politika/bsp-reshenieto-na-kmeta-lapchev-za-silistar-mirishe-na-koruptcia-686860.html", "text": "БСП обвини ГЕРБ в шизофренично поведение и корупция по казуса със застрояването на защитени територии край плажа Силистар. Както OFFNews вече съобщи вчера по предложение на кмета на Царево Георги Лапчев общинските съветници от ГЕРБ гласуваха да се лее бетон край красивата девствена местност от природен парк Странджа, а след това премиерът Бойко Борисов нареди на градоначалника да не изпълнява незаконното решение, докато обществото не било убедено, че то еправилно.Това заяви народният представител от ПГ на „БСП за България“ Николай Тишев по повод решението на местния парламент за строеж в защитената територия край плаж „Силистар“.Тишев, заедно с Живко Господинов, зам.-председател на ОблС и областен координатор на БСП-Бургас, бяха на място, за да подкрепят общинските съветници от БСП в ОбС - Царево Живко Жеков и Донка Атанасова, които са гласували против строежа.", "date": "2018.08.25", "title": "БСП: Решението на кмета Лапчев за Силистар мирише на корупция"}
{"url": "https://offnews.bg/112/bashtata-na-prezidenta-radev-blasnal-s-kolata-si-invalid-video-686858.html", "text": "Бащата на президента Румен Радев – 81-годишния Георги Радев, е блъснал инвалидна електрическа триколка в Харманли преди седмица.Случката е от 17 август, но за нея се разбра едва днес след като в YouTube се появи видео от охранителна камера.Инцидентът обаче не е отразен в бюлетина на МВР. Като причина от полицията изтъкват, че е имало само материални щети, а пострадалият инвалид бил само одраскан.От администрацията на президента нито потвърдиха, нито отричат. Оттам определиха като спекулации твърдението, че президентът е оказвал натиск да се потули случая.За случая потвърди пред bTV и директорът на областната дирекция на МВР в Хасково Ангел Цанков.Заради появили се информации, че МВР укрива инцидента е започнала проверка от Инспектората на вътрешното министерство.", "date": "2018.08.25", "title": "Бащата на президента Радев блъснал с колата си инвалид (видео)"}
{"url": "https://offnews.bg/medii/nova-krasavitca-vliza-v-otkradnat-zhivot-kojto-tragva-ot-11-septemvri-686856.html", "text": "Шестият сезон на най-успешния български медицински сериал „Откраднат живот: Анатомия на гнева“ ще стартира на 11 септември от 20 ч. в ефира на Нова телевизия. Наред с любимите звезди зрителите ще проследят и нови истории в спешното отделение с участието на Владо Пенев, Владо Карамазов, Юлиан Вергов и Ани Пападопулу. Към новите лица ще се присъедини и младата обещаваща актриса Неда Спасова, която зрителите познават от българския филм „Дамасцена“.„На тази болница се случи какво ли не - крайно време е и ние да се разгневим“, загатва Емил Марков, чийто герой /доцент Захариев/ е бивш директор на МБАЛ „Св. Кирил“. Трудности в баланса между професията и грижите за детето ще има доктор Хинова, сподели актрисата Деси Бакърджиева, която допълва, че ще има промени в живота на много от героите.", "date": "2018.08.25", "title": "Нова красавица влиза в Откраднат живот, който тръгва от 11 септември"}
{"url": "https://offnews.bg/obshtestvo/borisov-poiska-ot-prezidenta-da-si-priznae-vina-che-padat-samoleti-686863.html", "text": "Премиерът Бойко Борисов изстреля пореден залп срещу държавния глава Румен Радев и то в най-силната на президента територия - темата за авиацията.„За съжаление инцидентите със самолети в страната се случват по време на тренировка. Хубаво е някой да поеме вината и да каже, че толкова години съм бил шеф на ВВС, сигурно и аз имам вина. Не, само правителството, само Борисов, само министъра\". Така отговори министър-председателят Бойко Борисов на въпрос за последните инциденти с пилоти.Премиерът допълни, че подобни случаи имало и в други държави.Борисов днес е в Кърджали където посети ремонтираната Професионална гимназия по селско и горско стопанство в града.За обновяването на училището са изразходвани 1,3 млн. лв. по Оперативна програма „Региони в растеж\". В момента ремонтни дейности в града текат в 6 училища за 9 млн. лв. Общо 13 млн. лв. са отпуснатите средства за образователна инфраструктура само в гр. Кърджали.Преди да се разходи до гимназията, Борисов бе на посещение и в храма Св. Йоан Предтеча и получи икона за подарък.", "date": "2018.08.25", "title": "Борисов поиска от президента да си признае вина, че падат самолети"}
{"url": "https://offnews.bg/psihologia/kintcugi-686861.html", "text": "Кинцуги е японско изкуство за залепване на пукнатините или счупванията по глинени съдове - по нов, изключително красив начин, със златни нишки.Така сами по себе си пукнатините се превръщат в изкуство.Всички ние имаме пукнатини във извивките на душата си още от най-първите си мигове на земята.Понякога сме плакали за прегръдка и не сме я получавали. Понякога сме искали неистово да цопнем в локвата и не сме можели.Понякога са много по-дълбоки пукнатините. Получавали сме шамар, когато сме искали единствено да се отстоим. Шамар за неслушане.А как се става личност, ако само слушаш? Но това е друга тема.Пукнатините са живи създания. Водят своето цветно битие вътре в нас. В началото болят зверски като откъснат от другарите си мак сред полето. Болят в червено.Тогава, вместо, да ги отричаме е нужно да ги погалим - както майката гали бебето в утробата си.Нежно и успокояващо. Сякаш казва, тук съм мило, това беше просто шум от преминаващия трамвай.Не можем да отречем пукнатините. Те напомнят ежедневно за себе си. Някоя дума от близък човек, критиката, недооценяването са способни да дезархивират цял един свят. И пак да заболи. Но, даже, не осъзнаваме откъде идва втрисащото усещане.Разбира се, с времето се научаваме да лепим.Понякога с обикновено лепило като си казваме, че това е минало. Било е. Няма го вече.Но, няма по красиво от кинцуги.Това е изкуството да зелепиш пукнатините със златните нишки на истинската прошка. Да простиш е да разбереш безсилието на тези, които са те ранили. Те толкова са можели, според наличните им тогава мисловни карти. Просто са наложили своите пукнатини и така са издълбали твоите.Прошката ни прави различни. Вече носим пукнатините си с истинско достойнство. Като възрастна аристократка в центъра на София, чиито очи изразяват напълно душата й.Смирение, благодарност за дългото плуване в океана на живота.Защото, океана, следва своята милионна логика.Има приливи. Има отливи. И никой не може да ги спре.Представям си сега глинени съдове на дъното на океана в потънал кораб. Може би са пренасяли зехтин? А може би вино?Важното е, че дори и пукнатините им са дяволски красиви. Даже може би по тях има миди, които носят перли?Кинцуги и извивките. Или по-скоро извивките на душата и кинцуги.--------------------Диляна Велева е завършила магистърска степен по специалност “Журналистика” и магистърска степен по специалност “Психология” на Софийския университет “Свети Климент Охридски”. От 2005 година е асистент-психолог в Института по психология на БАН и в последствие в Института за изследване на населението и човека, Департамент \"Психология\".", "date": "2018.08.25", "title": "Кинцуги"}
{"url": "https://offnews.bg/sviat/arestuvaha-aleksej-navalni-vrag-nomer-1-na-putin-686864.html", "text": "Алексей Навални, противник номер едно на Кремъл, бе задържан днес пред дома си по неизвестни причини, съобщи в Туитър говорителката на опозиционера Кира Ярмиш, цитирана от Ройтерс и Франс прес.\"Дали са му да проведе един разговор по телефона и той ми се обади, а след това са му взели телефона\", допълни Ярмиш в интервю за радио \"Ехото на Москва\", уточнявайки, че адвокатите му ще се срещнат с него.Този арест \"вероятно е свързан\" с намерението на Алексей Навални да организира демонстрации на 9 септември срещу силно непопулярната реформа на пенсионната система, която се подготвя, допълни Ярмиш.Часове преди да бъде задържан, Навални обяви в Туитър, че ще направи \"интересни изявления\" в емисията си, предавана пряко по социалните мрежи и насрочена за 13:00 московско време, когато е и бил задържан.Навални остро разкритикува плановете на правителството да вдигне пенсионната възраст, припомня Франс прес.", "date": "2018.08.25", "title": "Арестуваха Алексей Навални - враг номер 1 на Путин"}
{"url": "https://offnews.bg/obshtestvo/turska-tv-obiavi-pomatcite-za-turtci-zhertvi-na-asimilatcia-i-govori-686866.html", "text": "Турският частен канал АТВ пусна пореден репортаж в духа на неоосманските амбиции на Анкара, в който обяви помаците в Родопите за кумански турци, които продължават да съществуват \"въпреки асимилационната политика\" на България.Най-забавното е, че камерата на медията е заснела как \"помашките турци\" изпълняват чисто български народни песни и кореспондентката на медията Севда Дюкянджи разговаря с тях на български, тъй като никой от събеседниците ѝ явно не знае турски. Отговорите на \"куманските турци\" вървят чрез субтитри.В репортажа се подчертава колко е добре, че го имало Дианета, министерството за мюсюлманското вероизповедание в югоизточната ни съседка, за да помага за вероучението на помаците. Иначе без него те нямало как да изучават Корана в българските училища.Това твърдение обаче съвсем не е вярно, тъй като религията се изучава в Западните Родопи като свободно избираем предмет.Ето и видеото на АТВ.", "date": "2018.08.25", "title": "Турска тв обяви помаците за турци, жертви на асимилация и говори с тях с преводач"}
{"url": "https://offnews.bg/obshtestvo/prezidentat-na-shipka-da-ne-gubim-identichnost-no-i-da-ne-dopuskame-686862.html", "text": "Вече 141 години българите гледаме към този връх с преклонение. Никой не ще го рече по-добре от Вазов: див, чутовен връх, на който шепа български и руски храбреци оставиха костите си, за да възкръсне България. И днес хиляди сънародници от четирите краища на Родината отново сте тук, за да си припомним как от кървавия мъх разцъфтя най-светлият национален идеал.С тези думи президентът Румен Радев започна словото си по случай 141-ата годишнина от Шипченската епопея.След това Радев направи по-генерален извод, призовавайки да не отричаме патриотизма и да не губим идентичността си, но в същото време да отречем агресивния национализъм и ксенофобията.Според него патриотизмът \"ще пребъде благодарение на вас, опълченците на историческата памет, които сте тук отново\".", "date": "2018.08.25", "title": "Президентът на Шипка: Да не губим идентичност, но и да не допускаме ксенофобия"}
{"url": "https://offnews.bg/112/adat-se-otvori-kraj-svoge-13-zhertvi-v-obarnatia-avtobus-oshte-vadia-686869.html", "text": "Пореден кошмар на пътя! Адът се отвори край Своге. Минути след като бе потвърдена смъртта на четирима души, вече неофициалната информация е за 13 загинали в катастрофата с автобус край града. Операцията по спасяването на пътници продължава. Специализирани екипи вадят ранени от автобуса.По първоначална информация превозното средство е помело четири автомобила по пътя си и е паднало на площадка край пътното платно.На мястото има около 15 екипа на Спешна помощ от София, 3 - от Враца и още 3 - от Монтана.Знае се, че на мястото е избухнал пожар. Съобщава се за голям брой ранени.Пътниците в автобуса са били на екскурзия от Божурище да манастира „Седемте престола”.Катастрофата край Своге е поредната трагедия във войната по пътищата в България, с която транспортното министерство многократно доказа, че не може да се справи.В петък 13 април автобус на Юнион Ивкони погреба 6 души. След инцидента се разбра, че дори транспортният министър Ивайло Московски си няма и бегла представа, че по закон коланите в бусовете са задължителни.", "date": "2018.08.25", "title": "Адът се отвори край Своге: 13 жертви в обърнатия автобус, още вадят ранени"}
{"url": "https://offnews.bg/temida/prokuraturata-napisali-akt-na-invalida-blasnat-ot-bashtata-na-prezid-686867.html", "text": "Полицията в Харманли е написала акт за административно нарушение на човека в инвалидната триколка за пътното произшествие с бащата на президента Георги Радев. Това заяви за бТВ говорителят на главния прокурор Румяна Арнаудова.По думите ѝ случаят е прецедент, защото прокуратурата не е била уведомена, а научава седмица по-късно за инцидента от медиите.Днес се разбра, че 81-годишният баща на държавния глава Румен Радев е блъснал с мерцедеса си човек с кола за инвалиди още на 17 август, а в YouTube се появи видео от произшествието.Арнаудова допълни, че главният прокурор Сотир Цацаров изпраща прокурор на място, които да провери случилото се в две посоки. Първо дали е налице престъпление по транспорта, за да се установи дали пострадалото лице е със средна или тежка телесна повреда.За целта ще бъде извършен преглед от лекар.Има информация, че пострадалият е бил настанен в болница в Харманли. Правени са рентгенови снимки, а прокуратурата ще изземе медицинската документация.Прокуратурата ще провери и дали служителите от МВР са извършили престъпление по служба, тъй като се появиха твърдения, че е възможно те да не са изпълнили стриктно и отговорно служебните си задължения.Междувременно стана ясно, че и министърът на вътрешните работи Валентин Радев е разпоредил проверка в РУ-Харманли.Екипи на Главна дирекция \"Национална полиция\" и Дирекция \"Инспекторат\" на МВР ще разпитат служителите, които са били на местопроизшествието, както и пострадалия при инцидента.", "date": "2018.08.25", "title": "Прокуратурата: Написали акт на инвалида, блъснат от бащата на президента"}
{"url": "https://offnews.bg/koloezdene/avstralietc-povede-vav-vueltata-686874.html", "text": "Австралийският състезател на BMC Racing Роан Денис облече червената фланелка на лидер в колоездачната обиколка на Испания, след като спечели първия етап - индивидуално бягане по часовник от 8 км в Малага.Той преодоля дистанцията за 9,40 минути, като разви средна скорост от 49,7 км в час. И преди година Денис тръгна като лидер във Вуелтата, а по-рано през 2018-а носеше фланелката на водач в Обиколката на Италия между 2-ия и 5-ия етап.На шест секунди зад Денис финишира полякът Михал Квятковкски от Sky, трети се нареди белгиецът Виктор Кампенертс от Lotto-Soudal.В неделя предстои да бъде пробяган етап с дължина от 163,9 км със старт в Марбея. Вуелтата ще продължи до 16 септември. Миналогодишният победител Крис Фрум от Sky пропуска надпреварата.", "date": "2018.08.25", "title": "Австралиец поведе във Вуелтата"}
{"url": "https://offnews.bg/112/aktiorat-tcvetan-nikolov-se-zabi-v-stalb-s-2-8-promila-alkohol-686865.html", "text": "Полицията в София разследва тежка катастрофа, предизвикана от актьора Цветан Николов в района на моста „Чавдар“ в събота сутрин.Той е шофирал автомобил в нетрезво състояние, ударил се е в стълб и сериозно е пострадал.Настанен е в болница. Пробата за алкохол е показала близо 2.8 промила алкохол в кръвта в Николов. Вероятно след като бъде освободен от лечебното заведение, актьорът ще бъде задържан.Николов е зам.-шеф на Народния театър и е водещ на спортния тотализатор по БНТ.", "date": "2018.08.25", "title": "Актьорът Цветан Николов се заби в стълб с 2,8 промила алкохол"}
{"url": "https://offnews.bg/obshtestvo/stihove-muzika-i-zabavlenia-za-detca-v-parka-zaimov-686759.html", "text": "В последната събота на август \"зелена пътека\" от Столичната библиотека ще бъде парка \"Заимов\". Там \"Зелената библиотека\" ще предложи на хората музика, четене на стихове и занимателни игри за децата.Днес от 10:00 до 14:00 часа в парка ще бъдат българските поети Мирела Иванова и Бойко Ламбовски, които ще четат свои стихове и ще раздават книги с автографи, съобщават от Столична библиотека.Поетът и композитор Боби Мирчев ще забавлява децата с емблематичните си детски песни. Актрисата Таня Гигова от сдружение \"ГлухАРТчета\" пък ще учи децата как се прави \"сладолед на клечка\", както и други неща от подръчни материали.Продължава и инициативата \"Споделени книги\" - \"Вземи, прочети, върни\".", "date": "2018.08.25", "title": "Стихове, музика и забавления за деца в парка Заимов"}
{"url": "https://offnews.bg/112/avtobus-se-obarna-kraj-svoge-linejki-patuvat-kam-miastoto-na-intciden-686868.html", "text": "Към 17.10 е получен сигнал за инцидент с автобус в района между Лесков дол и Своге, на около 2 км преди града, посока от София, съобщиха от МВР.По неизяснени засега причини и по първоначална информация, автобусът е излязъл извън пътното платно, преобърнал се е и е паднал на площадка под нивото на пътя.В автобуса е имало пътници и вероятно сред тях има ранени.Към мястото на инцидента са насочени линейки и екипи на пожарната.Участъкът на инцидента временно е затворен за движение.Трафикът се спира от патрули на Пътна полиция откъм Нови Искър и Ребърково.", "date": "2018.08.25", "title": "Автобус се обърна край Своге. Линейки пътуват към мястото на инцидента"}
{"url": "https://offnews.bg/sviat/18-dushi-zaginaha-pri-pozhar-v-spa-hotel-v-harbin-686839.html", "text": "Пожар е избухнал тази сутрин в хотел и спа комплекс в североизточния китайски град Харбин, при което са загинали 18 души, предадоха световните агенции.Причината за пожара се разследва. Спасителната операция продължава. Засега няма данни за ранени, съобщава БТА.Пожарът в четириетажната сграда, намираща се в курортната част Сън Айланд на Харбин, вече е изгасен.Подобни трагедии са чести в Китай, където правилата за пожарна безопасност редовно се пренебрегват.18 души загинаха и 5 бяха ранени през април в пожар в караоке заведение в южната част на страната. През миналия ноември 19 души загинаха, а 8 бяха ранени в пожар в пансион южно от Пекин. През май 2015 г. загинаха 38 души при пожар в старчески дом в провинция Хънан. През 2010 г. в небостъргач с апартаменти в Шанхай при пожар загинаха 58 души.", "date": "2018.08.25", "title": "18 души загинаха при пожар в спа хотел в Харбин"}
{"url": "https://offnews.bg/futbol/talant-na-tcska-shte-se-operira-v-shtutgart-686842.html", "text": "Един от най-големите таланти на ЦСКА - Божидар Чуканов, ще бъде опериран в Германия. Централният нападател тренира през лятото с първия отбор на “червените\", но получи тежка контузия, заради която бе вече веднъж опериран.Хирургическата интервенция обаче не беше успешна и младият нападател този път ще бъде опериран в Германия, след което трябва бързо да се върне към футбола.От ЦСКА напоследък изпращат футболистите си в клиника в Щутгарт, за да могат да се възстановят по-бързо.През миналата зима Андре Монтейро-Укра изкара период в Германия, за да бъде пълноценен за “червените\", но травмата му се оказа прекалено тежка. Това лято до Щутгарт пътува и опитният Станислав Манолев.Междувременно Ангел Лясков подписа нов договор с ЦСКА, съобщава сайтът на \"червените\". Левият краен защитник заслужи това след добрите си изяви с червения екип от старта на сезона.20-годишният играч дебютира за мъжкия отбор в мача от втория квалификационен кръг на Лига Европа срещу Адмира Вакер на \"Българска армия\" на 26 юли, а няколко дни по-късно записа дебют и в Първа лига срещу Витоша (Бистрица).Той беше титуляр в последните четири двубоя на ЦСКА: двата срещу Копенхаген, Славия и Лудогорец, като изигра пълни мачове, в които се представи на ниво и оправда доверието на старши треньора Нестор Ел Маестро.", "date": "2018.08.25", "title": "Талант на ЦСКА ще се оперира в Щутгарт"}
{"url": "https://offnews.bg/sviat/chili-konfiskuva-1-6-miliona-dolara-na-diktatora-augusto-pinochet-686840.html", "text": "Върховният съд на Чили разпореди вчера конфискация на авоари на стойност 1,6 млн долара на бившия диктатор Аугусто Пиночет (1973-1990 г.), в рамките на разследване на корупционен скандал, предаде Франс прес, цитирана от БТА.Решението, което е окончателно, е взето в рамките на т.нар. \"афера Ригс\" - разследване действията на чилийски високопоставени лица, които са помогнали на Пиночет да укрие част от състоянието си в Ригс Банк и други банки в САЩ. Съдът също така потвърди присъдата на бившите военни, признати за виновни в отклоняване на държавни средства - Габриел Марио Вергара Сифуентес, Хуан Рикардо Мак-Лин Вергара и Еухенио Фернандо Кастильо Кадис, които бяха осъдени на 4 години затвор.То отменя частично реституирането в полза на семейството на Пиночет през 2017 г. на авоари на стойност близо 5 млн долара, конфискувани през 2004 г. в рамките на същото разследване. Държавата обжалваше и искаше анулирането на това решение. Върховният съд с решението си позволи на фамилията на диктатора да запази по-голямата част от авоарите.Пиночет умира от инфаркт през 2006 г. на 91 години. Негови наследници са съпругата Лусия Ириарт, 95-годишна, и петте им деца. Според съда вдовицата и другите наследници са знаели за незаконния произход на средствата.Разследването на чилийското правосъдие за отклоняване на бюджетни средства започна след откриването в банка Ригс във Вашингтон и в други американски банки на стотина тайни сметки, в които Пиночет укрил от 1981 г. близо 20 млн долара чрез сложни финансови маневри. За операциите той използвал серия фалишиви самоличности - вариации на името си като Аугусто П. Угарте, А. Угарте, Хосе Рамон Угарте и Х. П. Угарте, както и псевдоними като Даниел Лопес или Джон Лонг. През 2005 г. Ригс Банк призна, че е крила сметки на Пиночет и прие да плати глоба от 16 млн. долара за пране на пари.", "date": "2018.08.25", "title": "Чили конфискува 1,6 милиона долара на диктатора Аугусто Пиночет"}
{"url": "https://offnews.bg/futbol/majkala-zahapa-ludogoretc-tcska-ne-mozhe-da-gubi-na-miasto-s-dve-ulit-686845.html", "text": "Бившият защитник и шеф в ЦСКА Георги Илиев-Майкъла коментира представянето на \"червените\" под ръководството на треньора Нестор ел Маестро, както и загубата от Лудогорец с 0:1 в дербито от Първа лига, което беше и първо поражение за столичани в шампионата. Майкъла дава позитивна оценка на представянето в Лига Европа, но смята също така, че отборът има доста резерви.\"ЦСКА се представи добре в евротурнирите, просто малко късмет и елементарни грешки лишиха отбора от достигане до продължения на реванша в Дания. Това, което винаги съм го търсил, представянето в евротурнирите, ЦСКА го направи. На мен лично Ел Маестро ми харесва, но все още е много рано да му се дават оценки.Трябва да му се даде повече време за работа и след това могат да се правят някакви по-сериозни заключения. Ние много бързаме в България или да оплюем някого, или да го направим най-големия. Паро Никодимов е много прав в анализа си след мача с Лудогорец. Не може вратарят да излиза извън пеналтерията да гони нападател и изведнъж да се връща, а на вратата няма никой. Защитниците тръгват след Черниаускас. Това е глупост и се учи до десетгодишна възраст.Отдавна съм казал, че ЦСКА има голям проблем в защита. Това е основното място, за което трябва да се помисли за подсилване. Нападателят Мауридес е много по-комбинативен от Фернандо Каранга. Колективен играч е. Гриша Ганчев е осигурил най-добрите условия на отбора. Време е вече да дават по 120 процента от себе си.Срещу Лудогорец, ЦСКА игра слабо. Това не е играта на ЦСКА, която искам да виждам. ЦСКА не може да се плаши от Лудогорец. Но разликата отново ще е десет точки, докато не се научат, че Лудогорец трябва да се бори с ЦСКА, а не обратното.На стадиона, щом минеш табелката ЦСКА, вече си най-добрият и не може треньорът да коментира след мача, че Лудогорец е най-добрият отбор в България и е нормално мачът да е загубен. Не, не е нормално. ЦСКА не може да загуби на място, където има две улици\", каза Майкър пред “Тема спорт”.", "date": "2018.08.25", "title": "Майкъла захапа Лудогорец: ЦСКА не може да губи на място с две улици"}
{"url": "https://offnews.bg/ikonomika/v-ruse-ochakvat-legendarnia-orient-ekspres-686857.html", "text": "Легендарният влак \"Ориент Експрес\" ще пристигне в Русе на 28 август. Това съобщиха от жп гарата в крайдунавския град.По разписание влакът, който пътува от Париж до Истанбул, трябва да спре на Централната гара в Русе в 12,55 часа, а 55 минути по-късно да отпътува за Варна.По време на престоя композицията ще премине граничен контрол, технически преглед и ще бъде заредена с вода. Тренът се състои от 16 вагона с общо тегло 889 тона.През миналата година луксозният влак, описан от Агата Кристи, премина през Русе на 29 август. Тогава в него пътуваха 99 туристи от различни държави. Цената на най-скъпия еднопосочен билет бе 10 000 евро.", "date": "2018.08.25", "title": "В Русе очакват легендарния Ориент Експрес"}
{"url": "https://offnews.bg/kuhnia/vremeto-shte-bade-taratoreno-686783.html", "text": "В дните, в които термометрите показват високи градуси, всеки търси начин да избяга от жегата. Разбира се, най-доброто решение на проблема е морето, но не всеки има възможност да го направи. Затова една ледена напитка или студена супа връща желанието за живот.Испанците си имат гаспачо, ние - таратор, руснаците - \"окрошка\". Древните вавилонци си приготвяли пък таратор с пъдпъдъчени яйца. Сирийците до ден днешен са фенове на таратора с жито. Суданците си имат студена супа от полезното цвекло. Това е древна рецепта запазена от нубийците. Според някои легенди дори тараторът с жито, който се приготвя в Сирия, е измислен в древна Нубия. Зад океана аржентинците се разхлаждат с таратор с тиквички и авокадо, а неаполитанците - с марули и орехи.Оказва се, че няма народ по света, който да не приготвя таратора по всевъзможен начин, който фантазията едва ли би могла да побере.В Грузия правят невероятно вкусен таратор, но не с кисело, а със студено прясно мляко и елда. До чинията се сервира малка купичка с безумно лютата грузинска подправка \"аджика\".Противно на разпространеното мнение, тараторът не е уникално българско \"изобретение\", а по-скоро световно, това не пречи да е любимата студена супа на всеки българин. При условие, че на пазара има всички зеленчуци, защо пък да не разнообразим традиционната българска рецепта с тази на различните народи. Ефектът е същият - много вкусно и разхлаждащо!Ядете аржентински таратор и си представяйте, че сте на брега на Атлантическия океан. Сърбайте руска \"окрошка\" и си представяйте, че сте на брега на Москва река. Окрошка е много популярна руска студена супа, наподобяваща нашенския таратор, но с доста по-богато съдържание. Съществуват 23 рецепти за приготвянето й. Името произлиза от глагола \"крошить\", което означава натрошаване на малки парчета. В класическия вариант супата е микс от свежи зеленчуци (краставици, зелен лук, репички), варени картофи и яйца, шунка (сух салам или сухо месо) и квас. Алтернативните варианти могат да се направят с друга течност вместо квас (кефир, суроватка, бира, разреден оцет, разреден йогурт и др.), както и да се приготви с червено цвекло. Съставките се нарязват на малки кубчета и се заливат с квас преди консумация. Въпреки че съставките са подобни на тези в руската салата, вкусът на окрошката е много по-различен от този на салатата. Окрошката се смята идеална за лятото, тъй като е освежаваща и ободряваща. Може да се яде и с млечна сметана или горчица.Ако решите да похапнете судански розов таратор от цвекло си представете, че сте под сянката на огромно бананово листо на брега на Нил. Ако се спрете на вавилонския или сирийски таратор вероятно ще си представите, че го хапвате под някоя палма на брега на древните реки Тигър и Ефрат, а пред вас величествено се извисява Вавилонската кула. В изброените страни тараторът се яде целогодишно, тъй като там по-голямата част от годината е горещо. Изключение прави Русия, но и там прословутата \"окрошка\" се сърба по всяко време, независимо дали навън е плюс или минус тридесет. Лятото все пак е сезонът, в който тараторът е предпочитана храна на трапезата ни.Възможностите да го направим са разнообразни. Ако сте почитатели на студените супи и сте склонни да експериментирате можете да пробвате и студената испанска доматена супа гаспачо, студената крем супа от тиквички и авокадо, или пък ексцентричната розова студена супа от червено цвекло, която може да бъде наречена и таратор с червено цвекло. Всички тези студени супи са много лесни и бързи за приготвяне, но са нетипични за българската кухня. Въпреки това биха могли да намерят почитатели, тъй като са много освежаващи и подходящи за горещите летни дни и са напълно приложими и у нас. За Сирийския таратор с жито са необходими следните продукти: 1 кг жито, 5 кофички кисело мляко,1 с.л. зехтин, 3-4 големи скилидки чесън,1 с.л. кимион,100 гр смлени орехи, сол, магданоз, копър. Начин на приготвяне: Житото се сварява. Киселото мляко се разбива добре в дълбок съд или тенджера, подправя се с пресования чесън, добавят се зехтин, кимион и сол. Копърът и магданозът се нарязват на много ситно. Сипват се със смлените орехи. Прибавя се житото и се обърква добре. Желателно е да престои няколко часа в хладилник. Поднася се студен с украса от стрък магданоз.Таратор по асирийски, по вавилонски с пъдпъдъчени яйца /Древна асирийска рецепта/. Необходими продукти: 500 г кисело мляко, 1 бр. краставица, 2 с.л. зехтин, 6-10 бр. твърдо сварени яйца от пъдпъдък, розова хималайска сол,1 с.л. кимион, магданоз, копър. Начин на приготвяне: Млякото се разбива, прибавя се ситно нарязаната краставица, зехтинът, пъдпъдъчените твърдо сварени яйца. Овкусява се със сол и кимион, може да се разреди с чаша студена вода. Поднася се със ситно нарязан магданоз.Руски таратор - окрошка (за две порции): 1/2 краставица /2-3 корнишона, 4-6 репички, 2 стръка зелен лук, 5 стръка копър, 4-5 твърдо сварени яйца, 150 г хамбургски салам, шунка, варено или печено месо, 350 мл студен квас, кефир, айрян. За подправяне: 1/2 ч.л. люта горчица, хрян на вкус, 1/2 ч.л. сол, 1 ч.л. захар,1 ч.л. олио, 2-3 с.л. квас, кефир, айрян. Всичко се смесва. Краставицата и саламът се нарязват на кубчета, репичките - на тънки шайби, лукът - на ситни парченца, яйцето - както ви харесва (ако е много наситнено, жълтъкът се смесва с кваса и това прави окрошката мътна). Съставките се разбъркват и се разпределят в чинии. Салатоподобната смес се залива с квас или кисело мляко или кефир и се овкусява със сместа за подправяне. Поднася се веднага, като се подправя със сметана. Много домакини допълват рецептата с варени картофи.Таратор по аржентински с тиквички и авокадо. Необходими продукти: 1 бр. голяма тиквичка, 2 бр. авокадо, 400-500 г кисело мляко, 5-6 скилидки чесън, 1-2 с.л. зехтин, 1 връзка пресен копър, 150 гр смлени орехи, сол. Начин на приготвяне: Тиквичката се настъргва на ренде заедно с кората. Авокадото се обелва и се нарязва на ситни кубчета. Към тях се прибавят счуканият с щипка сол чесън и смлените орехи. Прибавя се зехтинът и ситно нарязаният копър. Добавя се киселото мляко, което по желание може да се разреди с малко вода. Разбърква се добре и се оставя в хладилника да се охлади. Може да се поднесе в чаши с кубчета лед.Таратор с марули по неаполитански. Необходими продукти: 1 бр. маруля, 400 г кисело мляко, 1-2 с.л. счукани орехови ядки, 2 скилидки чесън, 4 с.л. зехтин, сол. Начин на приготвяне: Марулята се измива. Сърцевината се нарязва на тънки ивици. Слага се млякото, разбито с вода. Прибавя се счуканият чесън, орехи и олио. Поръсва се със ситно нарязан копър.Розов таратор по судански. Необходими продукти: 600 г кисело мляко, 400 г краставица, 200 г червено цвекло, 2 с.л. зехтин, 2 скилидки чесън, хималайска сол, копър, 1 с.л. тахан. Начин на приготвяне: Червеното цвекло се сварява до омекване и се пасира. Киселото мляко се разбива, прибавят се 300 мл вода и червеното цвекло. Краставиците се настъргват и се прибавят към сместа. Прибавят се пресованият чесън и нарязаният копър. Подправя се с хималайска сол и разбитият в зехтина тахан.Спаначен таратор в блендер. Необходими продукти: 400 мл кисело мляко, 400 мл вода, 1 бр. краставица, 4 стръка пресен чесън, 200 г спанак, 1 ч.л. сол, копър. Начин на приготвяне: Краставицата се рендосва в подходяща купа. В блендера се слага нарязан на едро спанак и чесън, добавят се киселото мляко и водата и се разбиват. Излива се при краставицата, добавят се сол и копър.Таратор с магданоз по селски. Необходими продукти: 2 бр. краставици (300 г), 1 стрък зелен чесън, 1/2 връзка магданоз, 400 г кисело мляко, 2 с.л. зехтин, сол. Начин на приготвяне: Чесънът и магданозът се нарязват на ситно и се счукват. Посоляват се и се разбъркват със зехтина. Краставиците се обелват и се настъргват на едро. Прибавят се към чесъна и се разбъркват. Млякото се разбива с 200 мл вода и се разбърква с краставиците. Поднася се изстуден със стръкче магданоз.Зимен таратор с праз. Необходими продукти: 2 стръка праз, 800 г кисело мляко, 50 мл зехтин, копър, орехи, чесън, сол. Начин на приготвяне: Празът се нарязва на много тънки лентички, задушава се до омекване в олиото и малко вода, сол и се отцежда. Добавя се разбитото кисело мляко със студена вода. Тараторът се поръсва с нарязания на ситно копър, добавят се пресованият чесън и смлените орехи.Летен таратор с мляко от лимец и тиквичка - БИО. Продукти: покълнал лимец; тиквичка; био краставица, 2-3 супени лъжици маслинова паста; половин лимон; копър; 3 скилидки чесън. Приготвяне: Обелете лимона. Нарежете тиквичката на едри парчета. Сложете лимона, тиквичката, чесъна, маслиновата паста и лимеца в блендер. Смелете продуктите добре до получаването на млякото с фина консистенция. В зависимост от предпочитанията, може да се разреди с малко вода. Нарязват се краставицата и копъра. Смесете всичко и разбъркайте. Насипете в купички, украсете.", "date": "2018.08.25", "title": "Времето ще бъде тараторено"}
{"url": "https://offnews.bg/112/prokuraturata-razsledva-intcidenta-pri-kojto-se-razbi-samolet-i-pilot-686838.html", "text": "Окръжната прокуратура в Добрич е поела ръководството на досъдебното производство във връзка с инцидента с разбития самолет на летището в Балчик снощи, при който загина пилотът.Това съобщи окръжният прокурор в Добрич Пламен Николов.Изясняването на случая е започнало незабавно след произшествието. Действията по разследването ще се извършват от следовател от Националната следствена служба, уточнява Николов.Магистратите ще работят съвместно със специалисти от Звеното за разследване на авиационни произшествия към министерството на транспорта.Днес ще бъде извършен основен оглед на мястото на инцидента. Ще бъдат назначени съдебно-медицинска и технически експертизи, добави окръжният прокурор.Двуместен самолет Cirrus SR22 е излетял в 17.45 часа от летище Лесново. Летял е в неконтролирано въздушно пространство на височина 3100 метра, след което е преминал през въздушното пространство на летище Варна и в 18.54 часа е предаден за кацане на летище Балчик.Пилотът е потвърдил, че е осъществил контакт с летището и се е насочил за кацане.При кацането самолетът се ударил силно в пистата, преобърнал се и се запалил.Пилотът е загинал на място. Той е на 52 години, от Варна, уточниха от областната дирекция на полицията в Добрич.", "date": "2018.08.25", "title": "Прокуратурата разследва инцидента, при който се разби самолет и пилота загина"}
{"url": "https://offnews.bg/stil/majka-na-3-detca-vdahva-zhivot-na-stari-drehi-i-pomaga-za-opazvaneto-n-686594.html", "text": "Сара Тао, майка на 3 малки деца, притежава умението да вдъхва живот на старите дрехи. Тя създава красиви модели от дрехи втора употреба и така помага да се опази околната среда. Причината да се захване с преправяне на стари модели е раждането на първото ѝ дете. Тогава Тао намира начин да спести средства. Шие дрехи за себе си и семейството си и помага на природата. Мотото на Тао е „Изглеждай добре, чувствай се добре, прави добро”.Модната индустрия е виновна за 10% от въглеродните емисии в световен мащаб. Всяка година така наречената „бърза мода” залива пазара с нови модели дрехи, които се носят за кратък период. Според проучване в САЩ годишно се изхвърлят над 30 кг. дрехи на човек. За даде своя малък принос за намаляване на свръхпотреблението, Сара възнамерява да създаде собствена линия, градяща се на философията ѝ, като всички приходи ще отиват за деца в нужда.", "date": "2018.08.25", "title": "Майка на 3 деца вдъхва живот на стари дрехи и помага за опазването на природата (галерия)"}
{"url": "https://offnews.bg/obshtestvo/ogranichavat-dvizhenieto-kam-shipka-shte-puskat-samo-avtobusi-686823.html", "text": "За днешните чествания на 141-та годишнина от Шипченската епопея се ограничава движението по път I-5 Габрово - Шипка - Казанлък, съобщи Агенция \"Пътна инфраструктура\" (АПИ).От 8 ч. до 20 ч. се ограничава движението на транзитно преминаващите превозни средства по път I-5 (E-85) Габрово - Шипка - Казанлък.Транзитният трафик ще се пренасочва по път II-55 Проход на Републиката, както следва:През прохода „Шипка“ ще бъдат пропускани само автобуси и автомобили с участници и гости в събитието, както и организираният междуградски автомобилен транспорт.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.08.25", "title": "Ограничават движението към Шипка, ще пускат само автобуси"}
{"url": "https://offnews.bg/nashite-avtori/umirashti-rodilki-zahvarleni-bebeta-686700.html", "text": "Не че не се е случвало!Така си казах и въздъхнах – както винаги.Научих се с годините твърде много и твърде леко да въздишам. Ако на земята падне метеорит с размерите на футболно игрище и унищожи 97% от живите организми, най-вероятно ще се наложи да въздъхна два пъти.Но преди, когато бях млад, не въздишах, от не!Захващах се и роптаех, възмущавах се, крещях, размахвах ръце, предизвиквах публични дебати, а понякога вдигах и бунтове. Стихийните бунтове на младостта.Защо, Боже, е толкова слаба човешката воля, толкова кратка човешката упоритост? Трябват й няколкостотин провала, няколкостотин натривания на носа, няколкостотин ясни доказателства, че от нея нищо не зависи – и волята се предава, и започва само да въздиша.Просто в остатъка от дните си си въздишаш!Не че и преди не се е случвало – казах си – да изхвърлят дечица на бунището. И родилки да умират. При неясни обстоятелства. Но сега ми се струва, че реакцията на такива - случвали се винаги - неща е по-често въздишка, отколкото реакция, характерна за жив и борещ се за самосъхранението си организъм.Въздишат, преди да издъхнат, захвърлените на бунището бебета. Те не могат да се съпротивляват. Никой не ги е научил как.А ние може и да сме знаели как, но може и да не сме. Най-вероятно сме знаели – казвам си – но сме забравили.Медиите ни зариват с ужаси, битието ни залива с примери за грубост и цинизъм, публичният разговор ни залива с вулгарна жестокост – а ние току въздъхнем. И продължаваме напред.Какво мога да направя? – питам се – Вместо да въздишам? Когато науча за изхвърлено бебе на сметището?Питам се – мога ли да отделям адекватна частица от чувствата си, от мислите си, от енергията си и от гражданската си активна съвест – за всяко такова нещо? Мога ли да си го позволя? За колко такива случая ще ми стигне активността, енергията, силата, съвестта?Та нима не умират по няколко хиляди човека във всяка една минута, из целия тоя огромен и несправедлив свят? И нима във всяка смърт няма по поне една капка несправедливост?Примерно – едно от нещата, които веднага се пръкнаха в главата ми, когато научих за мъртвото бебе, беше мисъл, противна колкото самото изхвърляне: Дали са цигани тези, които са го изхвърлили? – ето това се запитах.И в първия момент се засрамих от тоя придобит още в детството, неволно погълнат като токсичен отпадък, инфантилен расизъм. Как – смъмрих се – си позволяваш моментално да изпитваш съмнение към ромите?Хм – оправдах се сам – като дете и като млад човек, особено като лекар, са ме учили да вярвам на статистиката. И когато има частен случай, в който нещо не е изяснено – да приемам, че неизясненото нещо е такова, каквото статистически доказано е по-вероятно да е. И - определено статистически ромите изоставят по-често децата си.Но така ли е? И имам ли право да казвам това?Да – точно заради това се засрамих. Защото, действително, каквото и да говори една статистика – стига да има и едно изключение – аз нямам никакво право – на основата на статистически вероятности – да хвърлям каквито и да било обвинения!И в миг си дадох сметка, че расизмът е една статистическа безчовечност.И си дадох сметка, че всъщност статистиката е една расистка безчовечност.Казва се: Голям процент от ромите...И на основата на тая статистическа стигма – ние, свикналите да вярваме на статистики – сме готови, тъй като процентът е висок...или още повече – тъй като сме свикнали с тая безпроцентна статистика на Тоталната Еснафска Предубеденост – да „знаем”, защото видиш ли, сме „виждали така”, и така е „очевидно”, че (да речем) ромите крадат повече от българите. И когато има кражба – ние без много да му мислим – по най-фашистко-статистически начин – си казваме: Хм, да, това пак са го направили циганите.Да, статистически погледнато, по-вероятно да е така.Но когато има частен, конкретен случай, статистиката губи всякаква меродавност!И това е редно да го знае всеки образован човек! Защото дори и вероятността, да речем, някое престъпление да е извършено от роми, да е огромна – все пак в конкретния случай може да се е случило именно по-малко вероятното!Но кой ти мисли по тоя начин? Щом нещо е по-вероятно да е еди как си – значи то Е така!Ха – ето това е – казах си и въздъхнах – истинското начало на фашизма!А жена ми – докато гледахме телевизия и говореха за починалата родилка – съвсем без да се замисля, съвсем подобно на мен ( в тоя първи момент, след като бях разбрал за бебето) ме попита: Тези цигани ли са?И аз изтръпнах. Защото си бях помислил нещо подобно.И си дадох сметка, че по един ловък, примитивен, себесъхранителен начин – съм склонен да прехвърлям вината. От себе си на друг. А в случая – от своя си народ – на другия; на тоя – сенчестия, поемащия (като истинско кошче за душевен боклук) всичките ни лоши мисли, мрачни съмнения и подозрения. Не! - казва моят примитивен самосъхранителен инстинкт - не, българите не правим такива неща! Това може да са само цигани!А щом са цигани – значи вината е добре опакована, свита на обезопасен пакет и прехвърлена ловко – на бунището за вини!Ние вина не обичаме да носим – но си имаме бунище за вини и това бунище си има име: Ромска общност.Това, естествено, в съзнанията ни. На ниво първи мисли, първи чувства; на ниво интуиция. Но не е ли тя това, което ни движи в тоя свят?Прищя ми се да престана да въздишам и да се примирявам при всяко чудовищно безобразие. Но какво мога да направя?Първо – казах си – направи от себе си нещо, което да прилича повече на стабилен остров на светлина, отколкото е всичко наоколо. Направи себе си повече Човек!Въздиша и се чувства безсилен слабият! А слаб е тоя, който не се чувства добър.Заливането с грозота, безобразие и ужас – от медиите, от цялата бълбукаща и вряща от зла информация наша човешка среда – прави едно: прави ни болни от чувство за безсилие.А безсилният човек, страдащият от чувство за безсилие човек, е две неща: Той е нещастен, но той е и лесен. За управляване.Той се чувства виновен и не-добър, не-достоен, не-успял, провален човек – като тресчица в злия водовъртеж на живота! И то такава тресчица, която е и виновна, че от нея нищо не зависи.Хитро са ни спретнали, така да се каже, тая гозба – тая душевна нагласа ни я сервират, защото ни искат такива! Така ще сме удобни!А аз не искам да съм такъв и да съм Така.И си дадох сметка, че единственият начин е, когато чуя за безобразие, за умряло на бунище детенце, за умряла в болница родилка – да отправям поглед...Ето тук е моето прозрение!Не да отправям поглед към тях, към далечните и независещи от мен неща...които ми подхвърлят, с които ме засипват, именно и само за да се чувствам безсилен (за „поправянето им”)...А да отправям погледа си веднага – като истински ловък, интелигентен, справящ се с действителни препятствия Хомо Сапиенс – към това, което зависи от мен, което мога да поправя, което мога да променя, което мога да спася!И така – поправяйки близките и подръчни (не по Хайдегер, а по мен си) неща в битието си – да престана – веднъж за винаги - с това малодушно въздишане.Което е болестта на нашето малодушно време.", "date": "2018.08.25", "title": "Умиращи родилки, захвърлени бебета"}
{"url": "https://offnews.bg/horoskop/horoskop-za-25-31-avgust-ot-antonia-mechkova-683186.html", "text": "Изпращате август изпълнени с енергия и амбиции за кариера. Ако имате по-сериозни лични грижи – можете да се захванете с тях сега, пари не липсват. Някои Овни мечтаят за пътуване и нови изяви, с бдителност и такт да си подбират партньори, да изясняват проекти. Вторник напомня за гъвкавостта, с нея постигате много, в сряда обаче ставате твърде придирчиви. От понеделник до четвъртък не поемайте прекомерни ангажименти, уморяват ви, изнервят... Роднини и приятели ви подкрепят, покажете уважение към своите помощници.Сега ви притесняват финансови и делови въпроси, доста от знака ще ги уредят добре, стига да действат принципно и бдително. От събота до вторник Телците да не се претоварват с дела, да поддържат равномерно темпо в работата, а и да не изпадат в крайности при общуване в кръга си. Едни се мъчат да спечелят на чужд гръб – няма да стане, втори поемат излишен риск, водени от най-добри чувства, трети пристъпват малко със страх към служебните предизвикателства. Секновение носи такива, изяснете нещата, искайте помощ от близки и пестете.Напрегнато 7-дневие. Запазете присъщото си благоразумие и ще се справите с пречките, а и няма да усложнявате отношенията с близки. Група Близнаци ще намалят темпото и амбициите си още в събота, в понеделник има куп теми за изясняване и задачи за довършване. Търсете подкрепа и не се примирявайте с недостатъци, защото въпреки усилията в някои моменти може да се чувствате в небрано лозе. В четвъртък поемате доста ангажименти на колеги, роднини и пр. само и само нещата да вървят, но в петък няма да сте толкова отстъпчиви...Краят на август ви мобилизира за изяви и печалби, от понеделник се връщате към стари дейности и уговорки. Раците са общителни, разчитат и на връзки, но в работата се задават пречки. Трябва да се справите с тях, започвайте сериозна работа, само със самореклама няма да стане. Може да откриете за разчистване пропуски, просрочени задачи. В четвъртък пак влизате в обичайното си темпо, пестете сили и не се месите в спорове, ако не ви засягат пряко, околните вече са ви оценили и ще ви подкрепят искрено. Помагате много, но не и на наглеци. В последните дни на август на преден план за вас излизат делови и финансови въпроси. Лъвовете си имат идеи за изява и печалби, но през уикенда не говорят за тях. В понеделник внимавайте да не давате поводи за разправии. Вие сте лидер между колеги, познати, съседи, ще изяснявате проблемите тактично. В сряда си налагате ограничения, да не е за сметка на общуване, шефове трябва да се убедят в професионализма и лоялността ви, околните да спрат да мрънкат и да приемат програмата ви. Не е лесно, но когато трябва, вие ще им помагате.За вас краят на месеца е хубав, в делови и личен план отпадат пречки, които напоследък са ви притеснявали. До вторник Девите упорстват за приключване на важни дела, влиятелни хора ще оценят усилията им, ще спечелят на своя страна колеги, познати. Не бързайте да поемате нови обещания на Секновение, нужно е да проучите ситуацията, да прокарате вижданията си. Не се мъчете това да стане на мига, добре знаете, че трябва да стабилизирате успехите си. И грижи за здравето и близките не са излишни, общуване с природата е от полза.Период за амбициозни делови проекти, ако приятелите ви пилеят време и пари, намерете начин да им подскажете по-разумно поведение, не да поемате техни задачи през уикенда. В понеделник Везните ще действат по самостоятелните си бизнес планове, да бъдат подчертано предпазливи. В следващите дни ще имате още възможности за контакти и купони, ако пътувате, пак ще е свързано с проекти, проучване. Взискателни сте към другите и с основание, обаче не късайте връзки набързо. Важи и за любовта, някои обмислят сериозни стъпки.Напрегнати дни, ако сте на работа – ще има колегиални интриги. Е, доста Скорпиони ще държат нещата под контрол – от понеделник им идват други оферти, а който си прави сметката на техен гръб, ще остане разочарован. Но... без емоционални изблици и финансови рискове. Вторник ви кара да търсите нови партньори, бъдете нащрек с малко познати хора или ги използвайте само за решаване на ограничен кръг задачи. И за вашите идеи ще дойде времето, но в четвъртък и петък следвате чужди, трудолюбието ви е голямо и за похвала...Периодът ви зарежда с енергия, но и с много високи амбиции за изяви и печалби. Вероятно доста Стрелци сега ще се огледат и за партньори, новите проекти изискват друг кръг. От събота до понеделник ще решите въпроса, иначе във вторник ще се чувствате уморени, отегчени, а вие държите и на имидж, и на приходи. В сряда май е по-разумно да търсите промяната, като се включите в чужди планове, в четвъртък-петък ще се убедите, че и те са добри. Куп срещи и запознанства, вести и оферти ви карат да забравите някои ядове.  Лято или не, вие сте затрупани със задачи през деня, а вечер подлагате на най-строг анализ свършеното. Козирозите имат и съмишленици, особено ги радват обичаните хора, но точно сега отговорността им за работата е сериозна и те ще упорстват с всички сили да постигнат и най-високите си цели. В понеделник не споделяте грижите си, във вторник сте по-критични, дано шефовете се сетят защо... От сряда предпочитате самостоятелни начинания, в петък подхващате и стари уговорки с партньори. Пестете енергия, емоции, макар че здравето ви е ОК.Време е да се хванете здраво за работата, лятото изтича, а с него и желанието да сте по купони, с компании. Водолеите имат стари уговорки и проекти, ще стартират тези идеи, доходни са, но само ако се прояви постоянство. Обаче от събота до вторник все нещо ви дърпа към други хора и дейности, колебаете се. На Секновение срещите ще ви окуражат или ви подсказват по-разумен подход, по-печеливша стратегия. Няма да я реализирате на мига, ала не усложнявайте отношенията си с близки, а щом трудът ви бъде възнаграден, зарадвайте и тях.Последните дни на август ви вливат нова енергия и амбиции за делова изява, печалби, подобряване на домашни и лични неща. Рибите да бъдат бдителни, всичко трябва да се проучва и пресмята, интуицията им подсказва куп спънки. В понеделник упорствате по рутинни задачи, във вторник не бързате с идеи, в сряда балансирате отношения с колеги, партньори и клиенти, трудът ви трябва да бъде по-високо оценен. Четвъртък и петък са за най-близки, заслужават обич, грижа. Няма да допуснете други да се месят в чувствата и бъдещето ви.", "date": "2018.08.25", "title": "Хороскоп за 25 - 31 август от Антония Мечкова"}
{"url": "https://offnews.bg/obshtestvo/vremeto-dnes-toplo-i-slanchevo-686837.html", "text": "Днес ще е предимно слънчево, с временни увеличения на облачността, показва прогнозата за времето на НИМХ.След обяд на места в западните планински райони ще превали и прегърми. Ще духа слаб до умерен южен вятър и температурите слабо ще се повишат.Максималните ще са между 30° и 35°, за София - около 30°.По Черноморието ще е предимно слънчево. Ще духа слаб до умерен предимно източен вятър. Максималните температури ще са 28-30°. Температурата на морската вода е около 27°. Вълнението на морето ще е 2-3 бала.В планините ще е предимно слънчево. След обяд над масивните от Западна България ще се развива купеста и купесто-дъждовна облачност и на места ще превали и прегърми. Ще духа слаб до умерен вятър от запад-югозапад. Максималната температура на височина 1200 метра ще е около 24°, на 2000 метра – около 17°.", "date": "2018.08.25", "title": "Времето днес: Топло и слънчево"}
{"url": "https://offnews.bg/ikonomika/tesla-ostava-na-borsata-686846.html", "text": "Производителят на електромобили Тесла (Tesla) остава на борсата, след като главният изпълнителен директор Илон Мъск обяви снощи, че инвеститорите са го убедили компанията да остане публична, предадоха световните агенции.Късно снощи той написа в официалния блог на компанията, че е взел решението на базата на реакции на инвеститорите, включително институционални.В четвъртък Мъск се срещна с борда на директорите на производителя на електромобили и слънчеви панели, за да им каже, че според него компанията трябва да остане публична, уточнява Асошиейтед прес.На 7 август в съобщение в Туитър Мъск писа, че обмисля да изтегли компанията от борсата. Той посочи, че това би избегнало краткосрочния натиск от представянето на финансови отчети на всяко тримесечие. В съобщението се отбелязваше, че е осигурено финансиране за изкупуването на акциите, но по-късно компанията посочи, че подробностите предстои да бъдат уточнени със саудитския държавен инвестиционен фонд.В съобщението тогава се казваше още, че Тесла ще предложи 420 долара за акция, което е с 23 процента над цената при закриването на търговията на 6 август. При изкупуването на всички акции сделката щеше да е на стойност 72 милиарда долара.Мъск притежава 20 процента от Тесла. Инициативата му даваше възможност за избор - тези, които имат пакет акции могат да останат в компанията като инвеститори или да ги продадат при курс от 420 долара, уточнява ТАСС, цитирана от БТА.Туитът на Мъск привлече вниманието на Комисията по ценните книжа и фондовите борси (SEC) на САЩ, която поиска от компанията разяснения.В съобщението си от снощи Мъск посочва, че въпреки решението Тесла до остане публична, според него е имало достатъчно финансиране за изкупуване на акциите на компанията.", "date": "2018.08.25", "title": "Тесла остава на борсата"}
{"url": "https://offnews.bg/futbol/totnam-odrusa-s-660-000-evro-loris-za-shofirane-v-netrezvo-sastoianie-686847.html", "text": "Вратарят на Тотнъм Уго Лорис отнесе глоба от 660 000 евро от клуба, след като беше хванат от полицията да кара колата си в Лондон в нетрезво състояние.Тепърва френският страж ще си има работа с властите, но реакцията на ръководството е красноречива за отношението му към неговото нарушение.31-годишният световен шампион от Русия 2018 е бил спрян за проверка в петък срещу събота и дрегерът е показал, че е пил. Вратарят е бил задържан и пуснат след седем часа под гаранция.\"Извинявам се на всички - семейството, клуба, съотборниците, мениджъра и феновете. Поемам цялата отговорност. Това, което сторих, е недопустимо\", казва Лорис, който ще се изправи пред съд на 11 септември.Глобата от 660 000 евро е двуседмичната му заплата. По всяка вероятност той ще пропусне предстоящия мач с Манчестър Юнайтед на 27 август, понеделник.", "date": "2018.08.25", "title": "Тотнъм одруса с 660 000 евро Лорис за шофиране в нетрезво състояние"}
{"url": "https://offnews.bg/interviu/istorikat-sar-kristofar-klark-evropa-sega-napomnia-na-godinite-predi-684186.html", "text": "- Разказвате историята на Европа в нова документална поредица. Кои са акцентите в нея? Има ли изненадващи факти?Поредицата не е за нови открития. Да, открихме и нови факти, но акцентът е, че разказваме историята по нов, свеж начин. И все пак мисля, че много от нещата ще са неизвестни досега на зрителите.Въпреки че например има студенти от класическата цивилизация, които знаят за пиесата на Есхил \"Персите\" и разбират какво се случва там и може би дори знаят, че това е първият литературен текст, който използва думата Европа в смисъл на някаква западна общност на държави, това не е нещо, което е широко известно на всички останали. Аз, например, не го знаех. Освен това опитахме да разкажем за Ренесанса, Реформацията, религиозната история на континента, политическата история, европейския експанзионизъм към широкия свят - и то по начин, който да изглежда приятен и интересен за широката публика.- Влияе ли времето на разказа на историята? Бихте ли разказали същото по различен начин например преди 5 или 10 години?Мисля, че да. Влагаме емоция и в нашия случай го усетихме. Европа, в смисъл на Eвропейския съюз, е в много напрегнат момент. Идеята за европейски политически съюз, за европейски мир, за Friedensordnung, както го наричат германците - сега се намира в опасност и се отварят много въпроси за бъдещето на Европа като политическа организация. Това е момент, в който е не просто приятно, но и може би политически подходящо и спешно да мислим за това, което прави Европа Европа. И какво влезе в Европа в миналото? Какви са причините за формирането на Съюза? И коя е тази история, от която бягаме.Днешна Европа помни историята на континента и се опитва дa я съхрани за бъдещите поколения. Цялото това наследство ве в центъра на европейската идентичност и съществуване. Но от друга страна, континентът е избягал от ужасяващо минало, особено през 20-и век. И не само. През 17-ти век не е било по-добре. Трябва да мислим за тези неща и да ги свържем с въпроса защо е възникнал Европейският съюз. И какво е заложено на карта, когато обмисляме формата, под която той да продължи да съществува и дали изобщо да продължи да съществува.- На кой момент от историята ви напомня най-много днешна Европа?Мисля, че на годините преди 1914-а, преди избухването на Първата световна война. Ако се замислим за света, в който израснах - сега съм над 50, - бяха годините на Студената война. Един свят, изграден върху противопоставянето на две ядрени суперсили. Даже не суперсили, а хиперсили. Имаше и войни - във Виетнам, в Корея, в Афганистан и т.н.Всички тези войни се случваха и бяха много кървави и смъртоносни, но те се случиха във външна структура, която всъщност беше много здрава. Имаше две ръководни сили, които владееха нещата. Никъде това не се виждаше толкова ясно, колкото в Европа, която бе съсечена на две. През 80-те години на миналия век учих в Западен Берлин, който беше малък остров в комунистическия режим - комунистическата Германска демократична република. Завладяващ град, откъдето можеше да се премине към източната половина. За мен, като австралиец, това бе това бе странно и вълнуващо изживяване - да минавам през граница в града, в който живея, и тя да води не просто към друга част на града, а към друга страна и друг световен ред.Така че, това беше светът, в който израснахме. Той имаше опасностите и недостатъците си, но също така имаше странна стабилност, странна предсказуемост. Сега сме излезли от тази система на биполярна стабилност. Намираме се в период на истинска разнополюсност. Тя е много по-трудно предвидима, много по-непрозрачна и много по-опасна. Затова, когато си мисля за Европа днес и за враждебността от страна на управлението в САЩ, Русия, Турция и разбира се, на популистките движения вътре в Европа, се връщам точно към годините преди Първата световна война.- Кое е най-голямото предизвикателство пред континента днес?Както би казал Бил Клинтън, \"връщам се към предходното си изказване\". Бих добавил, че сега имаме две големи предизвикателства. Едното беше управлението на международната финансова взаимозависимост в Европа, т.нар. Гръцка финансова криза, която разкри опасностите, свързани със система, в която има паричен съюз и множество суверенни държави, но в която парите се изразходват от суверенни агенции от националните държави. И това създаде един вид разхищаване на икономиката и политиката, което е потенциално изключително опасно за структурата на Съюза. Германският социолог Хабермас беше прав, когато посочи странността и неудачността на тази ситуация, при която членовете на представителите на една държава се отнасяха към представителите на друга държава просто като кредитори, а не като колеги.Другото голямо предизвикателство е кризата с мигрантите. То е на световно, не само на европейско ниво, макар понякога да го възприемаме така. Нещо като европейски нарцисизъм и егоцентризъм. Европейците последни преживяха последствията от тази криза. Донякъде, те са резултат от горчивите граждански войни и конфликти с ужасни последици за човечеството. В някои от тях Европа и западните партньори са играли роля, в други не толкова директно. Но кризата се случва и като непряка последица от промените в климата.Така че имаме предизвикателство с исторически мащаб, което е заплаха. Не е вариант границите просто да останат отворени за всеки. Трябва да се намери разумната златна среда и знаците сочат, че в крайна сметка Европа ще намери подходящ общоевропейски, паневропейски начин да се справи с този проблем. Но ще отнеме време, защото демокрацията отнема време, не е като диктатор да издаде указ. Тя е бавна, объркваща и оставя място за всевъзможни критики, но е по-добра от алтернативата. И в крайна сметка, ще го постигнем.- Как Брекзит ще промени историята?Ако трябва да съм честен, едва ли ще се случи по-добре, отколкото сега си го представяме. Но той няма да провали Европа. Ако Европа успее, в което искрено се надявам, или се провали, причината няма да е Брекзит. В краткосрочен план, може той да стане причина Европа да преоткрие магията на общността. И сближаването да подпомогне развитието на събитията, вече има знаци в тази посока, особено в Западна Европа. Мисля, че Брекзит ще промени историята за Великобритания. Че тя ще навлезе в бурни води. както се досещате, аз самият не съм ентусиаст за Брекзит. Намирам го за едно от най-тъжните и трагични събития в политическата история на страната от гражданската война през 17 век насам. И си мисля, че страната ще се справи добре. Ще се мобилизира и ще се справи. Но очакванията за времето след Брекзит ще се снижат значително.- Как виждате разрива в отношенията между ЕС и САЩ след налагането на митата върху стоманата и алуминия?Америка има дългогодишни традиции в протекционизма. Има настройката, че винаги може да се върне обратно. В този смисъл Тръмп е част от една по-стара история. Също така мисля, че връзката между Америка и Европа не се изчерпват с такива странности. С изблиците и шумовете, които се появиха от Овалния кабинет. Това всъщност не е състоянието на отношенията между Великобритания и Европа, те имат много по-сложна връзка от това и тя работи на много различни нива.Търговската война е опасно развитие на нещата и трябва да изчакаме да видим дали тя наистина ще се разрази като такава. Надявам се, че ще надделеят по-трезвомислещите и че Тръмп ще се откаже от това абсурдно противопоставяне на Европейския съюз.", "date": "2018.08.25", "title": "Историкът сър Кристофър Кларк: Европа сега напомня на годините преди Първата световна война"}
{"url": "https://offnews.bg/tenis/grigor-dimitrov-se-podgotvia-za-us-open-zaedno-s-novak-dzhokovich-vid-686848.html", "text": "Най-добрият ни тенисист Григор Димитров се готви усилено преди участието си на турнира от Големия шлем US Open. Хасковлията тренира със сръбската суперзвезда Новак Джокович.Българинът проведе подготовка на централния корт \"Артър Аш\" пред погледа на немалко хора. Затова сподели самият Димитров в социалните мрежи.Последният за годината турнир от Големия шлем стартира в понеделник, а организаторите обявиха програмата за откриващия ден в надпреварата. Григор и Стан Вавринка ще имат честта да сложат началото на US Open. Мачът ще започне в понеделник от 12:00 чaса местно време, което означава 19:00 часа българско.Иначе Джокович и Роджър Федерер попаднаха в една половина от жребия на турнира. Две от големите звезди на световния тенис могат да играят един срещу друг в Ню Йорк още в четвъртфиналите.Те нямат мач помежду си преди полуфинал на даден турнир от Дубай през 2007 година. На старта Федерер ще започне с японеца Йошихито Нишиока, а Ноле с Мартон Фучович от Унгария. Още в трети кръг Маестрото може да има непредсказуема задача срещу Ник Кириос.", "date": "2018.08.25", "title": "Григор Димитров се подготвя за US Open заедно с Новак Джокович (видео)"}
{"url": "https://offnews.bg/sviat/srednata-zaplata-v-kuba-se-povishava-veche-e-nad-30-dolara-686854.html", "text": "Средната месечна заплата в Куба за 2017 година е била 767 песо или 30,7 долара, съобщи снощи националната статистическа служба на страната, съобщава БТА, цитирайки ТАСС.През 2016 година средната заплата в карибската страна е била малко по-ниска - 740 песо (29,6 долара).Най-високи са заплатите в захарната промишленост - 1236 песо (49,4 долара), след това в горското стопанство - 1219 песо (48,8 долара) и финансовата сфера - 1048 (41,9 долара). Най-ниско се заплаща трудът в сферата на културата и спорта - 531 песо (21,2 долара).Най-големи заплати получават в провинциите Хавана, Сиего де Авила, Пинар дел Рио и Виля Клара, а най-ниски - в Гранма, Гуантанамо и Сантяго де Куба.Статистиката за заплатите се води от 2007 година. Тогава средната заплата е била 408 песо (16,3 долара).Представените данни засягат работещите в държавния сектор на икономиката. В частния сектор към момента работят 590 000 кубинци - около 13 процента от трудоспособното население.Според световните стандарти заплатите в Куба са изключително ниски, но образованието и медицинското обслужване на острова са безплатни. Освен това в страната действа купонна система. Кубинците всеки месец получават по субсидирани цени 3 кг ориз, половин килограм боб, пакет макаронени изделия, 2 кг захар, половин литър соево мляко, пакет кафе, пет яйца, сол, малко кокоше месо и риба, половин килограм колбас.На хората, на които не им стигат предоставените субсидирани продукти, могат да пазаруват в магазините, където има сравнително широк асортимент, но цените са в пъти по-високи, отбелязва ТАСС.Купонната система се появява в Куба през 1962 година, когато САЩ въвеждат търговско-икономическо ембарго срещу острова.Това ембарго е довело до загуби на стойност 4,321 милиарда долара за Куба в периода април 2017-март 2018 година, съобщава Франс прес, като се позовава на доклад на министерството на външните работи на острова.За наблюдавания в доклада период ембаргото е причинило загуби от 4,321 милиарда долара за Куба, посочи снощи министерството в официален текст.Откакто са в сила санкциите през 1962 година по сегашни цени загубите за кубинската икономика възлизат на 134,499 милиарда долара според министерството.Куба и САЩ възстановиха отношенията си през юли 2015 година след повече от 50-годишно прекъсване, но американският Конгрес запази ембаргото въпреки желанието на тогавашния президент Барак Обама то да бъде премахнато.", "date": "2018.08.25", "title": "Средната заплата в Куба се повишава, вече е над 30 долара"}
{"url": "https://offnews.bg/futbol/ventci-stefanov-ludogoretc-e-naj-silniat-otbor-v-balgaria-v-momenta-686850.html", "text": "Финансовият благодетел на Славия Венцеслав Стефанов сподели очакванията си за сблъсъка с Лудогорец утре. Двубоят на стадион \"Васил Левски\" е от 18:45 часа.\"Мач с мач не си прилича. Никой не трябва да разчита и да лежим на това ухо, че те имат двубои за влизане в групите на Лига Европа. Дано съдията Георги Димитров да свири коректно.Не бива да се заблуждаваме. Лудогорец е най-силният отбор в България в момента, а и в последните години. Ако имаме възможност да даваме такива пари като тях, може би ще бъдем по-добри.Но ние се опитваме да се борим с наши юноши. За толкова пари - толкова. Дано да имаме и късмет. Чакаме Димитър Рангелов да си оправи нещата в Турция. Ще вземем нови играчи\", сподели Стефанов пред \"Тема Спорт\".", "date": "2018.08.25", "title": "Венци Стефанов: Лудогорец е най-силният отбор в България в момента"}
{"url": "https://offnews.bg/obshtestvo/prenasiane-na-chestnite-moshti-na-sveti-vartolomej-686824.html", "text": "След страдалческата кончина на свети апостол Вартоломей, която той приел заради Христа от нечестивите в арменския град Албан (днес Баку, бел.ред.), верните взели честното тяло на светия апостол и го положили в оловен ковчег.От мощите на апостола започнали да стават чудеса, защото от тях се подавало изцеление за болните и поради това мнозина неверни се обръщал към Христа. А слугите на дявола, нечестивите и жестоки жреци, като научили за тези чудеса, и дори ги видели с очите си, не само не познали Божията сила, но се ожесточили в сърцата си и възненавидели честните апостолови мощи. Стигнали до крайната степен на вражда и ярост, те взели оловния ковчег и го хвърлили в морето, за да го потопят в морските дълбини). Нечестивите хвърлили в морето и още четири ковчега с мощи на други свети мъченици. Смята се, че това били мощите на светите Папиан, Лукиан, Григорий и Акакий. Но вместо да потънат в морската бездна, ковчезите плавали като ладии, носейки в себе си безценни съкровища. Макар и да бил от олово, ковчегът на апостол Вартоломей не потънал - по свръхестествен начин той се оказал необикновено лек и се носел по морето сред другите мъченически ковчези като кораб, управляван от Всесилния Бог; два ковчега имало от дясната му страна и два - от лявата, заради апостолската чест.Така по чуден начин по море ковчезите стигнали до Босфор Тракийски в Пропонтида, а след това преминали Хелеспонтския пролив и през Егейско и Йонийско море достигнали Сицилия и се насочили на запад към остров Липара. Тук ковчегът на апостола пристанал към брега. Ковчезите на другите свети мъченици, съпроводили апостола до Липара, го оставили и се разделили, като по Божията воля всеки се отправил по своя път. Ковчегът на свети Папиан отплавал към Сицилия, на Лукиан - в Месина, на Григорий - в Калабрия, а на Акакий - в град Аскалус. За всичко това получил откровение от Бога епископът на остров Липара Агатон.Той отишъл с клира и множество народ на морския бряг и намерил ковчега с мощите на апостола. Преизпълнил се с радост и казал:- Откъде дойде при теб, Липара, това безценно богатство? Наистина, днес ти се възвеличи и прослави. Ликувай и се радвай, приемайки в ръцете си посетилия те велик застъпник и ходатай пред Бога и възкликни към него: добре дошъл при нас, Господен апостоле!Всички се учудвали как оловният ковчег с мощите на светия апостол не само не потънал във водата, а се оказал по-лек от ладия и преминал такъв дълг път по море, очевидно ръководен не от човешка, а от Божия сила, и прославяли Божието величие.След това взели ковчега с мощите на апостола и тържествено и с псалмопения го понесли в църквата. А от светите мощи изтекло миро, от което се подавало изцеление за неизлечими болести.Честните мощи на Христовия апостол се пазели на острова дълго време, чак до царуването на иконобореца Теофил. Тогава заради хорските грехове, по Божието допущение агаряните завладели остров Липара. Управителят на град Беневент, княз Сикард, отдавна бил чувал за чудесата на Христовия апостол и се разгорял с топла вяра към светеца. Затова повикал моряци от град Амалфия и като обещал да ги награди богато, ги убедил да пренесат от остров Липара мощите на свети апостол Вартоломей като скъпоценно съкровище. Моряците се качили на кораба, взели от острова толкова желаното духовно съкровище и се завърнали. И едва щом княз Сикард чул, че пристигат мощите на светеца, заедно с епископа и множество хора излязъл с кораби в морето да ги посрещне. После с почести отнесли мощите в град Беневент, положили ги във Великата църква и тържествено отпразнували това събитие. Оттогава било установено да се празнува пренасянето на мощите на свети апостол Вартоломей на двадесет и петия ден от месец август. А от честните мощи било подавано изцеление за различни болести по молитвите на апостол Вартоломей и по благодатта на Господа наш Иисуса Христа.Източник: ", "date": "2018.08.25", "title": "Пренасяне на честните мощи на свети Вартоломей"}
{"url": "https://offnews.bg/futbol/zvezda-na-bajern-miunhen-s-nova-tezhka-travma-686852.html", "text": "Лоша новина застигна Байерн Мюнхен. Нападателят на баварците Кингсли Коман ще се подложи на нова операция на левия глезен и ще отсъства дълго време от терените.Французинът разкъса връзки на синдесмозата в края на първото полувреме при домакинската победа с 3:1 над Хофенхайм на старта на сезона в Бундеслигата снощи.Коман се завърна в игра по-рано през август, след като заради травма и операция на същия глезен в края на февруари той пропусна остатъка от миналия сезон и не попадна в състава на Франция за световното първенство в Русия.Срокът на възстановяване все още не е уточнен, но със сигурност французинът няма да може да играе поне два месеца.", "date": "2018.08.25", "title": "Звезда на Байерн Мюнхен с нова тежка травма"}
{"url": "https://offnews.bg/futbol/half-na-levski-mechtae-za-natcionalnia-otbor-na-shvejtcaria-686844.html", "text": "Влизане в националния отбор на Швейцария чрез добри игри за Левски е мечтата на 27-годишния полузащитник Давиде Мариани.Това става ясно от материал на \"Нойе Цюрхер цайтунг\", цитиран от \"24 часа\", за един от футболистите в лятната селекция на \"сините\".Мариани пристигна на \"Герена\", след като изтече договорът му с швейцарския елитен Лугано. \"За първи път играя в отбор, който се бори за титлата\", казва халфът.Мариани е уверен, че трансферът в Левски е голяма крачка напред в кариерата му и идва в най-добрата футболна възраст.Швейцарецът хвали темпото при преминаване от защита в нападение в България, обявявайки, че то е по-бързо от това в родината му. \"Герена\" е добър трамплин за чуждестранните футболисти, които искат да попаднат в националните си селекции, но не същото може да се каже за българите.Двама от чуждестранните футболисти на Левски са получили повиквателни от своите национални отбори за паузата през септември. Единият е вратарят Мартин Полачек, който се завръща в селекцията на Словакия.Треньорът на Исландия пък е пратил повиквателна на Холмар Ейолфсон, който беше сред избраниците за Световното първенство.От българите засега изглежда вероятно единствено Иван Горанов да бъде сред повиканите от българския селекционер Петър Хубчев.Днес Левски гостува на Етър във Велико Търново в опит да се утвърди на върха в класирането, който зае преди седмица.", "date": "2018.08.25", "title": "Халф на Левски мечтае за националния отбор на Швейцария"}
{"url": "https://offnews.bg/obshtestvo/traur-prezidentat-otmeni-uchastieto-si-v-zariata-za-shipchenskata-epo-686871.html", "text": "Държавният глава Румен Радев изразява най-искрените си съболезнования към семействата и близките на загиналите при тежката катастрофа край град Своге, съобщиха от президентството.Във връзка с трагичния инцидент президентът отменя участието си в тържествената заря-проверка тази вечер в град Габрово по случай отбелязването на 141 години от Шипченската епопея.Днес следобед тежка катастрофа край Своге отне живота на поне 13 души. Спасителната операция продължава и в момента. Има много ранени.", "date": "2018.08.25", "title": "Траур: Президентът отмени участието си в зарята за Шипченската епопея"}
{"url": "https://offnews.bg/volejbol/natcionalite-s-otkrita-trenirovachna-igra-sreshtu-belgia-dnes-686853.html", "text": "Мъжкият национален отбор на България се изправя срещу Белгия в двустранната игра днес. Срещата е от 17:30 часа в Двореца на културата и спорта във Варна и е открита за феновете. Тя е част от подготовката на \"лъвовете\" на Пламен Константинов за предстоящото у нас и в Италия Световно първенство.България играе срещите от първата фаза именно във Варна между 9 и 18 септември във Варна. „Лъвовете“ се изправят срещу Финландия (9 септември), Иран (13 септември), Пуерто Рико (14 септември), Куба (16 септември) и Полша (18 септември).Положителни резултати пращат България във втората фаза в „Арена Армеец“ в София между 21 и 23 септември. По същото време във Варна ще се водят други звездни волейболни сблъсъци, водещи към финалите в Торино и най-желаната волейболна купа.Битки към трофея ще се водят от 12 до 18 септември и в русенската „Арена Монбат“. В Русе ще пристигнат някои от най-силните волейболисти в света, като по време на първата фаза край Дунав ще показват умения звездите на Бразилия, Франция, Канада, Холандия, Китай и Египет.Билети за Световното първенство по волейбол могат да бъдат закупени от мрежата на Eventim, на www.eventim.bg, както и от официалната страница на първенството: italy-bulgaria2018.fivb.com.", "date": "2018.08.25", "title": "Националите с открита тренировъчна игра срещу Белгия днес"}
{"url": "https://offnews.bg/obshtestvo/zhertvite-na-koshmara-veche-sa-pone-15-obiaviha-natcionalen-traur-v-p-686872.html", "text": "27 август, понеделник, ще бъде ден на национален траур в памет на жертвите от тежката катастрофа край Своге. Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина, съобщават от информационната служба на Министерски съвет.По-рано тази вечер президентът Румен Радев отмени участието си в зарята по случай 141 години от Шипченската епопея.По последни данни загиналите в касапницата са минимум 15. Най-малко още 27 са ранените, някои от които - в тежко състояние.„Горещ“ телефон за връзка на близките на пострадалите при тежкия пътен инцидент край Своге е отворен в ОДМВР-София.На 02 982 50 39 роднини на пострадалите могат да потърсят информация за настанените в столичните болници за оказване на медицинска помощ.", "date": "2018.08.25", "title": "Жертвите на кошмара вече са поне 15, обявиха национален траур в понеделник"}
{"url": "https://offnews.bg/sviat/tramp-v-navodnen-ovalen-ofis-na-novata-koritca-na-time-686821.html", "text": "Списание Time пусна провокативна корица за американския президент Доналд Тръмп, като го хвърли \"В дълбокото\" с трета корица от поредица за него.На първата корица Тръмп уверява, че всичко е наред и \"Няма какво да се види тук\", въпреки че над главата му вилнее буря. На втората бурята продължава, а Овалният кабинет е започнал да се пълни с вода, която вече покрива бюрото, зад което е седнал Тръмп.На третата корица той плува в напълно наводнения си кабинет, като главата му не се вижда, а надписът гласи: \"В дълбокото\". Според сътрудника на списанието Тим О'Брайън, художник, който създава корицата на списанието близо 30 години, третата корица от поредицата представя огромните проблеми пред Тръмп.Цялата поредица е свързана с бившия адвокат на Тръмп Майкъл Коен. Преди дни той се призна за виновен в това, че е нарушил правилата за финансиране на предизборна кампания. Става въпрос за твърденията, че е плащано за мълчанието на жени, за които се твърди, че са били в интимни отношения с Тръмп.Американският президент отрече твърденията на Коен и го обвини, че си е \"измислил истории, за да сключи споразумение\" за намаляване на присъдата  му. Броят на списанието ще излезе на 3 септември 2018 г.", "date": "2018.08.25", "title": "Тръмп в наводнен Овален офис на новата корица на Time"}
{"url": "https://offnews.bg/dw/uzhasiavashtata-istoria-na-kolonia-dignidad-686843.html", "text": "Германската изселническа колония в Чили, позната под името „Колония Дигнидад\" (Колония на достойнството\"), се превърна в нарицателно за престъпления срещу невинни хора и особено срещу деца. Скандалът от 1960-те години се прочу по цял свят, включително и поради това, че въпросните жертви на насилие навремето не получават никаква подкрепа от страна на германската политика.Така наречената „Колония Дигнидад\" е основана от германския изселник и бивш ефрейтор от Вермахта Паул Шефер в началото на 1960-те години. Колонията, сега известна под името „Вила Бавария\", се намира в един планински регион в южната част на Чили, на около 300 км южно от столицата Сантяго. На площ от близо 13 000 хектара заедно с него живеели стотици негови последователи, предимно германски изселници и техните семейства, в условия на принудителен труд и тотално подчинение. Правилата в сектата определял самият Шефер, който поддържал тесни връзки с чилийския диктатор Аугусто Пиночет.По времето на военната диктатура в страната между 1973 и 1989 г. колонията е била използвана и като място за изтезания и убийство на чилийски опозиционери. Но жертвите са били не само политически. В продължение на десетилетия там са извършвани потресаващи насилия – сексуален тормоз и изнасилвания на деца, които са били принудително отделяни от родителите им.Скандално безразличиеКолонията е официално разпусната чак през 1991 година след множество сигнали за всевъзможни престъпления: сексуално насилие над деца, укриване на данъци, контрабанда на оръжие и наркотици и принудително лишаване от свобода. Всички сигнали за извършваните престъпления в сектата в продължение на десетилетия са били скандално игнорирани от германското посолство в Чили, както и от германската политика.Близо 30 години след края на диктатурата на Пиночет – едва през юни 2017 германският Бундестаг гласува с единодушие за изясняването на трагичната история на „Колония Дигнидад\". Германска парламентарна делегация в момента се намира в Чили, където води разговори и с представители на чилийските власти.Експертът по международно право Андреас Шюлер казва в интервю за ДВ, че Бундестагът е трябвало много по-рано и по-категорично да изрази позицията си относно тази мрачна страница от германската история. Ето какво още казва той:„Трябвало е още през 1970-те години, т. е. непосредствено след създаването на военната диктатура в Чили (1973-1989) германските правителства да се задействат активно. Още по онова време за първи път се появяват сигнали, че в „Колония Дигнидад\" стават страшни неща, че се изнасилват деца и хора са държани като роби, за да извършват принудителен труд. От 1973 г. Колонията е поддържала и много тесни контакти с тайните служби на Пиночет. Всичко това е трябвало да се разследва. А сега е вече твърде късно – отделни извършители на престъпления са мъртви, а други са на преклонна възраст.\"\"Провал на Федералната република\"Германските власти и до днес действат мудно в разкриването на престъпленията. Показателен е случаят с Хартмут Хоп - бившият лекар на сектата. Експертът по международно право Андреас Шюлер през 2011 г. формулира обвинението, което правозащитната организация „Европейски център за конституционни и човешки права\" (ЕЦКЧП) внася срещу бившия лекар на „Колонията\" Хартмут Хоп. В Чили лекарят преди това е задочно осъден на пет години затвор за съучастие в изнасилвания на деца, но успява да напусне страната преди пръсъдата до влезе в сила и се връща в Германия. Германия пък отказва да екстрадира своя гражданин, за да излежи присъдата си в Чили. Тогава правозащитната организация в Германия подава съдебна жалба срещу Хоп, в която са повдигнати и обвинения за нанасяне на телесна повреда чрез употреба на психотропни вещества, както и за съучастие в убийства – става дума за безследно изчезналите чилийски опозиционери през 1970 и 1980-те години.В резултат на подадената жалба, прокуратурата в Крефелд завежда следствие, но делото се точи безкрайно дълго, без да бъдат разпитани всички живеещи в Германия лица, които носят отговорност за деянията. А бившият лекар на Колонията Хартмут Хоп и до ден-днешен си живее на свобода в провинция Северен Рейн-Вестфалия, без да е прекарал нито един ден от живота си в затвор и без да е заставал пред съдебна инстанция. Експертът по международно право Андреас Шюлер е убеден, че в Северен Рейн-Вестфалия и в Германия живеят и още лица, заподозрени за съучастие в престъпните деяния на сектата в Чили, срещу които също би трябвало да се разследва. Засега обаче нищо подобно не се е случило. Не само в тази връзка Шюлер говори за „провал на Федералната република\". Същият израз използва и Франк-Валтер Щайнмайер - по времето, когато беше външен министър на страната.Жертвите трябва да бъдат подпомогнатиВсе пак поне е предвидено да се създаде фонд за обезщетения на жертвите, макар да не е ясно как точно ще стане това и какви средства ще съдържа фондът. А е време за бързи и небюрократични действия, за да бъдат подпомогнати финансово жертвите на „Колония Дигнинад\". Много от онези, които се завръщат обратно в Германия след разтурянето на сектата, се оказват без всякакви средства. В продължение на дълги години те са работили тежък принудителен труд, но не са плащали в никакви социално-осигурителни системи. Същото се отнася и за чилийските жертви, за които Германия също носи отговорност, както наскоро заяви депутатката Ренате Кюнаст, която ръководи парламентарната Комисия за разследане на престъпленията на \"Колония Дигнидад\".Статията е от Дойче веле.", "date": "2018.08.25", "title": "Ужасяващата история на Колония Дигнидад"}
