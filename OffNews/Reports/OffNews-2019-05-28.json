{"url": "https://offnews.bg/politika/deputatite-ot-bsp-se-vrashtat-v-parlamenta-704227.html", "text": "Депутатите от БСП ще се върнат в парламента. Това реши единодушно Националният съвет на БСП, съобщиха от партията. Депутатите от БСП решиха да не влизат на заседанията на парламента в средата на февруари, след като бяха приети промените за преференциите в изборното законодателство.Националният съвет на БСП е възложил на парламентарната група на партията да внесе ново антикорупционно законодателство и промени в Закона за съдебната власт.На пленума е решено още 49-ият Конгрес на партията да бъде на 16 юни. Първоначалното предложение беше конгресът да е на 15 юни, но датата е променена, защото тогава е Черешова задушница.Тогава ще бъде разгледан доклад на Националния съвет за резултатите на БСП от проведените избори за Европейски парламент и задачите на партията за местните избори.Освен това ще бъдат прекратени правомощията на председателя на БСП Корнелия Нинова, която днес подаде оставка, и ще стартира процедура за избор на нов лидер на партията. ", "date": "2019.05.28", "title": "Депутатите от БСП се връщат в парламента"}
{"url": "https://offnews.bg/kultura/naj-golemiat-reklamen-festival-v-balgaria-fara-stava-na-20-godini-704219.html", "text": "ФАРА – най-големият фестивал за реклама в България, отбелязва 20-тото си юбилейно издание през юни. Фестивалът е най-голямото и престижно събитие на рекламния и комуникационен бранш в България.Организатор на ФАРА е Българската асоциация на комуникационните агенции, която тази година провежда събитието в Пловдив между 6 и 8 юни под мотото „Гладни за идеи“. В Европейската столица на културата по време на ФАРА могат да бъдат разгледани не само най-интересните рекламни и комуникационни решения през годината, но и ретроспективна изложба с емблематични реклами от предишните 2 десетилетия.Фестивалът ще представи изложбата във фоайето на Дом на културата „Борис Христов“ в Пловдив между 6 и 8 юни. Експозицията е отворена за свободно посещение всеки ден между 9,30 и 18,00 часа в периода на събитието.За поредна година фестивалът не само ще отличи най-добрите реклами за изминалата година, но организира богат и интересен лекционен панел със световни лектори в областта на маркетинга, рекламата и изкуството. Присъствието на лекционния панел и на откритите представяния на рекламните проекти за годината, както и участието в двете церемонни по награждаването на отличените проекти, изискват акредитация, която може да бъде закупена на .Акредитираните участници във ФАРА ще могат да проследят състезанието на творчески проекти в 10 основни категории и 25 подкатегории, като тази година във фестивала участват 32 агенции с общо 324 рекламни проекта.Юбилейното издание е повод за включването на още една, 11-та категория, която не носи точки за крайното класиране в творческото състезание, но ще ни припомни интересни моменти от работата на агенциите през годините – категорията „The best of the first 20“.И тази година ФАРА продължава новата традиция да бъде не само състезание, но и лекционен форум на международно ниво. На 7 юни акредитираните участници ще имат възможността да чуят световни лектори от сферата на маркетинга, бизнеса и рекламата.Сред тях са Оскар Фаринети, основател на Eataly, фотографът Димитър Караниколов, Charlotte Bufler & Hans-Peter Albrecht от The Wunderwaffe, Munich, Фарид Чехаб - хоноруван председател и съветник на борда на Leo Burnett MEA и Фарис и Рози Якоб, съоснователите на номадската strategic & creative консултантска компания Genius Steals. ", "date": "2019.05.28", "title": "Най-големият рекламен фестивал в България ФАРА, става на 20 години"}
{"url": "https://offnews.bg/futbol/kante-propuska-finala-v-liga-evropa-704210.html", "text": "Френският полузащитник на Челси Нголо Канте ще пропусне финала в Лига Европа срещу Арсенал. Двубоят е утре вечер от 22,00 часа в столицата на Азербайджан Баку.28-годишният футболист е с травма в коляното, получена в една от последните тренировки на лондончани. Срокове за възстановяването на французина не се посочват, но той със сигурност ще пропусне един от най-важните мачове за сезона на Челси.Двубоят в Баку може да се окаже последен с екипа на Челси и на белгийската звезда Еден Азар. Суперзвездата на Челси още веднъж намекна, че най-вероятно ще премине в Реал Мадрид това лято, след като заяви, че спечелването на трофея от Лига Европа би било перфектното сбогуване със \"сините\".Според медиите Азар е трансферна цел номер 1 на \"кралския клуб\" това лято, макар и между Челси и Реал да има сериозни разминавания относно цената на белгийския нападател. Самият Азар досега не е казал категорично дали си тръгва, но на няколко пъти го намекна. Това означава, че утрешният финал на Лига Европа между Челси и Арсенал може да е последният му мач с лондончани.\"Този мач е много важен за всички свързани с клуба. Когато играеш финал, няма значение дали е Шампионската лига, Лига Европа ли Купата на лигата, просто искаш да спечелиш и да празнуваш. Загубихме финала на Купата на лигата, така че това ни е последният шанс за трофей.Просто искам да спечелим, няма значение дали ще вкарам или не. Ако това е последният ми мач с отбора, искам да вземем трофея. Това би било перфектното сбогуване\", коментира Азар.Пред напускане на Челси е и мениджърът Маурицио Сари, който е желан от Ювентус.", "date": "2019.05.28", "title": "Канте пропуска финала в Лига Европа"}
{"url": "https://offnews.bg/politika/3200-preferentcii-ne-stigat-na-lili-pavlova-ostavat-4-8-protokoli-ot-704215.html", "text": "Кандидатът за евродепутат от обединената листа на ГЕРБ-СДС Лиляна Павлова е на прага да си осигури мандат с преференциален вот, сочат данните от обработените на 95,20% протоколи на Централната избирателна комисия (ЦИК).Изчисления на база оповестените резултати сочат, че на Павлова не ѝ достигат около 3200 преференции, като остават около 4,8% необработени протоколи, от които тя може да ги добие. Голяма част от тях са от избирателните райони Враца и Монтана, обработените протоколи от които обаче показват .Ако кандидат за евродепутат получи над 5% от общия брой подадени гласове за листата, от която е излъчен, то той излиза начело на листата и пръв получава мандат, ако такъв бъде спечелен от партията. Според сегашните данни листата на ГЕРБ-СДС получава 6 мандата в Европарламента, като към момента Лиляна Павлова отпада, тъй като е на 7-мо място в нея. Тя обаче е единствения кандидат в листата, който е близо до това да събере достатъчно преференции, за да се изкачи нагоре в листата, осигурявайки си мандат в Европарламента. Единствената с повече преференции в листата е нейният водач - Мария Габриел. Според сегашните данни за листата на ГЕРБ-СДС са гласували общо 579 755 човека в страната и в чужбина, което означава, че прагът е 28 988 преференции. Общо към момента Павлова има 26 031 преференции, което означава, че , за да прекрачи прага на преференциалния вот. Тези изчисления обаче са на база 95,20% обработени протоколи, според които ГЕРБ взима 30,94% от вота. ЦИК все още не е публикувала данните от окончателното преброяване, но , че според междинните резултати при първото въвеждане на протоколите вотът за партията на Бойко Борисов се е покачил до 31,07%. Според изчисленията, извършени на база оповестените данни, Павлова ще има нужда от около 3200 преференции, за да измести водача на листата и да си осигури място в Европарламента.Ако ги добие, Павлова би получила мандат наред с водача на листата Мария Габриел и кандидатите от следващите 4 места в листата - Андрей Ковачев, Андрей Новаков, Ева Майдел и Асим Адемов. Така би отпаднал представителят на СДС в листата Александър Йорданов, който към момента заема шестото място в нея. Бившият председател на парламентарната група на СДС в 36-то Народно събрание получи избираемата шеста позиция в листата, когато . Обработването на протоколите обаче отнема необичайно дълго време в определени избирателни райони. ЦИК публикува данните при 95,20% обработени протоколи вчера към обяд, като от тогава няма промяна. Данните в сайта на специализирания орган показват, че протоколите за ИР Враца, Монтана и Русе все още са обработени само на около 70%. На около 80% са обработени тези от Велико Търново, София област и Търговище, а Хасково и Стара Загора са на около 90%. Всички останали са или на 100% или много близо.Вчера стана ясно, че във Враца и Хасково приемането на протоколи става бавно заради множество допуснати грешки.  Обработените протоколи от малки общини и села на Северозапада обаче показват необичайно висок вот за някои кандидати от листата на ГЕРБ-СДС и в тях Лиляна Павлова, Александър Йорданов и Емил Радев например вземат огромен дял преференции. Лиляна Павлова също така се оказа изключително популярна в пернишкото село Брезник, където от общо 498 гласа за ГЕРБ лично за нея са дадени цели 206 гласа. Водачът на листата Мария Габриел обаче най-вероятно отново ще бъде избрана за еврокомисар. Това означава, че по-късно през годината единият мандат от листата ще бъде освободен и който не е успял да влезе сега ще го получи. ", "date": "2019.05.28", "title": "3200 преференции не стигат на Лили Павлова. Остават 4,8% протоколи от Враца и Монтана, за да ги добие"}
{"url": "https://offnews.bg/medii/dalgoochakvaniat-start-na-novoto-visokotehnologichno-studio-na-btv-sht-704209.html", "text": "Дългоочакваният старт на новото високотехнологично студио на bTV ще е на 1-ви юни.От началото на следващия месец в него ще бъдат представяни новините по по-динамичен и интерактивен начин, съобщиха от телевизията.Студиото е с новаторски дизайн и включва едни от най-модерните технологии в сферата. Новият 360-градусов сет ще бъде внедрен на 19-я рожден ден на bTV първоначално във всички емисии новини, спорт, прогноза за времето и предаването „Тази сутрин“. От новото студио ще се излъчва и финалът по bTV Action на УЕФА Шампионска лига, с историческия сблъсък между  Ливърпул и Тотнъм.„Новините и актуалните предавания на bTV са гръбнакът на нашата програма и съм щастлив, че на рождения ден на телевизията даваме старт на иновация в дизайна и архитектурата, която е уникална за Централна и Източна Европа. Правим това в полза на милионите ни зрители, които са избрали bTV като своя първостепенен източник на информация. Новото ни студио е и най-мащабният технологичен проект, внедрен в bTV от самия старт на телевизията. Изключително горди сме, че скоро нашите зрители ще могат да проследяват новинарското и актуално съдържание, на което се доверяват най-много, по още по-лесен и разбираем начин, на всички платформи“, коментира Флориан Скала, главен изпълнителен директор на bTV Media Group.Новото студио е създадено от една от най-титулуваните компании за дизайн и архитектура в света - Veech x Veech, съобщават от телевизията. Създателите ѝ имат богато портфолио от проекти като основни студийни комплекси за телевизионно излъчване и продукционни помещения, студиа за медийно съдържание с добавена реалност, многофункционални нюзруми и др. Сред проектите им са Al Jazeera Shard Tower Newsroom в Лондон; студийните комплекси на Al Jazeera Network и AJA Newsroom в Катар; медийният и комуникационен център на ORF – Austrian Broadcast Corporation и др.„За нас новото студио е мястото, където се срещат журналистиката, новите технологии и съвременният дизайн. През последните пет години в редакцията тече процес на интеграция между всички предавания и платформи. Това е и основата, на която са подчинени обликът и функционалностите на новото студио\",  коментира Венелин Петков, директор „Новини, актуални предавания и спорт“ на bTV Media Group. Сетът на студиото включва 11 видеостени с различни размери, 7 от които са с 4K резолюция, а една от тях е тъч скрийн. Технологията за добавена реалност, която bTV вече внедри в студиото си. Четири камери с уникалните за България 4K сензори и кран ще бъдат част от иновациите. Студиото ще работи и с енергийно ефективно LED осветление от последно поколение, което изисква по-малко електричество и климатизация.", "date": "2019.05.28", "title": "Дългоочакваният старт на новото високотехнологично студио на bTV ще е на 1 юни (снимки)"}
{"url": "https://offnews.bg/futbol/italianskiat-half-diego-fabrini-podpisa-s-tcska-704214.html", "text": "28-годишният италиански офанзивен полузащитник Диего Фабрини подписа договор с ЦСКА. Фабрини, който има и мач за \"скуадра адзура\", беше спряган и за Левски, но в крайна сметка е избрал офертата на \"червените\".28-годишният футболист игра за последно за румънския Ботошани, като има пет гола и пет асистенции в 31 мача. Кариерата му започва в Емполи, играл е още за Удинезе, Уотфорд, Бирмингам Сити, Палермо, Сиена, Милуол, Мидълзбро и Специя.Ето как беше представен Фабрини от официалния сайт на ЦСКА:\"Армейци,ЦСКА се подсили с още едно попълнение за халфовата си линия. Днес 3-годишен договор с отбора подписа италианският полузащитник Диего Фабрини. Действащият като плеймейкър футболист идва от румънския елитен Ботошани, където през изминалия сезон изигра 31 мача, записвайки 5 гола и 5 асистенции.Богатата кариера на 29-годишния Фабрини започва в Емполи, след което заиграва в Серия А на родината си с тимовете на Удинезе и Палермо. Следват трансфери и изяви в Чемпиъншип с екипите на Уотфорд, Милоул, Бирмингам и Мидълзбро.След 4-годишния престой на Острова, халфът носи екипите на Специя и испанския Овиедо, преди да акостира в шампионата на северната ни съседка.Диего Фабрини има в актива си един мач за \"А\" националния тим на Италия - през 2012 година в контрола срещу Англия. Освен това е изиграл 12 срещи за младежката формация на \"адзурите\".Пожелаваме на полузащитника много здраве и успехи с най-великия български клуб!\".", "date": "2019.05.28", "title": "Италианският халф Диего Фабрини подписа с ЦСКА"}
{"url": "https://offnews.bg/turizam/ministerstvoto-na-turizma-gotvi-marshrut-na-osnovnite-evrejski-zabelez-704213.html", "text": "Министерството на туризма и Организацията на евреите в България \"Шалом\" изготвят специализиран маршрут за популяризиране на основните еврейски забележителности в страната. Инициативата за популяризиране ще включва ключови за еврейската общност забележителности в 13 общини в цялата страна.Тя ще бъде силен знак на уважение към приноса на еврейската общност в културно-историческо отношение, както и последователна стъпка в усилията за привличане на все повече туристи не само от Израел, но и от компактните еврейски общности в Европа и света, които традиционно предпочитат специализирани туристически продукти, обявиха от ведомството.Държавата Израел е на 11-о място по брой на входящите туристи в България през 2018 г. (245 хил. туристи, или над 17% ръст в сравнение с предходната година).Само за първите 3 месеца на годината близо 45 хил. израелски граждани са посетили страната ни (също ръст от 4% в сравнение с аналогичния период на 2018 г.).Предстоят разговори с общините за консолидиране на информацията за конкретните обекти, които да привлекат още по-голям туристически интерес към страната ни в това направление.", "date": "2019.05.28", "title": "Министерството на туризма готви маршрут на основните еврейски забележителности"}
{"url": "https://offnews.bg/futbol/v-bfs-chakat-iziavlenie-ot-cherno-more-704216.html", "text": "Българският футболен съюз продължава да чака официално изявление от ръководството на Черно море. Това са заявили пред Sportal.bg от централата в Бояна, където все още не е пристигнал никакъв сигнал от Варна.Става дума за скандала, който избухна с изваждането на шестима футболисти от тима на Илиан Илиев преди последния кръг от Първа лига срещу Лудогорец, загубен с 1:4 и донесъл титлата в Разград.Тогава обяснението бе, че Георги Китанов, Иван Дюлгеров, Виктор Генев, Пламен Димов, Георги Илиев и Петър Витанов са се провалили на проверка с полиграф за двубоя с ЦСКА, загубен с 1:3 в началото на май. Впоследствие въпросните играчи разпространиха резултати от полиграф с техните имена и въпроси за мача.От Черно море заявиха в неделя, че в понеделник ще имат изявление, но такова все още няма. Засега и комисията по етика и феърплей към централата, начело с генерал Васил Василев, не се е самосезирала.Очаква се обаче УЕФА да нареди на БФС да направи разследване около хаоса в последния кръг. Евроцентралата е получила над 90 сигнала на приложението за борба с корупцията, като нормалната процедура е да се обърне към националната федерация.", "date": "2019.05.28", "title": "В БФС чакат изявление от Черно море"}
{"url": "https://offnews.bg/koloezdene/italianetc-specheli-kralskia-etap-v-dzhiroto-roglich-zagubi-oshte-v-704229.html", "text": "Радост за Италия имаше в днешния 16-и етап от Джирото, който е определян като \"кралски\" заради особената му важност за крайното класиране.Най-бърз в 194-километровия етап от Ловере до Понте ди Леньо, в който бяха преодолени три височини - две от трета категория и една от първа - Мортироло, беше местният колоездач Джулио Чиконе (Trek-Segafredo). Той преодоля дистанцията за 5 часа, 36 минути и 24 секунди. Чиконе и чехът Ян Хирт от Astana се откъснаха от основната група и спориха до самия край за победата.Двамата се справиха най-бързо с дъжда и гъстата мъгла при прохода Мортироло и това в крайна сметка ги постави в позиция да атакуват победата.На трето място остана италианецът Фаусто Маснада (Androni-Giocattoli), който изостана с 1:20 минути от първите двама, а след това, на 1:41 минути, пристигна група от четирима състезатели, в която бяха и водачът в генералното класиране Ричард Карапас (Movistar) и претендентът за крайната победа от Италия Винченцо Нибали (Bahrain-Merida).Словенецът Примож Роглич (Jumbo-Visma), който преди началото на етапа заемаше второто място в подреждането, изостана още повече и приключи на 1:22 минути зад групата на Карапас и Нибали. Роглич изглеждаше толкова сигурен за розовата фланелка само преди седмица, но явно падането в неделя оказва своето влияние, тъй като не успя да отговори на атаките на Нибали в Мортироло.Така в новото подреждане води Карапас с преднина от 1:47 минути пред втория Нибали и с 2:09 минути пред третия Роглич. В сряда е 17-ия етап от Обиколката на Италия, в който ще бъдат изминати 181 километра от Комецадура до Антохолц-Антерселва.", "date": "2019.05.28", "title": "Италианец спечели \"кралския\" етап в Джирото, Роглич загуби още време"}
{"url": "https://offnews.bg/politika/borisov-shte-razchistva-strukturite-na-gerb-v-pleven-i-dobrich-704221.html", "text": "Ще започнат чистки в структурите на ГЕРБ в Плевен и Добрич. Това стана ясно от думите на премиера и лидер на партията Бойко Борисов след резултатите от евроизборите. \"Имам резултати за всички области, дори в тези, в които губим, но градовете в сърцето ние печелим. Някои организации или ще ги разформировам, или наново ще ги правя. В Добрич и Плевен ще чистя всичко до корен. Там можете да бъдете сигурни\", заяви Борисов. В коментар за изборите той каза, че са били страхотни. \"Изпреварих ги с много дължини всичките победители. Защото всички се изкараха победители\", подчерта Борисов.\"Във възрастта 30-50 години сме първи, сред работещите и младите, висшистите, интелигенцията. Губим от БСП при над 60-годишните. И нискоинтелигентните - с основно образование\", допълни премиерът. По думите му най-много преференции са получили не кандидатите на \"Демократична България\", както чул по медиите, а Мария Неделчева от ГЕРБ (Неделчева е моминската фамилия на Мария Габриел, бел. ред.). \"Мария Неделчева направи една доста добра кампания. Разликата между нея и оставащите кандидати беше потресаваща в нейна полза. Най-много преференции на тези избори има Мария Неделчева\", каза Борисов.Той допълни, че голям брой преференции е събрала и Лиляна Павлова, което според него показва, че се е справила добре с българското председателство. Борисов отказа да коментира оставката на лидера на БСП Корнелия Нинова. \"Мен много пъти са ме подканяли и са ми правили такива намеци, и аз съм давал оставки, когато съм виждал, че управлението трябва да бъде преструктурирано. Така че това е лично решение, какво ще направят БСП си е тяхна работа. За мен днес аплодисментите за ЕНП са, че България сме победили лидера на европейските социалисти в България в пряк двубой\", заяви той.Борисов е в Брюксел на Неформална вечеря на държавните и правителствените ръководители на ЕС, на която се обсъждат резултатите от изборите.Той коментира, че в предстоящите консултации за ръководните европейски позиции ще се прехвърлят много имена.„Следващите часове ще се изговорят много неща и ще започнат същинските преговори\", отбеляза министър-председателят и добави, че прибързването би било грешка. „Това ще бъде едно надбягване и който съумее да задържи коня си, както аз си задържах партията и последните две седмици я пуснах, и ги изпреварих просто с много дължини всичките победители, защото всичките се изкараха победители\", добави Борисов.По думите му все още е рано да се говори по въпроса за български еврокомисар. На въпрос относно поста председател на Европейската комисия Борисов отбеляза: „ние като част от ЕНП подкрепяме Манфред Вебер, ние сме дисциплиниран член и нямаме колебания\".", "date": "2019.05.28", "title": "Борисов ще разчиства структурите на ГЕРБ в Плевен и Добрич"}
{"url": "https://offnews.bg/politika/v-sektcia-v-liubimetc-221-glasa-za-gerb-221-preferentcii-za-emil-ra-704212.html", "text": "Изключително любопитен резултат получи ГЕРБ в секция № 291700006 в Любимец. Според окончателните данни в протокола, за ГЕРБ са гласували 221 души.До един избирателите на ГЕРБ в тази секция са отбелязали с преференция осмия в листата на партията Емил Радев - така той има 221 преференции.В миналия състав на Европарламента Радев беше депутат от ГЕРБ/ЕНП, но резултатите от вота в неделя не го класират за следващ мандат.", "date": "2019.05.28", "title": "В секция в Любимец: 221 гласа за ГЕРБ - 221 преференции за Емил Радев"}
{"url": "https://offnews.bg/zdrave/759-sa-veche-sluchaite-na-morbili-u-nas-704217.html", "text": "Болните от морбили у нас са вече 759 души, съобщи държавният здравен инспектор Ангел Кунчев пред bTV. Две трети от заразените са в София. Голям брой болни има и в Благоевград, откъдето тръгна заразата. Първите случаи бяха в детското отделение на болницата в Разлог. Вече има болни от морбили в Пазарджик, Бургас, Перник и Пловдив, обясни Кунчев.По думите му една трета от заразените деца са под имунизационна възраст, а останалите не са били имунизирани. \"В повечето случаи става дума за несериозно отношение на родителите, липса на личен лекар, пътуване извън България и смяна на населените места\", уточни Кунчев.Той отбеляза, че около 90% от случаите са сред ромското население, затова натам са насочени усилията за по-голям имунизационен обхват.Личните лекари и родителите на децата, които не са ваксинирани, се глобяват. Установява се, че доста често вината за липса на ваксинация при децата е на родителите.Това е най-заразното инфекциозно заболяване. Макар в повечето случаи да протича леко, все пак то отслабва имунната ни система и има един смъртен случай при 1000 заболели, каза още държавният здравен инспектор и допълни, че ако има 95% покритие на хората с ваксина, ще се избегне епидемия.", "date": "2019.05.28", "title": "759 са вече случаите на морбили у нас"}
{"url": "https://offnews.bg/obshtestvo/darzhavata-nalaga-moratorium-varhu-otkrivaneto-na-universiteti-704211.html", "text": "Държавата налага мораториум върху откриването на университети, факултети и филиали. Разрешени ще е само сливането им с цел консолидация и оптимизация. Това предвиждат изменения в Закона за висшето образование, внесени за обществено обсъждане от министъра на образованието Красимир Вълчев, след което предстои гласуването им от Министерския съвет и Народното събрание.Ограничението се налага временно, докато Народното събрание приеме Национална карта на висшето образование, която ще определи къде какви висши училища ще има на територията на страната и по какво те ще обучават. Програмата ще бъде изготвена от министъра на образованието, гласувана от Министерския съвет и предложена от кабинета на Народното събрание за приемане.Контрол над ректоритеДруга голяма промяна е налагането на контрол от министъра на образованието над ректорите на държавните университети.Проектът предвижда министърът да:- утвърждава политика за развитието на всяко държавно висше училище със стратегически цели, задачи, целеви стойности и показатели за изпълнението им;- сключва договор за управление с ректора на държавното висше училище и контролира изпълнението му. Ректорът ще трябва всяка година да представя пред министъра отчет;- контролира броя на приеманите студенти - той ще следи дали определеният капацитет на държавното висше училище се спазва или се надвишава. Образователният министър ще сключва договор за управление с ректора, който ще съдържа:1. Задълженията на страните за изпълнението на политиката за развитие на висшето училище;2. Конкретни механизми и показатели за изпълнение на политиката за развитие на висшето училище;3. Задължението на страните да осъществяват текуща комуникация по всички въпроси, свързани с изпълнението на приетата мандатна програма на ректора, в цялост и поотделно за всяка година, както и относно съответствието ѝ с политиката за развитие на висшето училище;4. Задължението на ректора да отчита пред министъра на образованието и науката резултатите от изпълнението на политиката за развитие на висшето училище, за финансовото състояние на висшето училище и за съществуващите проблеми и мерките за тяхното решаване.Договорът ще се прекратява при прекратяване на мандата на ректора.Съвет на настоятелитеСъветът на настоятелите на висшето училище се увеличава с 1, на 8 членове. Освен дарители, личности с активна обществена позиция, представители на студентската общност, на министъра на образованието и на работодателски организации право на членство вече ще имат синдикатите, а задължително в тях ще има представител на съответната община.Нови правомощияНаред с налагания контрол, се разширяват правомощията на ректорите на държавните висши училища.В закона се вписва, че ректорът да има правото да предлага на академичния съвет създаване, преобразуване или закриване на департаменти, катедри и обслужващи звена и да участва в признаването на висше образование в чужбина с цел продължаването му в съответното ВУ.ЗаплатиМинималната заплата за академична длъжност в държавните ВУ ще бъде определена от Министерския съвет. Ще има и правила за формирането на възнаграждението на всички ректори. Ще ги утвърди министърът на образованието. Правилата задължително ще включват механизъм за определяне на допълнително възнаграждение в зависимост от изпълнението на заложените в договора цели, задачи и целеви стойности.Договори с училищаВисшите училища вече ще имат право да провеждат обучение в училищата в 11-и и 12-и клас. Всяко от тях ще може да сключи до две споразумения с държавни или общински училища за съвместна учебна дейност по предмети или модули за придобиване на профилирана и професионална подготовка във втория гимназиален етап от средното образование (11-и и 12-и клас). Също така те ще могат да преподават съвместно по учебни предмети за придобиване на специализирана подготовка в средната степен на образование.Споразуменията и промени в тях ще се одобряват от министъра на образованието.АкредитацияСериозни промени има и в процедурите по акредитация на висшите училища, давана от Националната агенция за оценяване и акредитация (НАОА).Предвижда се да има първоначална (при създаване или преобразуване на ВУ) и последваща институционална (за получили първата). Оценяването при първоначалната ще е насочено към проверка на:1. Собствеността, необходима за осъществяване на дейността.2. Функционирането на вътрешната система за оценяване и поддържане на качеството на обучението и академичния състав.3. Профил и квалификация на академичния състав.4. Материално-техническа осигуреност на обучението.5. Други критерии, свързани със стандартите и насоките за осигуряване на качеството в европейското образователно пространство на висше образование.Последващата институционална акредитация ще се дава на база резултатите от получените оценки по професионалните направления и/или специалности от регулирани професии и изпълнението на първите 4 критерия за получаването на първата акредитация.Оценката ще е от 0 до 10, срокът на валидност - 6 години. При оценка под 4 ще има отказ за институционална акредитация, както и когато висшето училище не е изпълнило един или няколко от първите 4 критерия. 18 месеца след отказ ВУ може да поиска нова процедура. При два отказа висшето училище ще се закрива.Другият вид акредитация - програмна - ще оценява качеството на обучението. Оценката по всеки критерий за оценяване ще се формира на база на среднопретеглена стойност от оценките, получени по всички негови показатели в съответствие с методика, разработена от НАОА.И тук оценката ще е между 0 и 10. Програмна акредитация ще се дава за 4 години. При оценка под 4 ще има отказ. За регулираните професии (право, медицина, дентална медицина, фармация) ще се получава отказ дори ако само един от критериите има оценка под 4.Завишават се изискванията към висшите училища. Тези с оценка между 4 и 5.99 ще има право да обучава само бакалаври при сегашен праг 4.99. Магистри ще могат да обучават тези с оценки от 6.00 до 7.99 при сегашни 5 до 10. Само университети с оценка между 8.00 и 10 ще имат правото да обучават за придобиването на образователна и научна степен \"доктор\".Решението за институционална акредитация ще съдържа капацитетът на висшето училище, а за програмна - срокът на акредитация и капацитетът на съответното направление или регулирана професия, както и препоръки и срок за изпълнението им. Ако препоръките не бъдат изпълнени: капацитетът ще бъде намален (общият или по професионални направления); ще бъде намалена акредитационната оценка на програмната акредитация и, съответно, срокът на акредитация на ВУ и неговите направления; ще се отнеме акредитацията на висшето училище, на професионално направление или на специалност от регулираните професии.Ако институционалната акредитация бъде отнета от Акредитационния съвет на НАОА, училището се уведомява, че трябва да прекрати незабавно всякакво обучение и да уведоми министъра, за да инициира процедура за закриването му. При отнета програмна акредитация Съветът уведомява висшето училище, което следва незабавно да преустанови провеждането на обучение по съответната специалност от регулираните професии, или в съответното професионално направление.Тези решения на Акредитационния съвет ще могат да се обжалват.Акредитацията се осъществява чрез електронни средства посредством разработена за целта от НАОА електронна платформа.Безплатно обучениеПроектът за изменение на закона регламентира, че от заплащане на такси в държавните висши училища се освобождават студенти, обучаващи се в професионални направления и защитени специалности с най-висок очакван бъдещ недостиг на пазара на труда, по списък приет от Министерския съвет по предложение на министъра на образованието и науката. Средствата ще бъдат осигурявани на висшите училища от държавата. Допълнителното финансиране ще бъде включвано в средствата за издръжка.Със средства от държавния бюджет се финансират изцяло или частично и дейности за изпълнение на национални програми за развитие на държавните висши училища. Националните програми ще се приемат от Министерския съвет.ТаксиГодишните такси за обучението на студентите не могат да надвишават 2/3 от средствата за издръжката на обучението.ДипломиДипломата за завършена степен на висшето образование, европейското дипломно приложение, свидетелството за професионална квалификация и документ, удостоверяващ положението на студента или на докторанта с цел продължаване на обучението в друго висше училище, се издават без заплащане на такса.Частни университетиДържавата вече няма да ограничава броя приемани студенти в частните висши училища у нас. Отпада изискването Министерският съвет да утвърждава ежегодно броя на приеманите за обучение студенти и докторанти в тях.От частните ВУ вече ще се изисква за срока на съществуването им да разполагат с право на собственост или с учредено право на ползване върху недвижимите имоти, които служат за провеждането на обучението.", "date": "2019.05.28", "title": "Държавата налага мораториум върху откриването на университети"}
{"url": "https://offnews.bg/politika/ninova-shte-e-lider-v-ostavka-do-15-iuni-posle-bsp-shte-e-s-vremenen-704208.html", "text": "Националният съвет на БСП отхвърли предложенията на Корнелия Нинова пленумът да подготви правила, по които да се проведе пряк избор на нов лидер. Въпросът ще бъде решен от извънредния партиен конгрес, който се събира на 15 юни, за да приеме  Националният съвет отказа и да избере зам.-председател, който да е и.д. лидер на партията до конгреса. След конгреса Националният съвет ще избере временен председател на БСП, разясниха социалисти пред OFFNews. \"След 15-ти юни ще се приемат правилата за избор на председател пряко от цялата партия\", каза Нинова и допълни, че когато тези правила бъдат приети, кандидатите ще се явят на състезание пред цялата партия за избор на нов председател. \"Когато това се случи, възнамерявам заедно с другите кандидати да се явя, заяви още Корнелия Нинова.", "date": "2019.05.28", "title": "Нинова ще е лидер в оставка до 15 юни, после БСП ще е с временен председател"}
{"url": "https://offnews.bg/koloezdene/zamesiha-roglich-v-skandal-v-dzhiroto-704206.html", "text": "Италианското издание \"Gazzetta dello Sport\" се усъмни в представянето на състезателя на \"Jumbo-Visma\" Примож Роглич по време на 15-ия етап от колоездачната Обиколка на Италия.Причина за това стана фактът, че словенецът завърши с велосипеда на свой съотборник, а неговият не беше видян на финала, след като беше с механичен дефект.Италианската медия, която видимо фаворизира местния състезател и двукратен шампион Винченцо Нибали, веднага заподозря нещо нередно. От \"Gazzetta dello Sport\" припомнят съмнителен случай с Роглич от 2015 година, когато в еднодневното състезание \"Страде Бианке\" имаше твърдения, че е монтиран електромотор в неговия велосипед – тaка нареченият механичен допинг.Словенецът, който беше сочен за фаворит, имаше много проблеми по време на целия етап, като се наложи да сменя велосипеда си, а на последното спускане към Комо падна един от завоите.Все пак Роглич бързо успя да се качи отново велосипеда си и в крайна сметка да завърши на 13-о място на 51 секунди зад победителя Каталдо и на 40 от преките му конкуренти Ричард Карапас и Нибали.В крайна сметка се оказа, че няма нищо нередно по време на неделния етап от Джирото, а причината за развоя на събитията е тоалетна пауза от спортните директори на \"Jumbo-Visma\".\"Всъщност нямах велосипед. Влязох прекалено бързо в завоя. Важното е, че завърших, така че всичко е наред.Да, представянето ми не беше най-доброто, но не беше и най-лошото, така че съм щастлив. Да, нямах късмет, но предстоят още няколко етапа. Добре съм, радвам се, сега гледам към следващия старт\", каза Роглич.", "date": "2019.05.28", "title": "Замесиха Роглич в скандал в Джирото"}
{"url": "https://offnews.bg/politika/stanishev-sotcialistite-sa-v-silna-pozitcia-predi-starta-na-pregovori-704218.html", "text": "Президентът на ПЕС Сергей Станишев е домакин на координационна среща на левите лидери и премиери преди неформалната вечеря на Европейски съвет, насрочена за тази вечер в Брюксел. В разговор на най-високо ниво социалистите обсъдиха стратегията си в предстоящите преговори за новите ръководни постове в Европейския съюз в контекста на приключилите евроизбори.Франс Тимерманс, кандидатът на ПЕС за председател на ЕК също присъства на срещата, на която Станишев и премиерите-социалисти дискутираха възможните нови коалиции и перспективите за формиране на ляво мнозинство в Европейския парламент.„Следващите седмици ще бъдат решаващи както за това кой ще ръководи европейските институции за мандат от 5 години, така и за бъдещето на ЕС. Предстоят интензивни преговори между различните политически сили. Днес с нашите премиери потвърдихме още веднъж, че стоим твърдо зад процеса с общите кандидати и няма да позволим задкулисни решения, с които да бъде подменен вотът на избирателите\", заяви Сергей Станишев.„В тези преговори нашето политическо семейство влиза със силни позиции и високо вдигната глава. Либералите, зелените (които на тези избори имат силен резултат, особено впечатляващ в Германия) и крайната левица още в хода на кампанията се оформиха като естествени съюзници на социалистите, на базата на споделени ценности. Един такъв лявоцентристки блок в новия парламент ще е непреодолим фактор във формирането на мнозинство\", допълни Станишев.„Нашата амбиция продължава да бъде новият председател на ЕК да е Франс Тимерманс. ПЕС и Франс направиха силна кампания, на базата на автентични леви послания и политики. Това също засилва нашите позиции. В същото време ЕНП още в изборната нощ започнаха да бламират собствения си кандидат и да обсъждат алтернативни имена. Те са готови на всичко, за да запазят доминиращите си позиции и „стабилността\" – да приемат гласовете на крайнодесни, да жертват водещия си кандидат и да пренебрегнат демократичния процес и вота на избирателите, които гласуваха директно за председател на ЕК. Това не може да бъде очакваната от хората промяна\", коментира лидерът на европейската левица намека на ЕНП да заменят Вебер и да наложат друг кандидат, който не е участвал в изборния процес.По този начин десницата отрича демократичния принцип на общия кандидат в надпреварата и връща непрозрачността в решението за избора на шеф на ЕК в Европейския съвет.„Ние ще направим всичко по силите си Манифестът на ПЕС и посланията на Франс Тимерманс за по-социална, по-справедлива, по-устойчива Европа, да намерят отражение в бъдещия политически курс, който ще поеме ЕС\", заяви в заключение Станишев.", "date": "2019.05.28", "title": "Станишев: Социалистите са в силна позиция преди старта на преговорите за бъдещия председател на ЕК"}
{"url": "https://offnews.bg/futbol/levski-se-dobra-do-liga-evropa-sled-minimalen-uspeh-nad-etar-704228.html", "text": "Левски стигна до минимална и трудна победа с 1:0 над Етър Велико Търново в баража за Лига Европа и си осигури участие в турнира през следващия сезон.Единственото попадение в срещата на стадион \"Георги Аспарухов\" бе дело на вездесъщия Валери Божинов (72'), който се разписа секунди след като се появи в игра. Мачът в София беше изключително скучен и се оживи чак след попадението на нападателя.Бившият играч на Ювентус и Манчестър Сити с първото си докосване даде аванс на столичани. Станислав Иванов изведе Живко Миланов на дясното крило, който центрира добре, а Божинов от няколко метра матира вратаря на Етър Христо Иванов с глава. Попадението е негово четвърто през тази пролет за \"сините\", както и общо 11-то за сезона.Така Левски стана четвъртият роден участник в евротурнирите през лятото. 26-кратните шампиони се присъединяват към четата на Лудогорец, ЦСКА и Локомотив Пловдив.\"Сините\" вече могат да се похвалят с хеттрик, след като за трета поредна година се класираха за Лига Европа след бараж. Това пък беше последна среща за Красимир Балъков начело на \"болярите\", тъй като поема националния отбор.", "date": "2019.05.28", "title": "Левски се добра до Лига Европа след минимален успех над Етър"}
{"url": "https://offnews.bg/ikonomika/bulgartransgaz-smeni-izbrania-stroitel-na-turski-potok-sas-svarzan-s-r-704224.html", "text": "\"Булгартрансгаз\" отстрани класирания на първо място кандидат за строежа на българския участък от газопровода \"Турски поток\". Изпълнител на проекта за 474-километровото трасе от турско-българската до българо-сръбската граница трябваше да е арабският консорциум \"Аркад\", чиято оферта единствена се вместваше в рамките на обществената поръчка от 2.286 млрд. лв. без ДДС.Консорциумът не е представил в срок необходимите документи за подписване на договора.Така за изграждането на българския участък от \"Турски поток\" е избран консорциум \"Газово развитие и разширение в България\" между регистрираните в Италия \"Бонатти С.П.А\" и \"Макс Щрайхер С.П.А\" и люксембургската \"Комплишънс дивелъпмънт С.А.Р.Л. – клон България\", свързана с руската \"Тръбна металургична компания\" (ТМК). Малинов посочи, че няма обяснение за това, че \"Аркад\" не е внесъл необходимите 30 документа. Офертата на саудитския консорциум беше избрана на 3 април. На 16 април е започнал да тече 30-дневният срок за предоставянето на документите за сключване на договор. До 16 май обаче са предоставени само четири документа. Срокът бил удължен до 22 май, но нови документи не пристигнали.Междувременно на 17 май консорциумът \"Газово развитие и разширение в България\" подал официално предложение за промяна на офертата, като намалил цената с 31% - на 1 102 197 332 евро без ДДС, което е с 6000 евро по-малко от офертата на \"Аркад\". Техническите параметри на офертата остават същите. Консорциумът се ангажира да построи 250 км от трасето на \"Турски поток“ до края на 2019 г., а останала част - за 365 дни, за да се изпълни договора с \"Газпром\" и първите количества газ по тръбата да бъдат пренесени от началото на 2020 г.Решението на \"Булгартрансгаз\" може да бъде обжалвано от \"Аркад\" в рамките на 10 дни. Новият изпълнител пък ще има 30 дни, за да внесе всички необходими документи за подписването на договора.", "date": "2019.05.28", "title": "Булгартрансгаз смени избрания строител на Турски поток със свързан с Русия кандидат"}
{"url": "https://offnews.bg/futbol/bivshi-igrachi-real-madrid-v-tcentara-na-skandal-s-uredeni-machove-v-i-704207.html", "text": "Бившите футболисти на Реал Мадрид Раул Браво и Борха Фернандес са сред задържаните в днешната акция на испанската полиция за разбиване на групировка за уреждане на резултати от футболни мачове.38-годишният Браво игра на “Сантяго Бернабеу” между 2001 и 2007-ма година, като има общо 133 мача за Кралския клуб, докато дефанзивният халф Фернандес е юноша на Реал и е изиграл 38 мача за тима, но изгради име най-вече с тима на Валядолид.Сред арестуваните са още Саму Сайц, който е собственост на английския Лийдс, но игра под наем в Хетафе през последния сезон, защитникът на Депортиво Ла Коруня Иниго Лопес, бившият нападател на Осасуна, Сарагоса и Леванте Карлос Аранда, президентът на Уеска Агустин Ласаоса и докторът на тима, който завърши на 19-то място в Ла Лига през изминалия сезон, Галиндо Лануса.От ръководството на Ла Лига потвърдиха за провеждането на акцията.“Действията на полицията са следствие на сигнал от страна на Ла Лига към компетентните органи относно съмнения за уговаряне на мачове от май 2018-та година. Ла Лига е изключително активна в борбата с уреждането на мачове. За нас е важно да имаме честно първенство”, заявиха от Ла Лига, цитирани от БГНЕС.По-рано днес от полицията в Испания потвърдиха, че рано тази сутрин са провели акция за разбиването на престъпна организация, занимаваща се с уреждането на резултати от мачове, пране на пари и подкупи. От полицията заявиха, че сред задържания има футболисти от първите две нива на испанския футбол.", "date": "2019.05.28", "title": "Бивши играчи Реал Мадрид в центъра на скандал с уредени мачове в Испания"}
{"url": "https://offnews.bg/politika/kade-se-izgubiha-nad-200-000-preferentcii-na-evrovota-704222.html", "text": "36,71% от избирателите са гласували с преференция на евровота тази неделя - данните са на ЦИК и са от първото въвеждане на обработените секционни протоколи.4 социологически агенции, които правиха екзит пол в неделя, обаче имат много по-различни данни. Според \"Галъп интернешънъл\" и \"Тренд\" около 49% от избирателите са гласували с преференция; според \"Афис\" - 51%; според \"Алфа рисърч\" - 42%.Ако сравним данните на социологическите агенции и тези на Централната избирателна комисия изчезват около 262 000 преференции. Дори и при най-оптимистичния сценарий около 113 000 преференции са изчезнали от секционните протоколи.Ако разчитаме на данните на ЦИК, от около 2 135 659 гласували на изборите в неделя 784 000 са отбелязали номер на преференция за кандидат в листата. Но според данните от екзит пола 49% са гласували с преференция, тоест около 1 046 400. Разминаването е с поне 262 400 преференции.Дори и 42% да са използвали преференция - разминаването между данните на ЦИК и данните от екзит пола е с най-малко 112 900 преференции.Разбира се, впоследствие трябва да се отчете броя на недействителните бюлетини, както и частта от респодентите, които са давали \"социално желателни\" отговори при екзит пола. Но няма как от неделя до вторник да са се изпарили десетки хиляди преференции.", "date": "2019.05.28", "title": "Къде се изгубиха над 200 000 преференции на евровота?"}
{"url": "https://offnews.bg/politika/oremago-u-dobrolevo-glasuva-za-peevski-704205.html", "text": "Врачанското село Добролево, за което разказа Николай Фенерски в текста си , донесе безапелационна победа на ДПС. Движението печели изборите с 58 на сто от гласовете .Новината съобщи пръв сайтът .Цели 238 гласа от валидните 408 бюлетини в селото за отишли за ДПС. Втора по резултат е ГЕРБ с 81 гласа, а трета е БСП.Гласовете на ГЕРБ пък са набрани  - в случая за десетия в листата Марин Захариев. Той е получил 56 преференции. За сравнение, Мария Габриел има 1, а Лиляна Павлова - 2.\"По какъв начин жителите в селата са се мотивирали да гласуват за никога невиждани от тях и напълно непознати хора, е важен въпрос. Защото зад него се крие по-важният – има ли търговия с гласове. Всичко това се случва пред погледа на всички власти и на всички останали политически сили. Но няма реакция\", допълва \"Трансмедия\".", "date": "2019.05.28", "title": "Оремаго у Добролево гласува за Пеевски"}
{"url": "https://offnews.bg/zvezdi/sinat-na-majkal-dzhordan-se-ozheni-za-balgarka-704194.html", "text": "Синът на Майкъл Джордан - Джефри, се ожени за българка. Снахата на най-добрия баскетболист за всички времена се казва Радина Анева и работи за филмовата компания 20th Century Fox.Церемонията се е състояла на 25 май на Бахамските острови. Джефри Джордан, който е бивш баскетболист, и Радина Анева се сгодиха още през 2017 година.През същата година двамата посетиха България.Снимки от сватбата сподели щастливата булка в профила си в Инстаграм.", "date": "2019.05.28", "title": "Синът на Майкъл Джордан се ожени за българка"}
{"url": "https://offnews.bg/politika/kornelia-ninova-podade-ostavka-na-plenuma-704196.html", "text": "Лидерът на БСП Корнелия Нинова е подала оставка на Националния съвет на БСП. Тя иска бързо да бъде свикан конгрес, на който да стартира процедурата за пряк избор на лидер от всички членове на партията. Вчера Нинова обяви, че ако днешният пленум одобри предложенията ѝ, в БСП ще започне процедура за избор на нов председател. Тя каза още, че ще се бори отново за председател на партията наравно с другите кандидати за поста. В отговор на въпрос вчера Нинова обяви, че не може да бъде смятана за лидер в оставка, докато Националният съвет не изработи правила за избор на нов лидер и тя не се оттегли от поста. До края на мандата на Нинова остава още година. ", "date": "2019.05.28", "title": "Корнелия Нинова подаде оставка на пленума"}
{"url": "https://offnews.bg/futbol/sajtat-na-cherno-more-se-srina-704195.html", "text": "Черно море остана без сайт в ранния следобед на понеделник, 28 май. При опит да се влезе на страницата на варненския клуб, се появяваше съобщение, че сайтът е недостъпен. Минути по-късно проблемът беше отстранен.Възможно е проблемът да е възникнал заради огромния интерес към официалната реакция на ръководството на Черно море след скандала в края на сезона в Първа лига. От Черно море освободиха шестима играчи със съмнения за симулативна игра, като сред тях беше и легендата на клуба Георги Илиев.Други четирима пък напуснаха вчера, като двама от тях са отказали да подновят договорите си. В последните се размахват резултати от детектор на лъжата.Изпълнителният директор на Черно море Марин Маринов обяви пред \"Меридиан Мач\", че в понеделник, 27 май, ще има официална декларация на сайта на клуба, но такава все още няма.Интересът към версията на шефовете е голям от страна на привържениците на ЦСКА, тъй като клубът беше замесен директно в скандала. Влиятелни привърженици на \"червените\" се питат в социалните мрежи какво става с обещаната декларация. Посоченият телефон за контакти в сайта на Черно море на пресаташето пък дава свободно.", "date": "2019.05.28", "title": "Сайтът на Черно море се срина"}
{"url": "https://offnews.bg/sviat/kosovo-pak-plamna-barikadi-i-strelba-po-ulitcite-704197.html", "text": "Тази сутрин сръбският президент Александър Вучич заповяда всички подразделения на въоръжените сили в страната да бъдат в режим на бойна готовност. Причина за това е напрежението в Косово и Метохия, където полицията нахлу в територии на районите с доминиращо сръбско население.Задържани са над 20 души, сред тях е руският гражданин Михаил Краснощенков, служител в UNMIK /мисията на ООН по въпросите на временната администрация в Косово/.Марко Джурич от сръбското правителствено бюро за Косово и Метохия е информирал представители на ЕС за това, че Белград е готов да реагира твърдо, ако Прищина продължи да действа по този начин. Гуракуч Кучи, генерален директор в Независимия институт за политически и медийни изследвания в Прищина, публикува в Туитър съобщения и снимки за развитието на ситуацията.Косовската телевизия РТС излъчи кадри от сръбските райони Зубин Поток и Косовска Митровица, където са разгърнати силите на ROSA /спецчастите на вътрешното министерство в Косово/. Местните сърби за изградили улични барикади, там при атаката са ранени най-малко двама сърби и един албанец полицай. Косовската полиция използва зашеметяващи гранати и сълзотворен газ, и съобщава за въоръжена съпротива – по време на престрелката между спецчастите и неизвестния противник са били изстреляни не по-малко от 200 куршума. За да потушат безредиците са пристигнали 73 полицейски коли. Президентът на Косово Хашим Тачи се е срещнал с шефовете на службите, за да обсъди ситуацията.Размириците са започнали, след като въоръжените спецчасти нахлули в домовете на сърбите към 6 ч. сутринта във вторник и арестували 23 сърби и босненци. По непотвърдена информация от косовската полиция, арестите били свързани с организираната престъпност, с убийството на сръбския политики Оливер Иванович през януари м.г. и косовския полицай Енвер Зумбери през 2011 г.Вчера в реч пред парламента Вучич заяви, че трябва да се признае загубата на контрол над региона, да се спрат лъжите и самозалъгването, и да се започнат опити за установяване на контакт с властите в непризнатата република. Според него Сърбия е претърпяла тежко национално поражение, изгубила е територия, а е понесла и значителни икономически загуби, но с тези факти не следва никой да се примирява. Вучич и преди е прогнозирал, че са възможни нападения от косовските албанци върху сърбите в спорния регион. „Албанците стават все по-нервни. Въпрос на дни и месеци е те да нападнат сърбите в Косово и Метохия“, казва той.В Белград започна извънредно заседание на Съвета за сигурност, свикано от Александър Вучич заради критичната ситуация в косово и Метохия, съобщи агенция Tanjug. Президентът е информирал ЕС, че ще предприеме всички мерки за реакция, ако косовските спецчасти, нахлули в северната част на Косово, не напуснат населените със сърби райони. В същото време международните сили KFOR не смятат да се намесват, тъй като според тях става дума за рутинна полицейска операция.", "date": "2019.05.28", "title": "Косово пак пламна – барикади и стрелба по улиците"}
{"url": "https://offnews.bg/politika/pri-100-obraboteni-protokoli-rezultatite-ot-vota-704198.html", "text": "Избирателната активност на евроизборите е била 33,27%, при 100% обработени протоколи в РИК, съобщиха от ЦИК за БНТ. Междинните резултатите при първото въвеждане на протоколите са:ГЕРБ - 31,07%, БСП за България - 24,26%, ДПС - 16,55%, ВМРО - 7,36% и ДБ - 6,06%. Предстои приемането на последната РИК - Търговище. След като тя пристигне ще започне повторното въвеждане на протоколите на последните РИК, уточни говорителят на ЦИК Александър Андреев по БНТ. От данните от първото въвеждане на протоколите става ясно, че 36,71% от избирателите са гласували с преференция.Разпределението на мандатите ще стане ясно утре. ", "date": "2019.05.28", "title": "При 100% обработени протоколи - резултатите от вота"}
{"url": "https://offnews.bg/politika/ninova-poemam-tcialata-otgovornost-za-zagubata-iskam-kongres-do-15-d-704200.html", "text": "Лидерът на БСП Корнелия Нинова поиска до 15 дни да бъде свикан извънреден конгрес на партията, който да гласува подадената от нея оставка. В изявлението си пред Националния съвет Нинова обяви: Искам да започна с благодарност към вас, към листата, към народните представители, към общинските председатели, към областните активисти, към всички, които гласуваха за БСП в една много трудна ситуация и много оспорвана кампания.Да, ние загубихме тези избори, но трябва да си кажем и доброто, което постигнахме. Факт е, че сме единствената партия, която повишава в абсолютен брой гласовете, които я подкрепят на Европейските избори- близо 30 хиляди. Факт е и че всички други партии, от най-голямата до най-малката- губят подкрепа в гласове спрямо предходните Европейски избори. Факт е, че само ние увеличаваме евродепутатите си с един. Нека това ви служи за самочувствие и гордост. Да, знаем, че авторитарна власт се сваля трудно. Срещу нас беше изправена цялата държавна машина, медии, анализатори, купен вот, страх и изкарване на администрацията под команда да гласува. Дори и при тази ситуация, нашият основен опонент има около 500 хиляди гласа. Затова се обръщам към всички вас- да имате самочувствие, да не униваме и да продължаваме по същия начин и по същия път, с нови сили. Вярвам, че всичко, което направихме в последните 3 години, дава този резултат - подобряване в абсолютни стойности. Но е факт и, че ние загубихме тези избори. Смятам, че трябва всеки да носи отговорност за това в цялата партия, че трябва да се проведат конференции с обективен анализ за причините и да се вземат съответните решения там, където организациите преценят, че е необходимо да се носи персонална отговорност от ръководството.При демократичните партии, в правовите държави, в модерното общество, отговорността винаги се носи от председателя. Затова аз поемам цялата отговорност за тази загуба. Подавам си оставката като председател на БСП. Предлагам свикване на Конгрес в съкратени срокове - от 15 дни, който да констатира по силата на Устава тази оставка. Дотогава да стартира кампания за номинации, приемане на правила и процедури за избор на председател по новия Устав, чрез пряк избор. Ако приемете това решение, ще ви предложим хронограма, по която да се състои, и това да бъде съчетано с анализа на резултатите на изборите, отчетите на изборите, подготовка за местните избори, номинации за председател и до края на юли да изберем новия председател такъв, какъвто партията реши. За да можем през август, септември, октомври - да се съсредоточим върху местната кампания и, дай Боже, да спечелим местните избори, в което вярвам. Благодаря ви още веднъж за всички усилия. Бъдете със самочувствие, че сме сила, че зад вас стоят хора, които ни вярват. Най-вече тях не трябва да предаваме. Да им дадем самочувствие, че сме на прав път и да им дадем енергия за местните избори. ", "date": "2019.05.28", "title": "Нинова: Поемам цялата отговорност за загубата, искам конгрес до 15 дни"}
{"url": "https://offnews.bg/politika/breznik-obicha-lili-pavlova-severozapadat-aleksandar-jordanov-ili-704180.html", "text": "Избързаха ли наблюдателите със заключението, че вотът на 26 май е минал без фрапиращи изборни нарушения? \"Да\", съдейки по изборните протоколи от Врачанско, Монтанско, Пернишко, Плевенско, откъдето прозира контролиран вот за няколко партии.Купеният вот е маркиран с преференции за хора на по-задни места в листите, разкриха източници на OFFNews. Така лесно се проследява в протоколите, а едновременно с това не бърка в партийните сметки и не размества кандидатите. Всеки продавач на гласове е инструктиран кой номер преференция да ползва, за да отчете вота.Схемата лъсна от нелогично висок процент преференциални гласове за някои кандидати в гнезда от секции. В малки общини и села на Северозапада Лиляна Павлова, Александър Йорданов и Емил Радев например вземат огромен дял преференции. Това са все райони, с които те нямат общо нито в личен, нито в професионален план.Самите кандидати не са поръчители и високият им личен резултат по места вероятно е изненадал и самите тях.OFFNews прегледа десетки протоколи и попадна на любопитни находки.Така например ГЕРБ печели убедително изборите в Брезник, Пернишко, а брезничани изглежда са омагьосани от Лиляна Павлова. Тя печели внушителен брой преференции в 4-те по-големи секции - от общо 498 гласа за ГЕРБ лично за Павлова са дадени цели 206 гласа. Ето как изглежда разпределението им в 4-те големи секции в града:Павлова наистина има висок брой автентични преференциални гласове в страната, но не и в пропорцията от контролираните секции. Резултатите ѝ в София, например, не минават преференциите за водача Мария Габриел.Ето друга показателна секция - от пернишкото село Драгичево. Там гласовете за ГЕРБ са 76. Мария Габриел печели 9 преференции, Лиляна Павлова - 4, Ивелина Василева - 5. Горе-долу така изглеждат резултатите във всяка неманипулирана секция. Червената лампичка обаче светва при номер 12 в листата - Младен Шишков, за който в тази секция са дадени 10 гласа. Шишков не събира преференции почти никъде в страната.Същата и е схемата в с. Дивотино, Пернишко, само че там вотът е маркиран с преференция за Ивелина Василева (26 от 88 гласа за ГЕРБ отиват за нея):Бойчиновци обича Емил Радев и ДПСВ Монтанската община Бойчиновци аномалиите в протоколите са в две посоки - необяснима популярност на Емил Радев от ГЕРБ и стабилен вот за ДПС. За второто явление OFFNews вече писа - става въпрос за това как . Такива примерите има много и в селата около Враца и Монтана.Ето резултата от трите секции в Бойчиновци:СДС възкръсна във ВрачанскоЦели 1985 преференции е получил кандидатът на СДС в листата на ГЕРБ Александър Йорданов в област Враца. Резултатът му е по-висок от този на всеки друг кандидат от листата. За сравнение, водачката Мария Габриел е спечелила 1396 преференции в целия Врачански избирателен район. В същото време, във всеки един от столичните 3 избирателни района, Йорданов е получил по-малко гласове - съответно 1639 в 23 МИР, 1282 в 24 МИР и 712 в 25 МИР. \"Автентичната десница\" се събуди във Врачанско, шегуват се в местните комисии. Показателна в това отношение е например ситуацията в Криводол. В пет от 6-те секции там вотът изглежда така:Засега няма информация прокуратурата да се е сезирала за купуване на гласове по тази схема.", "date": "2019.05.28", "title": "Брезник обича Лили Павлова, Северозападът - Александър Йорданов. Или как се маркира купеният вот"}
{"url": "https://offnews.bg/tenis/grigor-shte-uchastva-v-shou-turnir-v-las-vegas-704202.html", "text": "Най-добрият ни тенисист Григор Димитров ще вземе участие в \"World Team Tennis\" на 21 юли. Финалите на демонстративния турнир ще се проведат на 3 август в Лас Вегас.В надпреварата участват 8 отбора, които са съставени от по двама мъже и две дами. Хасковлията ще бъде съотборник на американците Тейлър Таунзънд, Даниле Колинс и Доналд Йънг в тима на Филаделфия Фридъм.Първото издание на World Team Tennis е през май 1974 година под патронажа на американската легенда Били Джийн Кинг, като се е провело в комплекса в Индиън Уелс.В \"World Team Tennis\" ще се пуснат още представителите на домакините Серина Уилямс, Джон Иснър, Сам Куери, Боб Брайън, Майк Брейън, Тейлър Фриц и Франсис Тиафо, както и Виктория Азаренка (Беларус), Миомир Кечманович (Сърбия), скандалният Ник Кириос (Австралия) и други.Първата среща на Филаделфия Фридъмс е срещу Вегас Ролърс на 21 юли. В Лас Вегас живее един от двамата треньори на Гришо - Андре Агаси.", "date": "2019.05.28", "title": "Григор ще участва в шоу турнир в Лас Вегас"}
{"url": "https://offnews.bg/ikonomika/alash-verish-vlakat-za-odrin-poteglia-eto-kolko-shte-struvat-biletite-704203.html", "text": "На 1-ви юни (събота) от гара Пловдив за първи път ще потегли влак по маршрут от Пловдив за Одрин. Чрез тази композиция „БДЖ-Пътнически превози” ЕООД ще осигури на своите клиенти удобна възможност за туристическо пътуване до Турция за отиване и връщане през почивните дни.От Пловдив влакът ще заминава в 08:40 ч. и ще пристига в Одрин в 12:18 ч. В обратно направление влакът ще тръгва от Одрин в 17:00 ч. и ще пристига в Пловдив в 21:15 ч. Композицията ще пътува в състав от два вагона и ще се движи през почивните и празнични дни.Цената на билета за отиване и връщане Пловдив-Одрин-Пловдив е 28.56 лв. с включени запазени места.Пътниците от Първомай, Димитровград и Свиленград могат да пътуват с този влак до Одрин срещу следната цена на билета:Информация за цените на билетите за пътуване на деца, пътуване с намаления и други търговски оферти е публикувана в официалната страница на БДЖ на следния линк: .", "date": "2019.05.28", "title": "Алъш-вериш влакът за Одрин потегля. Ето колко ще струват билетите"}
{"url": "https://offnews.bg/ikonomika/tcenite-na-toka-i-parnoto-se-uvelichavat-ot-1-iuli-704199.html", "text": "Парното и топлата ще поскъпнат средно с 4,5% от 1 юли - това предвижда доклад на Комисията за енергийно и водно регулиране.  Една от причините за увеличението е поскъпването на въглеродните емисии, които топлофикациите трябва да купуват, за да се вместят в позволеното замърсяване на околната среда. Най-голямо е увеличението в Разград - със 17,53%. Голямо ще е увеличението и в Габрово - 12,53%. Най-малко пък ще е това в Перник - с 1,77%, сочи докладът на КЕВР. В София е предвидено увеличението да бъде 4,3 на сто, в Пловдив - 7,4%, във Варна – 1,96%, в Бургас – 7,42%, във Велико Търново - 7,26%, във Враца – 7,52%, в Русе – с 3,86%.Предвижда се в Сливен цената на парното да падне с 0,4%. В същото време стана ясно, че цената на тока ще се увеличи с 3,5% от 1 юли. Предстои цените на тока и топлоенергията да бъдат обсъдени и окончателно приети.", "date": "2019.05.28", "title": "Цените на тока и парното се увеличават от 1 юли"}
{"url": "https://offnews.bg/kultura/geto-baletat-na-mario-piatca-kojto-razkazva-istorii-za-chovechnos-704186.html", "text": " – от това определение е тръгнал международно признатият хореограф Марио Пиаца, за да създаде своя балет, носещ същото заглавие.„Гето“ – спектакъл, който е в непрестанна еволюция още от неговото зараждане през сезон 2002/2003 г. за Teatro Massimo, Палермо.На 21 май той влезе в програмата на Оперния театър в Стара Загора, след което започва своя тур.На 29 май ще бъде представен на сцената на Националния музикален театър в СофияНовата постановка е мислена за балетната трупа на Старозагорската опера, ръководена от Силвия Томова, възстановката е на Людовик Парти (асистента на Марио Пиаца и репетитор на балета на Операта). Сценичната визия на спектакъла е вдъхновена от поетичната живопис и от цветовете на Марк Шагал, в драматургичното действие се развиват основните теми на хореографския проект за едно ново виждане на движенията. Сценографията е на художника Тодор Демеров, а костюмите са на Мария Христова.В главната роля на Сара ще видим артистичната, с прекрасна танцова техника, примабалерина Анелия Димитрова – носител на „Кристална лира“ 2018 в категорията „Млад изпълнител“. В ролята на Давид ще й партнира италианецът Паскуале Казелли. Талантливият балетист произхожда от артистично семейство – неговата баба, която присъства на премиерата на „Гето“ в Стара Загора, е бивша балерина. В ролята на Душата ще танцува Ромина Славова, която освен със своята грация и изящност, привлича вниманието с много успешните си авторски хореографии. Запомнящо е участието и на японеца Томоки Ишиго в ролята на Главния равин. Томоки вече направи своите първи впечатляващи главни роли на Базил (“Дон Кихот“), на Шута в „Лебедово езеро“ и се радва на симпатията на старозагорската публика.В спектакъла участва почти цялата международна балетна трупа. Именно тази многоцветност и разнообразие от над 11 националности вдъхновява хореографът Марио Пиаца да даде нов живот на своята атрактивна и изпълнена с богато човешко съдържание постановка. Неповторимата енергия на младия състав на Старозагорската опера превърна „Гето“ във спектакъл-фойерверк, който „изстреля“ артистите в неподозирана от самите тях нова професионална орбита.„Отправната точка при изграждането на този спектакъл беше необходимостта да се изправим пред въпросите за отхвърлянето и изгнанието чрез изследване на гетата, реални и виртуални, които се раждат от страха, натрупан от недоверието. Еврейското гето представлява концентрирана общност от хора, със своята историческа памет, включително музиката Клезмер и циганските напеви, двойка младоженци е емблема на бъдещото развитие на общността. В творбата се смесват хумор и страх, болка и усмивка в осъзнаване на това, че има \"Ха Тиква\" (Надежда), която ще даде необходимата сила за преодоляване заедно на всички пречки. Това е танцувална картина на нормалния живот и на познанието. Послание за мир и свобода“ – споделя Марио Пиаца.Спектакълът ''Гето'', награден през 2002 с едно от най-големите признания за изпълнителски изкуства на Европейската асоциация за еврейска култура в Лондон, олицетворява мечтата на всяка малцинствена група, преследвана и потискана заради етническата си принадлежност, сексуална ориентация или религиозно вярване, да излезе от изолацията и да постигне желаната свобода, посредством музиката – общото наследство на човечеството. Гетото тук се счита за символ на всякаква дискриминация.Главните герои Давид, Сара и главният Равин интерпретират живота в колоритен, поразителен калейдоскоп от чувства и страсти: от брачната любов, сватбата, традициите и празненствата до отчаянието, депортацията и трагедията на Шоа (Холокост). Героят разказвач Ха Тиква (на еврейски означава Надежда) описва силата, вярата и възраждането на народа на Израел. Като започнем от танцовите стъпки по „Underground“ на Горан Брегович, преминем през разтапящата музика Клезмер, циганските песни като „Джелем джелем“ – спомен от изтребването на ромите, и стигнем до нарастващо сърцебиене, което ще разтърси зрителя от вълнение.Билети за спектакъла на „Гето“ в София могат да бъдат закупени от касата на Музикалния театър „Стефан Македонски“, онлайн и в мрежите на .", "date": "2019.05.28", "title": "'Гето' - балетът на Марио Пиаца, който разказва истории за човечност и обединение"}
{"url": "https://offnews.bg/temida/obshtina-bozhurishte-prodala-80-dka-za-160-000-lv-vmesto-za-8-miliona-704188.html", "text": "80 декара частна общинска собственост са продадени от община Божурище за общо 150 000-160 000лв., вместо на реалната им стойност от 8 милиона лева. Това заяви заместник-главният прокурор Иван Гешев, след  и служители от КПКОНПИ и СДВР тази сутрин в общината. От кметството са иззети компютри, документи и телефони. Събраните доказателства сочат, че от 21 ноември 2018 г. до 27 декември 2018 г., в качеството си на длъжностно лице, кметът е нарушил служебните си задължения с цел да набави за себе си или за другиго имотна облага, с което е създал условия за нанасяне на вреда на общината в значителни размери.„Става въпрос за четири поземлени имота, които са частна общинска собственост. В предишен момент са били държавна собственост, но държавата ги е предоставила безвъзмездно на община Божурище. Логичното е да бъдат използвани в интерес на гражданите. В резултат на манипулирани търгове те са продадени на цена около 150-160 хил. лв.“, подчерта прокурор Гешев и допълни, че според експерти реалната им цена е около 8 млн. лв. Купувачите са четири – три търговски дружества и едно частно лице. Интересното е, че един от имотите е на висш магистрат – следовател на НСлС, който също ще бъде проверяван.Кметът Георги Димов, заместник-кметът на общината, както и още едно длъжностно лице ще бъдат задържани. В общините се краде много и нагло, заяви зам.-главният прокурор Гешев. ", "date": "2019.05.28", "title": "Община Божурище продала 80 дка за 160 000 лв. вместо за 8 милиона"}
{"url": "https://offnews.bg/zimni/koukalova-obiavi-ofitcialno-kraia-na-karierata-si-704190.html", "text": "Чешката биатлонистка Габриела Коукалова обяви официално края на кариерата си. Фактически тя спря с биатлона още преди две години, но си остава вратичка за връщане, която сега затръшна окончателно.\"Имах проблем със здравето, което ме принуди да спра с биатлона. Това беше най-тежкият период в живота ми. По време на тази принудителна пауза си дадох сметка за много неща. Изчистих съзнанието си, отпочинах си, събрах сили.За моя изненада, проблемите със здравето изчезнаха. Започнах активна подготовка, тренировките вече ми носеха радост. Върнах си чувства, които не бях изпитвала. Имах намерение да се завърна, но ...Тази стъпка е много тежка за мен. Благодаря на хората, които бяха до мен и вярваха в мен. Съотборниците и федерацията ми помогнаха да се оформя като характер.Благодаря на всички треньори, фенове, мениджъри, чешки и чуждестранни колеги. Желая ви щастие и късмет\", написа Коукалова, която в кариерата си спечели Световната купа за сезон 2015/2016 и има два сребърни медала от олимпийските игри в Сочи 2014. Заради проблем със здравето тя пропусна игрите през 2018 година, а сега завърши и официално кариерата си.", "date": "2019.05.28", "title": "Коукалова обяви официално края на кариерата си"}
{"url": "https://offnews.bg/futbol/ruskia-mesi-podpisa-s-tcska-704192.html", "text": "ЦСКА продължава с ударната селекция за новия сезон. Ден след привличането на шотландския нападател Тони Уот, червените обявиха привличането на руския офанзивен халф Денис Давидов. Новината беше оповестена от официалния сайт на клуба от Борисовата градина. При първите си изяви за Спартак преди 5 години, Давидов е смятан за един от талантите на руския футбол. Наричат го Руския Меси, а очакванията към него са огромни. \"Армейци,ЦСКА се подсили с офанзивния халф Денис Давидов. Навършилият наскоро 24 години руснак премина успешно медицински прегледи и парафира с армейците за 3 сезона.Давидов действа на позицията зад нападателя или по крилата. Той е продукт на школата на гранда Спартак Москва, като за първия тим записва 44 мача и едно попадение, а с московчани печели титлата, Kупата и Суперкупата на страната. Отделно за втория тим вкарва 33 гола в 90 срещи.Още в първите си изяви при професионалистите футболистът загатва за огромен потенциал и е смятан в родината си за един от най-големите таланти. През 2015 година под ръководството на Фабио Капело получава две повиквателни за националния тим и дори дебютира в контрола срещу Казахстан.Впечатляващ е активът му за юношеските и младежките гарнитури на \"Сборная\", където отбелязва 28 гола в 50 двубоя. Последният сезон Денис Давидов играе като преотстъпен за латвийския Спартакс Юрмала и руския втородивизионен Нижни Новгород, взимайки участие общо в 19 мача и разписвайки се 3 пъти\", написа сайтът на червените.", "date": "2019.05.28", "title": "'Руския Меси' подписа с ЦСКА"}
{"url": "https://offnews.bg/obshtestvo/eto-kakvo-triabva-da-popravi-dzhi-pi-grup-za-da-otarve-globata-za-gra-704204.html", "text": "Локални пропадания на настилката, места с недостатъчно фугиране, отделни повреди на боята по улични стълбове, дефекти в някой от посадните места за дървета и корекция на тактилни ивици. Това трябва да поправи Джи Пи Груп, изпълнител на ремонта по ул. \"Граф Игнатиев\", до края на деня днес, за да не бъде глобена за некачествена работа. Изтича последният срок за отстраняване на недобре извършени работи по Графа, площадите „Славейков“, „Гарибалди“ и градината на „Св. Седмочисленици“. В края на работния ден комисия ще обобщи всички извършени дейности и тяхното качество.Допълнително възложени от Столична община са следните дейности - поставяне на скари на всички пейки от лят камък на пл. „Славейков“ и подмяна на гранитните ограничители с чугунени боларди.След уточняване на окончателните архитектурни проекти ще бъдат поставени чешма и два кафе-павилиона в градината на „Св. Седмочисленици“. След като приключи реставрацията на пейката на Петко и Пенчо Славейкови, тя ще бъде върната на мястото й, уточняват от СО.Джи Пи Груп няма да бъде глобявана за забавяне на ремонта, тъй като строително-монтажните дейности са приключени в срок, но може да отнесе санкция за некачествена работа от утре. ", "date": "2019.05.28", "title": "Ето какво трябва да поправи Джи Пи Груп, за да отърве глобата за Графа"}
{"url": "https://offnews.bg/futbol/avtobusi-s-fenove-na-arda-tragvat-kam-plovdiv-za-barazha-704201.html", "text": "Солидна подкрепа ще има отборът на Арда (Кърджали) в утрешния бараж за влизане в Първа лига срещу Септември (София), който ще се изиграе от 18,30 часа на стадион \"Локомотив\" в Пловдив. В Кърджали са амбицирани да влязат в елита, след като в отбора бяха направени солидни инвестиции. В официалния сайт на Арда се появиха съобщения, че кметът на града Хасан Азис осигурява безплатни автобуси за привържениците, които искат да подкрепят Арда на стадиона. Същото стори и колегата му от Момчилград Сунай Хасан.Ето какво написаха в сайта на Арда преди предстоящия бараж:\"Хасан Азис осигурява 7 автобуса за предстоящия бараж между отборите на АРДА и Септември. Безплатният транспорт е за всички фенове на АРДА, които искат да бъдат част от отбора и да изживеят емоцията от влизането ни в Първа професионална лига.Автобусите ще потеглят от паркинга на АРЕНА АРДА в сряда ( 29 май ) от 14.30 часа, като привържениците трябва да са там поне половин час по-рано, в 14:00 часа.Записвания на телефон 0889 73 50 79 – Бейтула Кумит.АРДА излиза в пряк двубой утре срещу Септември. Мачът на истината ще бъде в Пловдив от 18:30 часа, в сряда.Скъпи фенове,Дойде време да покажем коя е АРДА! Време е да си вземем това, което ни се полага, а именно – място сред най-добрите! Да се изправим като цунами всички заедно на стадион Локомотив и да потопим Септември!И НА СЕВЕР И НА ЮГ, САМО АРДА НИКОЙ ДРУГ!!!\".\"Кметът на Момчилград Сунай Хасан и Общинска администрация Момчилград осигуряват безплатен транспорт за феновете на АРДА за най-важният мач със Септември.С тяхно съдействие ще бъдат отпуснати два автобуса. Единият е за привържениците на АРДА, а другият за Детско юношеската школа на Родопи Момчилград.Автобусите ще потеглят от паркинга на стадион „Хасан Семерджи“ в Момчилград, в сряда ( 29 май ) от 15.00 часа.Записванията за феноветестават на телефон 0877 217 958.АРДА излиза на неутрален терен срещу Септември, като баражът за влизане в Първа лига ще се играе в Пловдив. Мачът ще бъде на стадион Локомотив от 18, 30 часа.Припомняме, че от вчера билетите за срещата вече са в продажба. Те са на цена от 5 лева и ще се продават на касите на бензиностанции OMV, Office 1 и книжарници Orange. Билетите са за сектор СПОРТКЛУБ АРДА.Ръководството на ПФК АРДА вярват в мощната подкрепа на феновете!В този важен и решителен мач за момчетата на Стамен Белчев подкрепата на привържениците е от особено значение!Нека тази сряда заедно да напишем историята на ПФК АРДА!САМО АРДА!\".", "date": "2019.05.28", "title": "Автобуси с фенове на Арда тръгват към Пловдив за баража"}
{"url": "https://offnews.bg/obshtestvo/zapochva-remont-na-bul-prezident-linkaln-v-ovcha-kupel-704166.html", "text": "Ремонт на бул. \"Президент Линкълн\" в столичния квартал „Овча купел“ започва от днес. Строително-ремонтните дейности стартират от ул.“Карел Трънка“ до ул.“Сребърни звънчета“, като ще се работи на етапи до ул. \"Зеленика\" при метростанцията, която се изгражда в момента.До 28 юни се затваря за ремонт участъка от бул.“Президент Линкълн“ от ул.“Карел Трънка“ до ул.“Д-р П. Димков“. Стеснява се трасето от булеварда между ул.“Д-р П. Димков“ и ул.“Сребърни звънчета“, като движението ще се извършва двупосочно по едното пътно платно.Ремонтът обхваща 3.24 км и включва подмяна на асфалтовата настилка на пътните платна, изграждане на тротоари там, където липсват, и обновяване на съществуващите от двете страни на булеварда. Подменят се бордюрите, като при входове ще бъдат понижени. Обновява се уличното осветление.Подменят се и антипаркинг колчетата по цялата дължина на двата тротоара. Всички пешеходни пресичания ще са с понижени бордюри и тактилни плочи в помощ на хората с увредено зрение. Нови светофарни уредби се поставят на трите регулирани кръстовища. Ремонтът на бул.“Линкълн“ се извършва по съществуващото положение на пътя, като се запазват габаритите на пътните платна.За времето на ремонта се изместват автобусни спирки „пазара „Овча купел“ на бул. „Президент Линкълн“ след ул. „Сребърни звънчета“ в посока бул. „Никола Мушанов“ и на автобусна спирка „ж.к. Овча купел – 2“ в посока крайна-начална спирка на автобусни линии №№ 11, 60, 73, 102 и нощта линия №3.Стойността на проекта е 4,8 млн. лв. с ДДС. Срокът на изпълнение по договор е 168 дни. Фирмата - изпълнител е ГБС- Инфраструктурно строителство.", "date": "2019.05.28", "title": "Започва ремонт на бул. 'Президент Линкълн' в Овча купел"}
{"url": "https://offnews.bg/futbol/serzhiu-bush-se-sboguva-s-levski-704191.html", "text": "Нападателят Сержиу Буш съобщи, че напуска Левски. Румънецът си взе \"довиждане\" с 26-кратните шампиони в социалните мрежи и не пропусна да изкаже благодарност и на ЦСКА, чийто цветове също защитаваше.\"Времето да кажа сбогом дойде. Беше чест да давам всичко от себе си за тези цветове. В сърцето ми има място и за двата отбора! Благодаря\", написа Буш в профила си в Инстаграм.Той премина в Левски през лятото на 2017 година, но така и не успя да се наложи като твърд титуляр. За 40 мача в Първа лига отбеляза 9 гола.За ЦСКА игра през сезон 2014/15 и в 21 срещи се разписа 10 пъти. Буш се превърна в първия чужденец, който има попадения за \"сини\" и \"червени\" в дербито между двата отбора.", "date": "2019.05.28", "title": "Сержиу Буш се сбогува с Левски"}
{"url": "https://offnews.bg/politika/okonchatelno-ot-vmro-andrej-slabakov-stava-evrodeputat-704189.html", "text": "ВМРО категорично вкарва двама представители в ЕП – Ангел Джамбазки и Андрей Слабаков. Това са данните от нашето паралелно преброяване на гласовете от протоколите от цялата страна, съобщиха от ВМРО. Забавянето на крайните официални резултати от ЦИК очевидно даде повод за спекулации, но математическата истина е една – 2 мандата за войводите.Разпределението е по системата „Хеър-Ниймайер\" и предполага неизпълнените мандати да се разпределят на принципа най-големия остатък, уточняват от партията. ", "date": "2019.05.28", "title": "Окончателно от ВМРО: Андрей Слабаков става евродепутат"}
{"url": "https://offnews.bg/sviat/zelenski-obiavi-kasting-za-kandidat-deputati-v-ukrajna-704165.html", "text": "Екипът на украинския президент Володимир Зеленски отправи призив към гражданите да се включат в конкурс, с който ще се изберат кандидатите за депутати от партията на държавния глава \"Слуга на народа\".От тях не се изисква да притежават политически опит, предаде Ройтерс, цитирана от БНР.Партията на Зеленски не е представена в парламента. Спечелването на извънредните избори би му позволило да излъчи ново правителство и да извърши реформи, които да се ползват с одобрението на гласоподавателите и международните дарители на Украйна.Проучвания сочат, че \"Слуга на народа\" ще спечели насрочените през юли избори, но няма да има мнозинство в парламента, отбелязват информационните агенции.", "date": "2019.05.28", "title": "Зеленски обяви кастинг за кандидат-депутати в Украйна"}
{"url": "https://offnews.bg/izvan-terena/nov-v-tcska-maj-se-stiaga-svatba-vizhte-shemetnata-mu-izbranitca-704187.html", "text": "Новото попълнение на ЦСКА Тони Уот май се стяга за сватба, става ясно от публикации на половинката му Габриела Дзекино в Инстаграм.Шеметната брюнетка е качила снимки от моминското си парти в Марбея, Испания, като на кадрите се вижда надпис \"Моминското парти на Габриела\". Обикновено подобно събитие предхожда със седмица самото бракосъчетание, така че нищо чудно скоро дамата на Тони да се появи на \"Българска армия\" като госпожа Уот.25-годишният Уот подписа вчера за три години с ЦСКА и вече изрази нетърпение да започне. Шотландецът идва от Сейнт Джонстън, където през изминалия сезон е отбелязал 8 попадения в различните надпревари.Габриела Дзекино е на 22 години и ревностно следи изявите на любимия си, като споделя в социалните мрежи всички новини, свързани с изявите му на терена.", "date": "2019.05.28", "title": "Нов в ЦСКА май се стяга сватба, вижте шеметната му избраница"}
{"url": "https://offnews.bg/sviat/mazh-napadna-uchenitci-na-spirka-v-iaponia-ubi-dvama-i-rani-18-704168.html", "text": "Мъж нападна с нож ученици на автобусна спирка в Токио, Япония, предадоха световните агенции. Кървавата атака е станала в жилищния район Кавазаки.Ранени са 18 души, има двама загинали - 12-годишно момиче и мъж на 39 години. 16 от ранените са ученички.Според първоначалната информация нападателят намушкал и себе си във врата, след което е бил арестуван, а по-късно е починал.Сигнал за нападението е получен в 7:44 ч местно време. Шофьор на училищен автобус е станал свидетел на атаката. Той съобщава, че видял мъжа да се приближава към наредените на опашка деца. Нападнал ги, докато се качвали в автобуса, който е трябвало да ги превози до частно училище наблизо.Причината за атаката не е известна. На мястото на престъплението са намерени два ножа.", "date": "2019.05.28", "title": "Мъж нападна ученици на спирка в Япония, уби двама и рани 18"}
{"url": "https://offnews.bg/politika/svilenski-ravni-li-sme-s-borisov-toj-v-sluzhebnata-tojota-az-var-704170.html", "text": "Победата за БСП означаваше спечелване на един глас повече на изборите - това не се случи и затова вчера Корнелия Нинова заяви волята си за явяване на нов избор за нов кредит на доверие. Това заяви председателят на Националния предизборен щаб на БСП и зам.-председател на ПГ на \"БСП за България\" Георги Свиленски по бТВ. По думите му БСП е мобилизирана, защото е получила над 460 хиляди гласа на изборите - въпреки ниската избирателна активност, ядрото на партията е гласувало. \"Изпълнителното бюро ще предложи на Националния съвет във всяка една общинска и областна организация да се направи анализ на изборите и всяка една организация ще прецени дали има нужда от смяна на ръководството си. Ако хората, които членуват там, решат, че ръководството не си е свършило работата, тогава ще го сменят. Има места, където БСП печели - Плевен, Видин, Ямбол\", коментира още Свиленски. Относно предстоящия избор на председател на партията, който за първи път ще бъде пряк, от всички членове на партията, Свиленски коментира, че всеки един член на БСП ще може да избере най-правилния кандидат.Свиленски обърна внимание, че на тези избори е имало хора, които са били принудени и заплашвани да отидат да гласуват, а също е имало и купен вот, който, по думите му, не е бил незначителен. \"Имаше секции с 85 % активност, от тях - 95 за една партия. Това ще излезе при секторния анализ\", коментира той.\"БСП беше подложена на натиск от всички страни. Имаше медийни спекулации, да не говорим каква информация се разпространяваше за нашите кандидати в интернет сайтовете. Премиерът ви обясняваше, че не е председател на предизборния щаб, а анализаторите констатират, че след намесата му в кампанията, ГЕРБ е спечелила. Пуснах 3 жалби до ЦИК за това, че председателят на Предизборния щаб на ГЕРБ използва служебното си положение, за да води предизборна кампания. Ние равностойни ли сме с него? Той - в служебната \"Тойота\" и аз - който вървя по улиците и правя кампания. Те употребиха държавата, употребиха администрацията - и общинска, и държавна. Употребиха всички нас и медиите. Тази битка за справедливост и промяна на модела е трудна и ще отнеме много време\", категоричен бе Свиленски.По повод връщането на БСП в парламента, той коментира: \"Предложението на Изпълнителното бюро е БСП да се върне в парламента с ясна цел - внасяне на пакет от законодателни промени в съдебната система. Предложението ще бъде предложено на Националния съвет на партията.", "date": "2019.05.28", "title": "Свиленски: Равни ли сме с Борисов - той в служебната Тойота, аз - вървя по улиците и правя кампания"}
{"url": "https://offnews.bg/medii/vodeshti-zhurnalisti-napuskat-gong-bg-zaradi-kiril-domuschiev-704179.html", "text": "Собственикът на Лудогорец Кирил Домусчиев е казал на Николай Александров, че не го харесва. Вече бившият главен редактор на сайта Gong.bg е известен като привърженик на ЦСКА и подкрепя ръководения от Гриша Ганчев отбор.Оттеглянето на Александров доведе до катаклизми в онлайн изданието. Вчера водещият на \"Спортно шоу Гонг\" Томислав Русев и неговият екип в състав Валентин Грънчаров, Стефан Стоянов, Ивайло Йовчев и Веско Вълчев обявиха, че повече няма да работят за Gong.bg.Те са солидарни с Александров, с който работят от дълги години. Освен това гуруто на култовия бранд Русев е забелязал \"първи признаци на редакционна намеса\". \"Gong.bg\" наскоро стана собственост на Домусчиев, като част от придобиването на \"Нова броудкастинг груп\" и пакета медии на \"Нетинфо\".\"Тогава (преди 12 години) ни закриха радио \"Гонг\" и го направиха чалга радио. И ние решихме да си създадем сайт. По нашия си модел - бавничко и постепенно. Мислехме, че той е на сигурно място. Официално спираме всякакво редакционно участие в Gong.bg от солидарност с Александров, който напусна сайта.Основният мотив да спрем да помагаме на граждански договори, както беше досега, е, защото забелязахме първите признаци на редакционна намеса, каквато нашият екип не понася по никакъв начин и не е търпял никога. Спортният екип на \"Дарик\" никога не е търпял и най-минималната намеса за вижданията как да изглежда нашият продукт\", каза Русев и посочи, че ако се наложи, ще даде подробности.От спортното шоу добавиха, че се прекратява и договорът за влога \"Без бутонки\". Те твърдят, че промяната няма да се отрази на информационното отразяване на събитията около Лудогорец в ефира на \"Дарик\".Домусчиев придоби \"Нова броудкастинг груп\" преди по-малко от два месеца. Промени на управленски позиции вече имаше в \"Нова телевизия\". Все още не е финализирана сделката да придобие останалите 30% от \"Нет инфо\", притежавани от Христо Христов и Радосвет Радев (собственик на \"Дарик радио\"). Именно Радев е причината Русев и екипът му да са все още в радиото.", "date": "2019.05.28", "title": "Водещи журналисти напускат Gong.bg заради Кирил Домусчиев"}
{"url": "https://offnews.bg/futbol/levski-i-etar-shte-se-boriat-za-500-hiliadi-leva-704173.html", "text": "Баражът между Левски и Етър, който ще излъчи последния представител в Лига Европа, се явява мач за около 500 хиляди лева, изчислява вестник \"Тема спорт\".Толкова ще получи Левски или Етър за участието си в първия квалификационен кръг на надпреварата - 240 хил. евро. Двата тима ще се изправят един срещу друг тази вечер от 20:00 часа на стадион \"Георги Аспарухов\".Ако \"сините\" играят в турнира, то домакинството им ще е пред празни трибуни, поради наказание от евроцентралата. Ако болярите добият това право, те трябва да се задействат и да се сдобият с лиценз.Жребият за първия кръг на Лига Европа е на 19 юни. Мачовете от него са на 11 и 18 юли. Левски или Етър ще бъде поставен на това стъпало и ще има една идея по-лек съперник.", "date": "2019.05.28", "title": "Левски и Етър ще се борят за 500 хиляди лева"}
{"url": "https://offnews.bg/obshtestvo/zdravo-dete-na-psihichno-bolna-majka-ne-mozhe-da-nameri-osinoviteli-704175.html", "text": "2-годишно дете търси осиновители. То е здраво, но кандидати за него няма. Причината – заболяване на майката, което евентуално детето може да отключи в бъдеще, съобщи Нова телевизия.Още с първия си дъх детето започва трудна битка - тази за собствено семейство. Почти веднага след раждането лекарите подават сигнал към социалните.Пет дни след раждането то е изписано и го поемат социалните работници. Търсят му приемно семейство и два месеца по-късно откриват такова. И до днес детето живее с тях.След като шест месеца биологичната му майка не подава документи, с които да си поиска детето обратно, през януари тази година го вписват в регистъра за осиновявания.А кандидати за осиновители по принцип не липсват. Информацията за тях е събрана в томове и класьори. Томовете са 97. Във всеки от тях има информация за 100 чакащи семейства. Допълнително има и десетки класьори с досиета. Отново на кандидат осиновители.Именно в страниците на тези томове социалните експерти започват да търсят родители за вече 2-годишното дете. На всеки, който е подходящ, обясняват, че бащата е неизвестен, а майката с психическо заболяване. Въпреки това кандидат осиновителите искат среща с детето.Те много го харесват. После обаче идват колебанията. Въпреки че е здраво имат сериозни опасения, че заболяването на майката може да се отрази и на детето един ден. Отказалите се до момента са 4 семейства. Ако скоро не се появи българско семейство, което да приеме без предразсъдъци и бъдещи опасения малкото дете, то след месец, папката му ще попадне измежду документите на децата, чакащи за международно осиновяване.Затова социалните са сигурни, че дори в продължение на месеци никой да не е пожелал да чуе думите мама и тати от 2-годишното дете, то намирането на осиновители в чужбина ще се случи за броени седмици.", "date": "2019.05.28", "title": "Здраво дете на психично болна майка не може да намери осиновители"}
{"url": "https://offnews.bg/sviat/mazh-pochina-na-borda-na-samolet-sled-kato-glatna-246-plikcheta-kokai-704177.html", "text": "Японец е починал на борда на полет от Мексико сити, след като погълнал 246 пликчета с кокаин, предава Би Би Си.Пътникът трябвало да слезе на летище Нарита в Япония. Наложило се обаче извънредно кацане в мексиканския щат Сонора, след като мъжът започнал да получава гърчове и припадъци.Според властите пасажерът на име Удо Н. е починал от мозъчен оток вследствие на свръхдоза.Огромният брой пликчета с размер 2,5 на 1 см са намерени в стомаха му по време на аутопсията. ", "date": "2019.05.28", "title": "Мъж почина на борда на самолет, след като глътна 246 пликчета кокаин"}
{"url": "https://offnews.bg/kultura/proletniat-panair-na-knigata-se-otkriva-dnes-704176.html", "text": "Пролетният панаир на книгата се открива днес в НДК. Над 160 издатели и търговци ще представят книгите си на него, а посетителите ще могат да се насладят на богата културна програма, наситена с премиери и срещи с български и чужди автори.В рамките на традиционния столичен Пролетен базар на книгата, в Мраморно фоайе в Национален дворец на културата, ще се проведе и второто издание на Софийски международен литературен фестивал за деца и младежи.Фестивалът е ориентиран към максимално широка детска аудитория със събития за всички възрастови групи. В неформални срещи децата и младежите ще имат възможността да се запознаят с творчеството на съвременни автори и художници от България и чужбина. Пълната програма на фестивала можете да видите .Пролетен базар на книгата е с вход свободен и може да се посети от 28 май до 1 юни (вторник - събота).", "date": "2019.05.28", "title": "Пролетният панаир на книгата се открива днес"}
{"url": "https://offnews.bg/izvan-terena/rambo-nadaha-etar-za-boj-nad-levski-v-barazha-704182.html", "text": "Холивудската звезда Силвестър Сталоун надъха Етър за баража с Левски тази вечер от 20 часа на \"Георги Аспарухов\". Двата тима се изправят в директен спор за последната българска квота за участие в групите на Лига Европа. Етър стигна до този мач като победител във втората осмица, а \"сините\" като трети в първата шестица.Изходът на сблъсъка ще се реши в един мач. При реми в редовното време следват продължения, а при ново равенство - дузпи.Играчите на Етър се засякоха със Сталоун, който е в София, пред входа на хотела в който са отседнали, като фотосите се появиха в профилите на някои от тях в социалните мрежи.На нито една обаче не се вижда треньорът Красимир Балъков, който днес се прощава с отбора и от утре поема лагера на националния тим за предстоящите евроквалификации с Чехия (7 юни в Прага) и Косово (10 юни в София).", "date": "2019.05.28", "title": "Рамбо надъха Етър за бой над Левски в баража"}
{"url": "https://offnews.bg/futbol/cherno-more-stiaga-otbor-ot-iunoshi-704178.html", "text": "Юноши от школата на Черно море подписаха първи професионални договори с представителния тим на “моряците”. Това са бранителят Виктор Попов и халфът Лъчезар Йорданов, информира официалният сайт на варненския отбор. Двамата станаха шампиони на България с юношите старша възраст в Елитната група до 19 години и вече записаха официалния си дебют за мъжкия отбор на “зелено-белите”.Лъчезар Йорданов записа първите си минути за отбора на Илиан Илиев в края на април 2018 г. срещу Витоша Бистрица, а Попов направи своя дебют срещу тима на Ботев Пловдив във Варна в 33-ия кръг на Първа професионална лига през вече изминалия сезон.Двамата не бяха част от състава, загубил от Лудогорец в Разград с 1:4 в последния кръг на Първа лига. Преди този мач от състава на Черно море бяха извадени шестима играчи за съмнения в симулативна игра при загубата с 1:3 от ЦСКА в началото на май. След последния кръг други четирима също бяха освободени и така общата бройка на освободените става 10.", "date": "2019.05.28", "title": "Черно море стяга отбор от юноши"}
{"url": "https://offnews.bg/temida/spetcprokuraturata-s-aktcia-sreshtu-kmeta-na-bozhurishte-704167.html", "text": "Специализираната прокуратура, със съдействието на служители от КПКОНПИ и СДВР, извършва действия по разследване на длъжностно престъпление на кмета на община „Божурище“.Събраните до момента доказателства сочат, че от 21 ноември 2018 г. до 27 декември 2018 г., в гр. Божурище, в условията на продължавано престъпление, в качеството си на длъжностно лице, заемащо отговорно положение, той е нарушил служебните си задължения с цел да набави за себе си или за другиго имотна облага.С това е създал условия за нанасяне на вреда на общината в значителни размери.В момента се извършват претърсвания и изземвания в сградата на общината и на други адреси, както и лични обиски. Провеждат се разпити на свидетели, съобщиха от спецпрокуратурата.", "date": "2019.05.28", "title": "Спецпрокуратурата с акция срещу кмета на Божурище"}
{"url": "https://offnews.bg/istoria/nahodka-na-godinata-skelet-na-8000-godini-v-stolichnia-kv-slatina-704184.html", "text": "Изключително откритие направиха български археолози - при разкопки на обект в столичния квартал Слатина е намерен напълно запазен скелет на човек от неолитната епоха на около 8000 години.През 2016 г. екипът на проф. Васил Николов открива голяма къща с особена конструкция при разкопките в Слатина. Къщата е с три стаи и се простира на площ от 150 кв. м. Особеното в случая е, че неолитните хора явно са опожарили къщата си, за да построят по-голяма на нейно място, заобиколена от важен за тяхната култура ров. Намерените овъглени делви със зърно - лимец, леща и ечемик, както и каменни брадви, които вероятно са били за жертвоприношение при ритуала.Тези заселници, идващи от земите на Средна Азия, донасят изкуството на земеделието по нашите земи преди около 8000 години през епохата на неолита. Известни са и уменията им в керамиката, като характерни за тяхната култура са съдове, боядисани с бяла боя преди изпичането и много орнаменти, изрисувани с нюанси на червеното.Археолозите наскоро откриват пещ и гроб със скелет, датиран на 7600 години. Това е третата подобна находка в 34-годишната кариера на професора. Това откритие е особено ценно, тъй като по нашите земи много рядко се откриват скелети от тази епоха, а само фрагменти.Проф. Николов, освен ръководител на проекта е експерт по новокаменната, каменно-медната и ранната бронзова епоха (VІ – ІІІ хил. пр.н.е.) в българските земи, Северозападна Мала Азия и Югоизточна Европа, бил е директор на Национален археологически институт с музей при БАН, от 2017г. е заместник на председателя на БАН.", "date": "2019.05.28", "title": "Находка на годината: Скелет на 8000 години в столичния кв. Слатина"}
{"url": "https://offnews.bg/obshtestvo/do-33-gradusa-zhega-dnes-704164.html", "text": "Днес ще бъде предимно слънчево, но след обяд над планинските райони в Западна България ще се заоблачи и превали, показва прогнозата за времето на НИМХ.Ще духа до умерен южен вятър. Дневните температури леко ще се повишат. Максималните ще бъдат между 28° и 33°.Атмосферното налягане ще е по-ниско от средното за месеца.Над планините ще бъде предимно слънчево като след обяд ще се развива купеста облачност и на отделни места, предимно над масивите от Западна България, ще превали и прегърми. Ще духа силен, по билата и временно бурен южен вятър. Максималната температура на височина 1200 метра ще е около 22°, на 2000 метра – около 14°.Край мроето ще е слънчево с умерен южен вятър. Максималните температури на ще са между 22° и 25°. Температурата на морската вода ще е между 16° - 18°.Слънцето днес изгря в 05:54 часа и ще залезе в 20:54 часа. Продължителността на деня ще бъде 15:00 часа.", "date": "2019.05.28", "title": "До 33 градуса жега днес"}
{"url": "https://offnews.bg/112/ubietcat-ot-kostenetc-oshte-se-navarta-v-rajona-politciata-ne-mozhe-d-704185.html", "text": "Полицията е попаднала на нови следи от издирвания за двойното убийство в Костенец. На 19-ия ден от търсенето на Стоян Зайков са намерени още доказателства, че той е в района.Стана ясно, че в периода от 20 до 24 май Зайков се е укривал в три вили в района на вилната зона над Долна баня. Собствениците на къщите живеят в София и са подали сигнал в полицията за влизане с взлом в имота им. От вилите липсва храна, ползвани са кърпи и сапуни. НА 19 май Зайков е забелязан в ягодарници близо до вилната зона, съобщи Нова телевизия.В понеделник вечерта жена е подала сигнал, че издирвания е видян в района на Костенец. Акцията на МВР продължава.", "date": "2019.05.28", "title": "Убиецът от Костенец още се навърта в района, полицията не може да го хване 19-и ден"}
{"url": "https://offnews.bg/kultura/one-dance-week-s-detca-na-tcirk-704181.html", "text": "Зарадвайте децата с вълшебството на цирка. Гледайте заедно висша акробатика от далечна Австралия. Без илюзии, костюми или предпазни въжета. Със спиращи дъха каскади и забавно настроение. Не пропускайте главозамайващото преживяване A SIMPLE SPACE. Семейният билет важи за спектакъла на 19 октомври 2019 от 11:00 часа в Дом на културата „Борис Христов“ - Пловдив. От него могат да се възползват тричленни, четиричленни и петчленни семейства. Всички семейни билети важат за Зона 2, която се намира на сцената. Спектакълът е подходящ за деца над 7-годишна възраст.A SIMPLE SPACE:Седемте дръзки акробати от Gravity & Other Myths обичат да поддържат нещата семпли. Кой се нуждае от специални ефекти, обезопасителни въжета, блестящи костюми или дори обувки, когато има на кого да се опре? Буквално. Предизвиквайки се един друг в поразителен унисон, акробатите умело превръщат телата си във въже за скачане, човешки трамплин и какво ли още не, докато изпълняват “на чисто” едни от най-сложните циркови трикове. Зрителите, разположени само на сантиметри от случващото се на оголената сцена, ще могат да усетят отблизо топлината на телата и да чуят всеки дъх на талантливите артисти.“Цирк дю Солей с юмруци от желязо“ – споделя за зрелищното представление ExpressUK.Придружени с перкусии на живо, акробатите ще прелитат свободно над публиката и ще предизвикат законите на физиката. Приглушеното осветление също се управлява от самите изпълнители, а усиленото им дишане се превръща в част от саундтрака на спектакъла и константно напомня, че случващото се на сцената е съвсем на истина. Основана през 2009 г. в Южна Австралия, GRAVITY & OTHER MYTHS създава ангажиращи произведения в сферата на акробатичното изкуство, като акцентира върху “честния” подход към изпълнението. Как? Като се отдалечава от традиционните циркови и театрални модели и работи към сливането им с акробатичния физически театър. Спектакълът A SIMPLE SPACE се превръща в международна сензация и обира овациите на публиката и критиката вече в 14 различни държави на 6 континента и е сред най-зрелищните събития в програмата на ONE DANCE WEEK 2019.Семейният билет ще може да бъде закупен само на 1 юни чрез форма, която ще бъде достъпна през Facebook страницата на ONE DANCE WEEK, както и на официалния сайт на фестивала.", "date": "2019.05.28", "title": "One Dance Week: С деца на цирк"}
{"url": "https://offnews.bg/futbol/novoto-popalnenie-na-tcska-niama-tarpenie-da-se-dokazhe-704174.html", "text": "Новопривлеченият нападател на ЦСКА Тони Уот използва социалната мрежа Туитър, за да се похвали с трансфера си на \"Армията\".\"Нямам търпение за следващата глава от моята история. Много съм ентусиазиран, искам вече да започваме\", написа Уот.Шотландецът публикува снимка с Данаил Ганчев и своя мениджър при подписа с ЦСКА. Договорът на нападателя с \"червените\" е за 3 години.Уот има в актива си един мач за националния тим на Шотландия в контрола срещу Чехия през 2016 година, а също така е записал 9 срещи и 5 гола за младежката формация на родината си.", "date": "2019.05.28", "title": "Новото попълнение на ЦСКА няма търпение да се докаже"}
{"url": "https://offnews.bg/obshtestvo/na-osem-mesta-v-stolitcata-niama-da-ima-voda-704163.html", "text": "\"Софийска вода\" временно ще прекъсне временно водоснабдяването в части от столицата днес, съобщиха от дружеството. Подмяна на пожарен хидрант на ул. „Цар Симеон“ в Център налага спиране на водоподаването от 09:00 до 21:00 часа на ул. „Цар Симеон“ от ул. „Георги С. Раковски“ до ул. „Бачо Киро“ и ул. „Георги Бенковски“ от ул. „Цар Симеон“ до ул. „Екзарх Йосиф“.Изпълнение на инвестиционен проект за подмяна на уличен водопровод на ул. „Проф. Иван Георгов“ в кв. „Военна рампа“ се налага спиране на водоподаването от 09:00 до 21:00 часа на ул. „Константин Преславски“, ул. „Първа Българска армия“, бул. „Илиянци“ и ул. „Професор Иван Георгов“, по ул. „Професор Иван Георгов“ от ул. „Първа Българска армия“ до река „Суходолска“. След възстановяване на водоснабдяването е възможно временно повишаване мътността на водата.След реализацията на този инвестиционен проектr клиентите на „Софийска вода” живеещи в района ще почувстват значително подобреното качество на предоставяните услуги.Във връзка с подмяна на сградно водопроводно отклонение на бул. „Васил Левски“ в Център се налага спиране на водоподаването от 09:00 до 18:00 часа по бул. „Васил Левски“ от ул. „Юри Венелин“ до ул. „Ген. Гурко“. Реконструкция на уличен водопровод на ул. „Цар СимеонI“ в с. Мърчаево налага спиране на водоподаването от 09:30 до 21:30 часа по ул. „Цар Симеон I“ от ул. „Зюмбюл“ до ул. „Цар Симеон I“ №2.Изграждане на сградно водопроводно отклонение на ул. „Саранци“ в кв. „Васил Левски“ налага спиране на водоподаването от 09:30 до 17:30 часа на ул. „Саранци“ от бул. „Ботевградско шосе“ до ул. „Григорий Цамблак“.Заради подмяна на сградно водопроводно отклонение на ул. „Латинка“ в с. Кривина се налага спиране на водоподаването от 09:30 до 16:30 часа на ул. „Демокрация“, ул. „Искър“, ул. „Зад село“, ул. „Балкан“Без вода във връзка с подмяна на сградно водопроводно отклонение на ул. „Зора“ в кв. „Гниляне“ ще бъдат от 09:30 до 14:30 часа на ул. „Христо Ботев“, ул. „Пенчо Славейков“, ул. „Тополите“, ул. „Враня“.Поради подмяна на сградно водопроводно отклонение на ул. „Вихрен“ във вилна зона „Банкя“ се налага спиране на водоподаването от 10:00 до 17:00 часа на ул. „Вихрен“, ул. „Здравец“.", "date": "2019.05.28", "title": "На осем места в столицата няма да има вода"}
{"url": "https://offnews.bg/razsledvane/na-dashteria-mi-ne-dostignaha-smelost-i-kurazh-da-se-klasira-v-smg-mo-703798.html", "text": " - пише майка, чието дете е прието в Софийската математическа гимназия, без да е било класирано по официалния ред. Прието е след молба в писмо, на която директорът на СМГ не е възразил, а началничката на Регионалното управление на образованието в София град е изпълнила.През 2018 г. д-р Ваня Кастрева удовлетворява 18 молби на родители, чиито деца не са класирани след балообразуващите състезания и изпити за прием в V клас в труднодостъпното софийско училище. Още три влизат след разрешение от министъра на образованието. Механизмът за паралелен прием бе разкрит в разследването на OFFNews , а писмата от РУО от бяха получени след съдебно решение заради отказ от предоставянето им от д-р Кастрева. огласихме на 21 май. Днес публикуваме останалите.В цитираното десето писмо до Кастрева майката подчертава, че искането ѝ не е плод на родителска амбиция:Писмо №11: СМГ е единственият шанс за математическия му талантМотивът за искането на майка за надпланов прием е свързан със социални причини. Тя разказва, че въпреки финансовите затруднения на семейството са записали момчето на уроци заради силното му желание да учи в математическото училище, и той се подготвял година.12-ата молба е на учителка от СМГ, чието по-голямо дете е ученик, който е бил приет, след като се е класирал. На второто ѝ дете балът не достига. Учителката посочва и социална причина - тежко заболяване в семейството, поради което тежестта за отглеждането на децата пада основно върху нея. Молбата, подадена на 2 юли, е удовлетворена.13-ата е от майка с три деца, най-малкото от които не успява да се класира. Най-голямото вече е възпитаник на СМГ, другото учи в гимназията. Момичето спряло други уроци, за да се посвети на математиката две години преди кандидатстването. Разочароващия резултат майката обяснява със здравословен проблем на член от семейството и травма, която самата тя получила месеци преди кандидатстването, което повлияло и на детето. Молбата ѝ от 10 юли 2018 г. също е разгледана и изпълнена.14-ата удовлетворена молба е от 21 юни, на майка, която споделя, че детето ѝ е било дълбоко травмирано от поредица смъртни случаи на близки хора.Писмо №15: Чичото ще се погрижиЧести командировки на бащата и дежурства на майката обясняват недостатъчния резултат на детето за класиране в СМГ по обичайния ред - с математически състезания и изпити - в 15-ото писмо. Бащата обаче изтъква позициите на чичото, който се грижел и щял да продължи да се грижи за момчето.Писмо №16: Започнахме късно подготовкатаЗапочнахме подготовката за СМГ през есента на 2017 г., но се оказа, че е твърде късно - децата тръгвали още от втори клас на курсове. Беше почти невъзможно да наваксаме - пише родител и моли детето да бъде записано, защото детето имало афинитет към математиката.Писмо №17: Ако я приемете, синът ми ще я прибира от училищеСледващото писмо е от лекар, който споделя, че нощните дежурства му пречат да води и прибира дъщеря си от училище, но по-големият му син вече учи в СМГ и ако и дъщеря му бъде приета там, момчето ще я води и прибира от училище.Писмо №18: На изпита преживя емоционален срив. Моля, приемете го в английската паралелкаДетето ми преживя емоционален срив на състезанието \"Откриване на млади таланти\" пише родител и моли въпреки това то да бъде прието не просто в СМГ, а конкретно в английската паралелка в пети клас. Изтъква, че семейството работи близо до училището и така родителите ще могат да водят детето на училище. Молбата е удовлетворена.След разследването на OFFNews министърът на образованието Красимир Вълчев обеща и предприе промени. , след изпълнението на които комисия разглежда искане за надпланов прием на дете. Решението ще взема комисия, а не еднолично началник на регионално управление на образованието. Въпреки затварянето на \"вратичката\" за надпланов прием в СМГ с писма на родители, чиито основания повдигат въпроси, и тази година са налице практики, които будят съмнения. ..", "date": "2019.05.28", "title": "На дъщеря ми не достигнаха смелост и кураж да се класира в СМГ. Моля, приемете я!"}
{"url": "https://offnews.bg/politika/radan-s-dva-pati-poveche-preferentcii-ot-tafrov-i-spirova-vzeti-zaedno-704161.html", "text": "Вече са ясни преференциите в листата на \"Демократична България\" за цялата страна.Малко по-рано OFFNews публикува .Радан Кънев събира 33 785, което е над два пъти повече от преференциите за Стефан Тафров и Мария Спирова, взети заедно.Ето и предпочитанията за всички в листата на база почти 100% от протоколите.Радан Кънев - 33 785Стефан Тафров - 13 479Албена Симеонова - 2404Мария Спирова - 4611Цецка Бачкова - 577Росен Богомилов - 748Алина Добрева - 949Димитър Филипов - 859Тома Белев - 2504Емил А. Георгиев - 1781Владимир Славенски - 505Васил Гюров - 1672Сева Памукчиева - 993Павел Попов - 471Даниела Божинова - 220Михаил Панайотов - 376Стоян Михалев - 535", "date": "2019.05.28", "title": "Радан с два пъти повече преференции от Тафров и Спирова взети заедно (обновена)"}
