{"url": "https://offnews.bg/obshtestvo/mladezh-izrasnal-v-domove-za-siratci-tarsi-rabota-718422.html", "text": "18-годишен младеж, току-що напуснал дома за сираци, в който е израснал, търси работа.Неговата история разказа във фейсбук журналистката Ани Клисарска, която качила младежа на стоп от Пампорово към Пловдив.Станислав споделил, че пътува натам, за да си намери препитание, защото вече няма право да живее в дома в Широка лъка.Младежът няма телефон. Ако имате желание и възможност да се свържете с него, за да помогнете, можете да му пишете на имейл vivatel16@abv.bg.", "date": "2019.12.29", "title": "Младеж, израснал в домове за сираци, търси работа"}
{"url": "https://offnews.bg/evropa/frantcuzin-otmasti-za-uvolnenieto-si-kato-zadigna-1-mln-evro-718425.html", "text": "Френски предприемач, един от основателите на стартираща компания за цифрови технологии, открадна над един милион евро от нея като отмъщение за уволнението си, предава вестник \"Le Parisien\", цитиран от БГНЕС.Стартъп компанията е създадена в Париж през 2013 г., развива успешна дейност и увеличава финансовото си благосъстояние. Но постепенно в ръководството й назрява ожесточен конфликт заради различни гледни точки по въпроса как да се развива фирмата. Непрекъснатите спорове довеждат до уволнение на един от нейните създатели - специалист по електроника и дигитални технологии. Впоследствие безработният мъж напуска страната в опит да търси препитанието си в чужбина.Преди това обаче решава да отмъсти за отстраняването си и успява да открадне 182 биткойна, стойността на които надвишава 1.1 млн. евро.Кражбата на криптовалута е третата по рода си във Франция. Незаконната операция е извършена професионално в периода от декември 2018 г. до януари 2019 г.Уволненият служител е теглил сумата по електронен път на няколко пъти, като е внимавал да тегли сума под определен минимум, за да не се задейства защита, алармираща за злоупотреби.Ощетените работодатели са внесли жалба в Службата за борба с киберпрестъпността на прокуратурата в Париж. За няколко месеца разследващите разбират кой е крадецът, и 37-годишният мъж, бе арестуван на 22 декември. Обвинен е в няколко престъпления, предстои съдебен процес.", "date": "2019.12.29", "title": "Французин отмъсти за уволнението си, като задигна 1 млн. евро"}
{"url": "https://offnews.bg/obshtestvo/priziv-smenete-lichnite-dokumenti-oshte-prez-ianuari-718424.html", "text": "МВР се опитва да предотврати хаоса и дългите опашки при смяната на личните документи догодина и призовава гражданите да го направят още сега или през първите три месеца на годината, когато пред гишетата не се редят толкова много хора. Догодина предстои лични документи да сменят около 3.3 млн. българи заради изтекъл срок.На смяна подлежат 999 018 лични карти и 637 743 задгранични паспорта, а през 2021 г. - 1 088 116 и 563 129 документа за самоличност.\"С оглед улесняване на административното обслужване, избягване на натрупване на хора и загуба на време при обработката на подадените заявления, призоваваме гражданите да не изчакват изтичането на крайния срок на валидност на документите им и да се възползват от възможността за предсрочната им подмяна\", се посочва в съобщение на ОДМВР-Варна.В районните управления в морската столица и областта, гражданите, чиито документи подлежат на подмяна през 2020 г., могат да посетят звената „Български документи за самоличност“ още сега, както и през януари, февруари и март, когато не е толкова натоварено.От МВР напомнят, че в действие е мярка за облекчаване на режима за издаване на лични документи, според която българските граждани с постоянен адрес на територията на областта могат да подават заявления за издаване на лична карта и/или паспорт с обикновена услуга (до 30 дни) във всяко Районно управление в Област Варна, а не само в Районно управление по постоянен адрес.Документите ще се получават на мястото, където са подадени заявленията.Притежателите на валидно удостоверение за квалифициран електронен подпис (КЕП), издаден у нас, и съдържащ данни за ЕГН на лицето, могат да се възползват от „Портал за електронни административни услуги на МВР, достъпен на интернет адрес: https://e-uslugi.mvr.bg, за издаване на лична карта и/или паспорт с обикновена услуга. ", "date": "2019.12.29", "title": "Призив: Сменете личните документи още през януари"}
{"url": "https://offnews.bg/zimni/mikaela-shifrin-otnovo-naj-barza-v-lintc-i-prodalzhava-da-presledva-re-718426.html", "text": "Микаела Шифрин не спира да пише история в алпийските ски. Американската звезда стигна до втора победа в австрийския курорт Линц и увеличи сметката си в Световната купа на 64 успеха.Шфрин триумфира в слалома с убедително представяне и затвърди отличната си форма след победата в гигантския слалом ден по-рано. Шифрин стана първият скиор с 14 поредни подиума в слаломи, като тази серия датира чак до олимпийските игри в Пьонгчанг. Американката има и 43 победи в кариерата си в слаломите и това е изравнен световен рекорд във всички дисциплини. Линдзи Вон има 43 успеха в спускания, а лидер по този показател е Ингемарк Стенмарк с 46 победи в гигантския слалом за мъже.Шифрин имаше аванс от 26 стотни след първия манш, но във второто спускане беше още по-убедителна, за да спечели с 61 стотни преди Петра Влъхова.Трета се нареди швейцарката Мишел Гизин на 1.72 секунди. В топ 10 влязоха още Катарина Линсбергер, Кристина Акерман, Лена Дюр, Алин Данио, Мина Фюрст Холтман, Лоранс Сен Жермен и Мета Хроват.Не помня точно какво се случи във втория манш, но той бе много добър. Видях старта й и ми беше пределно ясно, че ще постави много добро време\", каза Шифрин.Следващият старт при жените отново е слалом, в Загреб, Хърватия на 4 януари.", "date": "2019.12.29", "title": "Микаела Шифрин отново най-бърза в Линц и продължава да преследва рекорди"}
{"url": "https://offnews.bg/obshtestvo/protestat-na-pernichani-shte-se-premesti-na-zhaltite-paveta-v-sofia-718430.html", "text": "Намерение протестът заради водната криза в Перник да се премести в центъра на София заявиха жителите на миньорския град, които днес облякоха жълти жилетки и  на Перник. Това ще стане в началото на 2020 г., от която ни делят два дни, съобщи БНР.Списъкът с исканията на перничанио е дълъг. Те поискаха съд и присъди за виновниците за водната криза, незабавни оставки на министрите на екологията Нено Димов и на регионалното развитие Петя Аврамова и на ресорните им заместници и \"не\" на увеличението на водата.\"Всички виновници, а те имат имена, да бъдат съдени, защото това в момента е едно варварство срещу жителите на нашия град\".\"Държавата да поеме всички разходи по плащане на вода на перничани, докато трае водната криза\", пожелаха жителите на Перник.В протеста се включи и лидерът на Национален синдикат \"Защита\" Красимир Митов, който обяви, че \"ако исканията не бъдат изпълнени до 5 януари, множеството ще тръгне към София и няма да се оттегли, \"докато не бъдат изпълнени исканията\".В столицата перничани ще бъдат подкрепени от членове на синдиката от всички краища на страната, обеща Митов. Той изрази опасения, че заради водната криза е възможно да спрат да работят и структуроопределящи предприятия, което на практика ще обрече Перник на гибел.Камелия Радева, която е един от главните организатори на протеста, заяви, че в София Перник ще отиде със сурвакарите. \"Нека пренесем нашата сурва на жълтите павета\", каза тя.", "date": "2019.12.29", "title": "Протестът на перничани ще се премести на жълтите павета в София"}
{"url": "https://offnews.bg/112/dvizhenieto-pri-prohod-boaza-e-zatrudneno-718429.html", "text": "Движението по главния път София - Варна е затруднено в прохода \"Боаза\" заради катастрофа.В момента то се регулира от екипи на \"Пътна полиция\", няма сериозно пострадали хора, съобщи дежурният в Областно пътно управление (ОПУ) в Търговище.Катастрофирали са три автомобила. По данни на ОПУ пострадали майка и дете са откарани с линейка за преглед в болницата в Търговище.Причините за инцидента се изясняват.В участъка вали слаб сняг. Видимостта е добра. Пътните настилки са мокри. Образувалата се снежна покривка е около 3 см, на места в общините Омуртаг и Антоново - до 5 см.Настилките се опесъчават. По пътищата в областта работят 22 машини, допълни дежурният в ОПУ. Няма затворени участъци. Котленският проход е отворен за движение.", "date": "2019.12.29", "title": "Движението при проход Боаза е затруднено"}
{"url": "https://offnews.bg/zimni/aleksi-pintiuro-triumfira-v-bormio-video-718432.html", "text": "Световният шампион Алекси Пинтюро спечели комбинацията от Световната купа по ски алпийски дисциплини в италианския зимен център Бормио.Французинът завърши с вре,е 2:32.56 минути на трасето \"Стелвио\" в Алпите и изпревари с 0.51 секунди норвежеца Александър Килде. Швейцарецът Лойк Мейлард финишира трети, с 0.56 секунди зад Пинтюро.Александър Аамод Килде пък пое лидерството в генералното класиране с актив от 474 точки пред Доминик Парис с 454, а трети е Пинтюро с 401 пункта.По-рано днес пък стана ясно, че Ханес Райхелт ще пропусне остатъка от сезона в Световната купа. Австриецът скъса коленни връзки при падане вчера. Местната федерация по ски потвърди информацията след скенера днес.", "date": "2019.12.29", "title": "Алекси Пинтюро триумфира в Бормио (видео)"}
{"url": "https://offnews.bg/futbol/sinat-na-gundi-ne-mozhe-otbor-kato-levski-da-bade-20-godini-zle-vide-718428.html", "text": "Синът на легендата на Левски Георги Аспарухов – Андрей, посети клубната експозиция на отбора и се запозна детайлно с всички предмети, разкриващи велики мигове от историята на клуба.Анди се върна назад към спомените и даде специално интервю за ЛЕВСКИ ТВ, в което сподели своите впечатления от видяното, посочи своите любими мигове и разкри впечатленията си от сегашния отбор на \"сините\".\"Много емоционално, изключително съм щастлив, че има такова нещо. Това показва колко велик клуб е Левски. Не че някой се е съмнявял, но ако има някой от младите, който не знае след 10 минути тук може да се убеди, че Левски наистина е един велик клуб за България.Много са любимите ми моменти, свързани с отбора. Губехме по 1-2 мача на година. Специално на \"Герена\", докато аз бях в тима се сещам само за един злополучен мач с Ботев Враца. Левски през годините е бил на най-високо ниво.Мачовете, които се помнят, са безброй. Аз помня двубои с Дуисбург, с Аякс. Бях част от отбора в знаменитите мачове с Щутгарт. Много са - радвам се, че ги има. Непрекъснато гледам мачове. Бият, падат - аз винаги си ги гледам и ще си ги гледам.Левски си е Левски. Ние ги съдим прекалено много ми се струва. Годините са различни, много неща са различни. В момента отборът е на прав път. Не може отбор като Левски да бъде 20 години зле. А зле за Левски е второ, трето място - всички го знаем.Аз много харесвам Дени Алар, който обаче не играе много. Станислав Костов за мен е един млад футболист, който има голямо бъдеще. Не може да вкараш 25-26 гола и да не си добър футболист\", каза Аспарухов.", "date": "2019.12.29", "title": "Синът на Гунди: Не може отбор като Левски да бъде 20 години зле (видео)"}
{"url": "https://offnews.bg/evropa/zoran-zaev-viarvam-che-shte-reshim-istoricheskite-vaprosi-s-balgaria-718431.html", "text": "„Вярвам, че ще разрешим историческите въпроси с България\", заяви македонският премиер Зоран Заев пред „Дойче Веле“, цитиран от БГНЕС. В интервюто Заев прави анализ на своето управление от юни 2017 г. до днес.„Вярвам, че ще разрешим историческите въпроси и ще помогнем на двете комисии, както беше първоначалната идея: да се изгради приятелство чрез споразумението, а не да се създава враждебност. Вярвам, че ще намерим решение, аз и съветниците имаме креативно мислене“, подчерта Заев.Очаква се македонският премиер да подаде оставка и на 3 януари да бъде съставено служебно правителство, което да управлява страната до провеждането на предсрочни избори на 12 април 2020 г.Заев коментира предстоящата си среща с българския премиер Бойко Борисов, която ще се проведе, след като той вече се е оттегли от поста си. Македонският премиер обещава да предложи находчиви решения на Борисов, \"за да продължим да вървим заедно напред\".Зоран Заев подчерта, че изборите ще се проведат на 12 април и това е въпрос, който не подлежи на обсъждане от нито една партия. „Служебното правителство трябва да се състави на 3 януари и от това не трябва да се отстъпва. Трябва да гледаме на изборите на 12 април като на приключен въпрос“, декларира той.", "date": "2019.12.29", "title": "Зоран Заев: Вярвам, че ще решим историческите въпроси с България"}
{"url": "https://offnews.bg/obshtestvo/vse-po-malko-balgari-iskat-da-sa-priemni-roditeli-718435.html", "text": "Все по-малко българи искат да станат приемни родители, сочат данните на Националната асоциация за приемна грижа, цитирани от бТВ.Приемни родители в момента у нас са 2000 души, но през тази година са заличени 203 души, които са се отказали.Причината за отказите е отрицателното отношение на хората към тази дейност и липсата на социални стимули.Най-малко са желаещите за приемни родители в столицата. От Асоциацията за социална грижа настояват за специални договори. \"Тези деца няма къде да отидат, когато закрием домовете и центровете от семеен тип\", посочи изпълнителният директор на асоциацията Александър Миланов.В момента социалната грижа се финансира от европейски средства.\"Целта ни е не да увеличим безразборно броя на приемните родители, а да постигнем висок социален капацитет. Многото пари биха привлекли и родители, които не отговарят на условията\", отбеляза и Огнян Христов от асоциацията.", "date": "2019.12.29", "title": "Все по-малко българи искат да са приемни родители"}
{"url": "https://offnews.bg/obshtestvo/sniag-i-oblatci-dnes-temperaturite-malko-nad-nulata-718385.html", "text": "Облаци почти в цялата страна и сняг на определени места прогнозират за днес метеоролозите от НИМХ.Снеговалежи се очакват в Северна България и в планините.Времето ще е ветровито, като в източната част на страната ветровете ще са силни, а в останалата - умерени.В Предбалкана и в Североизточна България може да има условия за снегонавявания.Очакваните минимални температури днес са межжду минис три и два градуса, а максималните - между нула и пет градуса.В седем области на страната е обявен жълт код. Ще се образува снежна покривка до 5-7 см. В комбинация със силен север-североизточен вятър ще има виелици и навявания, предупреждават метеоролозите. Областите с жълт код са Силистра, Разград, Шумен, Русе, Велико Търново, Габрово и Ловеч.", "date": "2019.12.29", "title": "Сняг и облаци днес, температурите малко над нулата"}
{"url": "https://offnews.bg/politika/premierat-darzhavata-pravi-nov-vodoprovod-na-pernik-718433.html", "text": "Премиерът Бойко Борисов написа в профила си в социалната мрежа фейсбук следното по повед на водната криза в Перник:\"Ще бъде изградено изцяло ново алтернативно трасе по Клон 2 в Перник с държавни средства. През него ще бъдат положени нови тръби.Още от утре започва работата по изчистването на трасето, което ще бъде дълго близо километър и ще струва над 2 млн. лв. Предстои да бъде изградена и пречиствателна станция. Всички необходими материали вече са набавени и работата започва от утре.Това стана ясно днес, след като министърът на икономиката Емил Караниколов, зам.-министърът на регионалното развитие Николай Нанков и областният управител Емил Костадинов за пореден ден бяха на място в Перник и продължиха с обследването на водопреносната мрежа на града.Те се срещнаха с научните ръководители, ангажирани с намирането на решения за осигуряването на допълнителен дебит към яз. \"Студена\". Запознаха се и с проектите, които утре ще бъдат предоставени за одобрение от Басейновата дирекция към МОСВ.\"Дейностите по полагането на тръбите ще струват 2 млн.лв. и ще е за сметка на държавата, бе категоричен Борисов.", "date": "2019.12.29", "title": "Премиерът: Държавата прави нов водопровод на Перник"}
{"url": "https://offnews.bg/obshtestvo/ianuari-nosi-temperaturi-do-15-v-naj-toplite-dni-shte-stignat-10-1-718423.html", "text": "През месец януари от север ще нахлува студен въздух и най-ниските температури ще бъдат между минус 15° и минус 10°, прогнозира синоптикът от Националния институт по метеорология и хидрология (НИМХ) Красимир Стоев, цитиран от агенция .Тази година през януари се очаква средната месечна температура да бъде около и над нормата, която в Северна България и високите полета е между минус 3 и 0°, по Черноморието, в Горнотракийската низина и долината на р. Струма – от 0 до 3° а в планинските райони – между минус 8 и минус 3°. Месечната сума на валежите ще бъде около и под нормата, която е между 30 и 60 л/кв.м, в планините и най-южните райони – между 60 и 110 л/кв.м.Най-ниските температури през януари ще бъдат между минус 15° и минус 10°, по Черноморието - около минус 5°, а най-високите – между 10° и 15°.В началото на месеца от север ще нахлува студен въздух и ще застудее още. На места ще превали слаб сняг. Към 3-4-ти януари се очаква повишение на температурите. Ще има разкъсана облачност, на места и до слънчево.В средата на десетдневието от север ще нахлуе студен въздух и температурите ще се понижат. На места ще превали слабо, предимно сняг. В края на десетдневието се повишава вероятността за валежи и за понижение на температурите.През първите дни от второто десетдневие ще се създаде валежна обстановка. От север ще нахлува студен въздух и в по-голямата част от страната ще вали сняг и ще се образува снежна покривка. В средата на периода валежите ще спрат и до края на десетдневието валежи не се очакват.През третото десетдневие температурите ще бъдат близки до обичайните. Около 22-ри, 25-ти и в края на месеца ще има валежи предимно от сняг.", "date": "2019.12.29", "title": "Януари носи температури до -15°, в най-топлите дни ще стигнат 10-15°"}
{"url": "https://offnews.bg/evropa/dvama-rusnatci-sa-zadarzhani-za-gotven-atentat-v-sankt-peterburg-718436.html", "text": "Федералната служба за сигурност (ФСС) е задържала в петък двама руски граждани, които са възнамерявали да извършат терористични атаки на многолюдни места в Санкт Петербург за Нова година, предава РИА Новости, цитирана от \"Фокус\".Информация за подготовката на престъплението е била предоставена от американското разузнаване.Владимир Путин благодари по телефона на президента на САЩ Доналд Тръмп за съдействието за предотвратяване на нападението. Световните лидери се съгласиха да продължат сътрудничеството в борбата срещу тероризма.През 2017 г. американските разузнавателни агенции също предупредиха своите руски колеги за предстоящата терористична атака в Казанската катедрала в Санкт Петербург, както и в други многолюдни места на града.", "date": "2019.12.29", "title": "Двама руснаци са задържани за готвен атентат в Санкт Петербург"}
{"url": "https://offnews.bg/zimni/alpijtcite-ni-trenirat-pri-otlichni-uslovia-v-bansko-718421.html", "text": "Националите по ски алпийски дисциплини тренират при отлични условия в ски курорт номер 1 Банско. В момента температурата под \"Тодорка\" е -14 градуса.Треньорският щаб на алпийците и екипа на \"Юлен\" са подготвили перфектно трасе за слалом по което карат Алберт Попов, Камен Златков и останалите ни топ скиори.Попов се готви за слалома за световната купа в Загреб на 5 януари. Идната събота и неделя Златков ще стартира в слаломите за Европейската купа във Вожани (Фр).", "date": "2019.12.29", "title": "Алпийците ни тренират при отлични условия в Банско"}
{"url": "https://offnews.bg/futbol/levski-razpolaga-s-1-milion-evro-za-transferi-718411.html", "text": "Ръководството на Левски е заделилио 1 милион евро за нови попълнения през зимата, пише \"Тема: Спорт\". Част от тази сума вече бе изразходвана за привличането на Деян Лозев от Арда.26-годишният играч ще е алтернатива на Живко Миланов и Станислав Иванов по десния фланг. Освен Лозев, на \"Георги Аспарухов\" акостира и Симеон Славчев, но той пристигна без трансферна сума, след като скъса договора си с азербайджанския Карабах.В момента Левски води преговори за закупуването на холандския плеймейкър Стайн Спирингс, който е собственост на Валвайк. За него от \"Герена\" са склонни да дадат около половин милион евро.В полезрението на \"сините\" е централният защитник на Ботев (Пд) Кристиан Димитров. Той бе искан още през лятото, но тогава до трансфер не се стигна.От \"Герена\" проявяваха инетрес и към исландеца Гудмундур Тораринсон, но за момента той не е приоритет, след като клубът вече се подсили на неговата позиция със Симеон Славчев.", "date": "2019.12.29", "title": "Левски разполага с 1 милион евро за трансфери"}
{"url": "https://offnews.bg/obshtestvo/shestvie-s-zhalti-zhiletki-i-moleben-v-pernik-zaradi-vodnia-rezhim-718403.html", "text": "Гражданско шествие и молебен за дъждове организират перничани днес заради въведения на 18 ноември воден режим в общината. Организаторите призоваха участниците да носят жълти жилетки.Събитието ще започне в 12:30 ч, когато хората се събират пред сградата на Съдебната палата. После ще продължат по улица \"Търговска\" към площад \"Кракра Пернишки\". Там ще бъдат огласени техните искания и ще има изявления пред медиите. Част от исканията са съд и присъди за отговорните за кризата и осигуряване на алтернативен източник за водоснабдяване на града.В 13:30 ч в храм \"Свети иван Рилски\" ще бъде отслужен молебен.Събитието е организирано от Инициативен комитет \"Спаси Перник\" заради задълбочаващата се криза в общината. В момента градът и селата около него са на двуразов воден режим, като часовете на подаване на водата бяха намалени от средата на декември.Междувременно недоволството не стихва и заради усещането, че няма ясен отговор на въпроса кой е виновен за водната криза и изпразването на язовир \"Студена\". Макар първоначалното заключение на прокуратурата в Перник да бе, че , само преди два дни бе обявено, че разследваните са други - общинската и областната администрация в Перник и местното ВиК дружество. И . От прокуратурата не коментираха защо е отпаднало първоначалното заключение за двамата министри.", "date": "2019.12.29", "title": "Шествие с жълти жилетки и молебен в Перник заради водния режим"}
{"url": "https://offnews.bg/obshtestvo/sofia-zalaga-na-elektromobili-otkazva-se-ot-dizelovite-rejsove-718427.html", "text": "\"Една от мерките за борба с мръсния въздух в София е подмяната на автобусите в градския транспорт.\"Това съобщи столичният кмет Йорданка Фандъкова пред БНР.Фандъкова даде да се разбере, че общината ще заложи приоритетно на електромобили.\"Важно е, че пуснахме първите 20 електробуса. Това е част от програмата ни за подобряване на качеството на въздуха. Отказахме се от дизеловите автобуси. Закупуваме газови автобуси и електробуси през тази година\", подчерта Фандъкова.", "date": "2019.12.29", "title": "София залага на електромобили, отказва се от дизеловите рейсове"}
{"url": "https://offnews.bg/kultura/tazhnata-stcena-na-2019-lichnostite-koito-zagubihme-718156.html", "text": "Изминаващата година ни отне едни от най-любимите, колоритни и знакови личности от културата и изкуството. Все по-празна и тъжна остана културната сцена и у нас, и по света. Небесният оркестър се сдоби с най-ярките музиканти от своите жанрове. В първите дни на януари почина българският джазмен Димитър Симеонов-Мончо. Той е саксофонист, цигулар, диригент и първият преподавател по саксофон в Консерваторията. Оцелява при самолетната катастрофа през 1971 г., в която загива Паша Христова. Една от най-изявените пианистки в българското музикално изпълнителско изкуство - проф. Снежина Гълъбова, почина на 14 януари на близо 90-годишна възраст. Тя е сред най-високо ценените музиканти, с богата биография. Съпруга е на прочутия цигулар проф. Боян Лечев и майка на известния музикант Иван Лечев.На 26 януари почина известният френски композитор и певец Мишел Льогран. Носителят на три награди \"Оскар\", на пет награди \"Грами\" и една \"Златен глобус\" си отиде на 86-годишна възраст. Работил е с велики артисти като Рей Чарлз, Жан Кокто, Франк Синатра, Шарл Трене и Едит Пиаф, Орсън Уелс.През февруари известният сръбски певец Шабан Шаулич загина в автомобилна катастрофа. \"Кралят на сръбската музика\" почина на 67 години. Още като дете се увлича по пеенето, като негови любими изпълнители са Химзо Половина и Заим Имамович.  Преди да започне да се занимава с музика е тренирал футбол.На 4 март фронтменът на Prodigy Кийт Флинт бе намерен мъртъв в дома си. Ексцентричният музикант почина на 49-годишна възраст. Prodigy е основана през 1990 година. Първата песен на Флинт със състава Prodigy беше Firestarter от 1996 г. След излизането на сингъла той се задържа три седмици в челната позиция на британската класация. По време на почти 25-годишната си история Prodigy продават над 25 милиона плочи по целия свят и са носители на множество награди, между които две награди \"Брит\" и пет на MTV. Номинирани са и за две награди \"Грами\".През март, енигматичният рок идол Скот Уокър почина на 76 години. Уокър започва кариерата си през 60-те години на миналия век като вокалист на групата The Walker Brothers. Три от соловите му албуми достигат топ 10 в Обединеното Кралство. На 5 април вокалистът на Gravity Co Явор Захариев, почина в \"Пирогов\", след като бе намерен в безпомощно състояние в дома си.На 7 юни почина прочутият пианист Доктор Джон. Той си отиде на 77-годишна възраст, покосен от инфаркт. Музикантът с истинско име Малкълм Джон Макребенак е познат с изявите си в различни жанрове - от блуса до поп музиката и от джаза до рокендрола. С дрезгавия си глас той стана един от символите на нюорлиънския стил, където се срещат психеделизмът на шейсетте години на миналия век с фънка от седемдесетте.Обичаният български музикант Буги Барабата почина на 21 юли, една на 58 години. Буги Барабата е творчески псевдоним на Марио Събев. Роден е на 24 декември 1960 г. Основател е на „Бараби Блус Бенд“ и водещ в радио „Z-Rock“.Известният като \"Принцът на песента\" мексикански изпълнител Хосе Хосе почина на 71 години през септември. Той е певец, автор на песни и актьор. Истинското му име е Хосе Ромуло Соса Ортис. Оглавява латиноамерикански музикални класации през 70-те години с песни като El Triste. По-големият успех идва през следващото десетилетие, а Secrets (1983) е сред най-популярните му албуми. Хосе Хосе издъхва в болница в Южна Флорида, САЩ, от рак на панкреаса.Известният чешки певец Карел Гот си отиде на 80-годишна възраст на 2 октомври. През 2015 г. медиците откриха тумор на лимфните възли на Карел Гот. След сериозно едногодишно лечение той няколко пъти се опита да се върне на сцената и участва в концерти заедно с други чешки изпълнители.На 7 октомври, на 80-годишна възраст, почина барабанистът и съосновател на легендарната група \"Крийм\" (Cream) Джинджър Бейкър. Той е сред белязалите историята на рок музиката барабанисти през миналия век заедно с Мич Мичъл от \"Джими Хендрикс експериънс\", Кийт Мун от \"Ху\" и Джон Бонам от \"Лед цепелин\".На 12 октомври България загуби аристократа на джаза - Милчо Левиев. Маестрото почина на 81 години. Левиев завършва Държавната консерватория през 1960 г. Негови професори са Панчо Владигеров и Андрей Стоянов. Кариерата си започва в Пловдивския драматичен театър. Назначен е за диригент на Биг бенда на Българското национално радио от 1962 до 1966. От 1963 до 1968 г. работи като солист и диригент на Пловдивската и Софийската филхармония. Преподава в Южнокалифорнийския университет (University of Southern California) и майсторски клас в Нов български университет.На 7 декември почина американският рапър Джус Уърлд (Juice Wrld). Той беше на 21 години.На  9 декември почина легендата на българския рок  и основател на група \"Акага\" - Марин Панев.През декември, след продължително боледуване, си отиде Мари Фредриксон. Вокалистката на „Роксет” бе диагностицирана с мозъчен тумор преди 17 години, но през 2011 тя отново се върна на сцената, но шест години по-късно прекратиха окончателно участията си. Кино и театралната сцена също  не бе пожалена през изминалата година, а България загуби най-легендарните си имена.На 6 януари, едва на 48 години, си отиде чаровното момче на българското кино Иван Ласкин. Ласкин завършва актьорско майсторство за драматичен театър във ВИТИЗ през 1994 г. - в класа на професор Здравко Митков. Играл е на сцените на почти всички софийски театри, още като студент се помнят ролите му в Народния театър, МГТ „Зад канала“ и Театър „Българска армия“. От 1997 г. е актьор в Театър „Българска армия“. Има роли в десетки български игрални филми, сред които „Васко да Гама от село Рупча“, „Честна мускетарска“, „Вагнер“, „Хайка за вълци“, „Дунав мост“ и „Магьосници“, „Колобър“, „Наричаха ме чичо“, „Рут“, „Църква за вълци“, „Най-важните неща“, „Грях“, „Стъклената река“ и в над 20 европейски и американски продукции.На 10 януари почина Николай Узунов. Актьорът почина на 73 години и остави след себе си ролите си в сериала \"На всеки километър\" и филмите \"Зарево над Драва\", \"Иконостасът\", \"Отклонение\" и \"Дом за нашите деца\" и др.Създателят на мюзикъла \"Аз пея под дъжда\" Стенли Донън почина на 24 февруари. Сърдечен удар е причината за смъртта на 94-годишният режисьор, продуцент и хореограф. Донън е създател на най-много мюзикъли в историята на киното. Сред емблематичните му творби са \"Аз пея под дъжда\", \"Седем невести за седем братя\", \"Кралска сватба\". През 1998 година той получава \"Оскар\" за цялостен принос в развитието на киноизкуството.На 4 март почина актьорът Люк Пери. 52-годишният актьор бе покосен от тежък инсулт. Люк Пери е известен с ролята си в сериала \"Бевърли Хилс 90210\" и \"Петият елемент\" на Люк Бесон. Той участва още в сериала \"Ривърдейл\", а последната му роля беше в най-новия филм на Куентин Тарантино \"Имало едно време в Холивуд\".Легендарната режисьорка Аниес Варда, една от видните представителки на Новата вълна във френското кино, починала през март на 90-годишна възраст. Тя е първата жена, носител на почетната награда \"Златна палма\". Смятат я за единствената режисьорка във френската Нова вълна и най-често добавят името ѝ до Годар, Трюфо, Рене, Рьомер, Шаброл, Ривет и Жак Деми – автор на “Шербурските чадъри” и неин дългогодишен съпруг.През пролетта, на 88-годишна възраст в Русия почина кинорежисьорът Георгий Данелия.Широка известност Данелия получава през 1964 г. след лирическата комедия „Аз крача из Москва“, през следващите години режисира сатирични филми като „Тридесет и три“, „Не тъгувай“, „съвсем пропаднал“, „Афоня“, „Мимино“, „Есенен маратон“, „Кин-дза-дза!“. Сценарист е на повечето свои филми, както и съавтор на „Джентълмени с късмет“, „Французин“ и „Привет от Чарли Тръбача“.На 21 април, след кратко боледуване, почина голямата българска актриса Виолета Гиндева. Родена е на 14 юни 1946 г. в Сливен. Завършва актьорско майсторство за драматичен театър в класа на професор Желчо Мандаджиев във ВИТИЗ през 1968 г. Играе в Драматичен театър „Сава Огнянов“ Русе (1968 – 1969), Народен театър „Иван Вазов“ (1969 – 1971), Театър „София“ (1971 – 1974), Народен театър „Иван Вазов“ (1974 – 1993), Нов драматичен театър „Сълза и смях“ (от 1994). Директор на кафе-театъра в кафе-бар „София“ от 1998.На 25 април почина Кен Керчевал, известен с ролята си на петролния магнат Клиф Барнс в популярния сериал \"Далас\". Кен Керчевал е роден на 12.07.1935 г. Започва кариерата, партнирайки на Дъстин Хофман в 1959 г. През 1962 прави дебюта си на Бродуей, а през 1966 г. започва да играе в телевизионни продукции. Актьорът почина на 83-годишна възраст.На 74-годишна възраст почина актьорът Питър Мейхю, станал известен с ролята си на Чубака от поредицата \"Междузвездни войни\". Американският артист с английски корени е починал в дома си в щата Тексас на 30 април.На същата дата почина и Джон Сингълтън. 51-годишният режисьор си отиде след неотдавна прекаран инсулт. Джон Сингълтън е роден на 6 януари 1968 г. в Лос Анджелис. Той беше първият афроамериканец и най-младият номиниран за награда \"Оскар\" за най-добър режисьор за филма \"Момчета от квартала\" през 1992 г. Тогава той беше на 24 години.На 15 юни си отиде световноизвестният италиански режисьор Франко Дзефирели. Той е починал на 96-годишна възраст. Франко Дзефирели има две номинации за \"Оскар\" и е носител на наградите БАФТА и \"Еми\". Дзефирели е заснел над 30 филма. Дебютът му като режисьор е с филма „Укротяване на опърничавата“ през 1967 г. с Елизабет Тейлър и Ричард Бъртън.Американският актьор Макс Райт, станал популярен с ролята си на Уили Танер в комедийния сериал „Алф”, си отиде на 26 юни 2019 г.Американският актьор Камерън Бойс почина на 6 юли на 20-годишна възраст. Актьорският дебют на Камерън е във филма Mirrors (\"Огледала\"), но е най-известен с ролите си за Descendants (\"Наследниците\") на Disney и тв шоуто Jessie.На 19 юли почина 75-годишният холандският актьор Рютгер Хауер, който изигра Рой Бати в прочутия филм от 1982 г. \"Блейд Рънър\", пише \"Варайъти\". Сред последните му роли са тези в \"Град на греха\" (\"Sin City\") и \"Батман в началото\" (\"Batman Begins\"). През годините е участвал и в редица филми на ужасите, като любимо превъплъщение е било това на вампир.Отново през юли, на 88-годишна възраст, почина американският актьор от \"Мъже в черно\" Рип Торн.Торн е участвал в десетки филми и сериали, номиниран е за \"Оскар\" за ролята си във филма \"Крос Крийк\". Има 9 номинации за награда \"Еми\", като получава отличието през 1996 г. за ролята си в сериала \"Шоуто на Лари Сандърс\". През същия месец завинаги заглъхна гласът на Мини Маус. Американската актриса Ръси Тейлър, която в продължение на 30 години озвучаваше популярния анимационен герой Мини Маус, съпругата на Мики Маус, почина на 75-годишна възраст. Тя се омъжва за озвучителя на Мики Маус след 1977 година - Уейн Олуайн. Двамата сключват брак през 1991 година, който запазват в тайна. Двойката озвучители остава неразделна в живота, досущ като анимационните им герои. Уейн напуска този свят през 2009 година.\"Волният ездач\" Питър Фонда, син на Хенри Фонда и брат на Джейн Фонда, почина на 79-годишна възраст през август. Прочува се с филма от 1969 г. \"Волният ездач\", в който участва заедно с Денис Хопър и Джак Никълсън. Фонда е продуцент и съавтор на сценария и е номиниран за награда \"Оскар\" на Американската филмова академия за най-добър оригинален сценарий.На 12 октомври почина актьорът Робърт Форстър. Форстър почина в деня на световната премиера на последния филм, в който Форстър участва - \"Ел Камино\". Той си отиде от рак на 78-годишна възраст.На 29 октомври, на 47-годишна възраст, почина актьорът Йосиф Шамли. Роден е на 2 януари 1972 г. в София. През 1994 г. завършва актьорско майсторство за драматичен театър във ВИТИЗ „Кръстьо Сарафов“ в първия клас на професор Здравко Митков. През 2003 г. специализира режисура в Нов български университет в класа на Леон Даниел. През 1995 г. получава Аскеер за ролята на Били Бибит в „Полет над кукувиче гнездо“. Зад гърба си Йосиф Шамли има десетки театрални и филмови роли.На 8 ноември почина дългогодишният директор на Народния театър \"Иван Вазов\" Павел Васев. Павел Васев е български актьор, режисьор, заемал различни постове в управлението на българската култура: заместник-министър (1991), председател на Съюза на българските филмови дейци (1996-2000), административен директор на Народния театър (2000-2001), директор на българския културен институт в Москва, на Сатиричния театър „Алеко Константинов“ (2005-2008). От началото на 2009 г. е директор на Народния театър \"Иван Вазов\". Той е носител на национални и международни награди за документално кино, има отличия за професионална дейност и орден „Кирил и Методий“ - първа степен.На 85 години почина актьорът проф. Васил Димитров. Един от доайените в театъра, уважаван актьор, режисьор и театрален педагог ни напусна на 21 ноември. Играл е в Драматичния театър „Адриана Будевска“ - Бургас (1958-1961), Младежкия театър (1961-1966), Нов драматичен театър „Сълза и смях“ (от 1966-), в Театър 199 и др. Член на СБФД и САБ.Носител на множество награди, сред които Орден \"Кирил и Методий\" и др.На 27 ноември, на 76-годишна възраст, почина обичният български актьор Стефан Данаилов. Той има над 150 роли в киното, театъра и телевизията, заслужил артист и народен артист, дългогодишен преподавател по актьорско майсторство, министър на културата, избиран е за народен представител 6 пъти.Няколко дни по-късно, на 6 декември, почина друга легенда на българския театър - Стоянка Мутафова. Емблематичната актриса си отиде на 97-годишна възраст. Играе в над 90 театрални постановки. Популярна с ролите си във филмови и телевизионни продукции като „Големанов“, „Вражалец“, „Милионерът“, „Новогодишна шега“, „Топло“, „Любимец 13“, „Кит“ и др. Известни нейни сценични партньори са Георги Калоянчев, Георги Парцалев, Апостол Карамитев, Невена Коканова.Американският кукловод Карол Спини, превъплътил се в Голямото пиле и Оскар Мърморкото в детския тв сериал \"Улица Сезам\", почина на 85-годишна възраст на 8 декември. Спини играеше ролите в \"Улица Сезам\" и ги озвучаваше от началото на програмата през 1969 г.На 22 декември почина британският актьор Тони Бритън. \"Чародеят\", както го нарече дъщеря му, ни напусна на 95-годишна възраст. Бритън е роден през 1924 г. Служи в армията, известно време работи в завод, след което се увлича от театъра. Актьорът има много участия в игрални и телевизионни филми.Изминалата година ни отне и едни от най-талантливите литературни пера. През месец май, на 63 години, си отиде изтъкнатият поет, преводач и литературен критик проф. Владимир Трендафилов. Роден във Варна през 1955 г. Завършва английска филология в Софийския държавен университет. Работи като редактор в издателство „Народна култура“ (1981-1983), преподава англо-български превод, английска стилистика и съвременна британска поезия в СУ „Св. Кл. Охридски“. Големият български поет Велин Георгиев почина на 85 години в нощта срещу 14 май. Ден преди кончината си авторът на 37 книги получи поредно признание - на 13 май му бе връчена специалната награда \"Божидар Божилов\" на издателство \"Български писател\" (за \"Висока цена\"). Животът на поета и журналист е белязан от обявяването му за антинароден и антипартиен автор по времето на комунизма.Италианският писател Андреа Камилери, известен със серията за инспектор Монталбано, почина на 93 години в Рим, през юли. Камилери работи като театрален директор, сценарист, учител. Той става известен писател чак на 60-годишна възраст. Книгите му са повече от 100. Романите за комисар Монталбано редовно оглавяват италианските класации на бестселърите. Те са преведени на 32 езика, като по тях е заснет и сериал, излъчван по цял святПрез август почина известната американска писателка Тони Морисън. Първата афро-американка, носителка на Нобеловата награда за литература, си отиде на 88-годишна възраст. За романа „Възлюбена“, разказващ за избягала робиня, която убива малкото си дете, Морисън е отличена с наградата „Пулицър“ за 1988 г. Сред най-известните ѝ книги са „Най-синьото око“, „Сула“, „Песента на Соломон“, „Възлюбена“, „Джаз“.През септември почина обичният проф. Никола Георгиев - литературен критик, структуралист, културолог, фолклорист, есеист, публицист и общественик. Той е доктор на филологическите науки с дисертация на тема„Цитиращият човек в художествената литература“ (1995), професор по теория на литературата в Софийския университет. Носител на Хердерова награда за литература (2000) и на Националната награда за литературна критика „Иван Радославов и Иван Мешеков“Писателят Панчо Панчев - Дядо Пънч почина през октомври на 85 години. Панчо Панчев е писател, драматург, сценарист на филми, публицист, преводач и автор на много творби за деца. Роден е на 17 ноември 1933 г. в София. Написал е петдесетина пиеси, поставяни из цяла България, както и над 80 книги. • Сред заглавията му за деца са „Приказки с лъжи“, „Приказки от близо и далече“, „Ако искаш вярвай!“, „Стихотворения за тебе“, „Бау-бау, Шаро“ задно с „Пис-пис, Писано“, „Стихотворения с мустаци, „Стихотворения с панделки“, „Зоологическа азбука“, „Гатанки-цветанки“ и др.През есента почина и Любомир Левчев - автор на 30 поетични книги, 3 романа, есета и сценарии за филми. Той е сред най-превежданите български писатели - 58 негови книги са издадени в 36 страни по света. Световноизвестните фотографи Тери О'Нийл, Питър Линдберг и Янис Беракис оставиха своите обективи завинаги през 2019-а.Един от най-талантливите български аниматори Николай Тодоров почина през месец май. Роден в София през 1952 г. Завършва софийската Художествена гимназия, а след това „Анимационно кино” в руския Държавен институт за киноизкуство в класа на Иван Иванов-Вано – бащата на съветската анимация. Работи в Студия за анимационни филми „София” като режисьор, художник и сценарист, а също и за ZDF в Германия.През октомври почина Слав Бакалов – режисьор, художник, скулптор, аниматор, сценарист и писател. В историята на българската анимация Слав Бакалов остава като ненадминат майстор, чието ярко дарование вдъхновява поколения млади творци и завладява въображението и сърцата на публиката.Гръцкият скулптор Такис, чието кинетично изкуство е ценено в музеите по цял свят вече 70 години, почина през август на 93-годишна възраст. Такис ​​(или Панайотис Василакис) е роден в Атина през 1925 година, Такис ​​е самоук художник, който се премества в Париж през 1954 г. и става ключова фигура в художествените и литературните среди на Париж, Лондон и Ню Йорк. Неговите изобретения му спечелват възхищението на международния авангард, включително и на Марсел Дюшан.Светът на модата загуби едни от най-легендарните си лица. На 19 февруари почина емблематичният дизайнер на Chanel - Карл Лагерфелд. На 8 ноември, на 68-годишна възраст,  почина модният дизайнер Патрик Луи Вюитон, правнук на световноизвестния основател на модната къща Louis Vuitton.На 21 декември почина Емануел Унгаро. \"Любимецът на жените\", както наричаха световния дизайнер, си отиде на 86 години.", "date": "2019.12.29", "title": "Тъжната сцена на 2019: Личностите, които загубихме"}
{"url": "https://offnews.bg/obshtestvo/zhestokiat-irod-izbil-14-hiliadi-mladentci-718402.html", "text": "Църквата почита днес св. четиринадесет хиляди младенци, избити от цар Ирод.Като се видял подигран от мъдреците, които се поклонили на Младенеца Христа, но не се върнали при него, а по друг път заминали за страната си, Ирод се ядосал твърде много. Той се страхувал да не би новороденият Цар Юдейски да му отнеме царството и заповядал да избият всички младенци във Витлеем и пределите, родени през последните две години.  Така жестокият Ирод принесъл в жертва на своето необуздано властолюбие хиляди младенци, като не знаел, че Исус Христос се родил да устрои царство не на земно владичество, а на вечното спасение.Но Божият съд – по думите на църковните писатели – постигнал Ирод чрез страшни болести, които прекратили живота му за незаконното избиване на невинните.Младенците мъченици влезли в Царството небесно не през вратата на св. Кръщение, но чрез мъченическата смърт за Исус Христос. ", "date": "2019.12.29", "title": "Жестокият Ирод избил 14 хиляди младенци"}
{"url": "https://offnews.bg/kultura/sonia-joncheva-v-don-karlos-na-parizhkata-natcionalna-opera-718407.html", "text": "Запис на операта „Дон Карлос“ на Верди от откриването на сезона на Парижката опера при Бастилията на 10 октомври 2017 г., с участието на Соня Йончева като Елизабет, ще можете да гледате тази вечер, 29 декември, от 17:00 часа в кино „Люмиер Лидл“ (София).Българската оперна прима играе в компанията на тенора Йонас Кауфман и забележителното мецосопрано Елина Гаранча, която също дебютира в ролята на Принцеса Еболи. В спектакъла се включват баритонът Людовик Тезие и басът Илдар Абдразаков, а на диригентския пулт е Филип Жордан.Постановката е режисирана от провокативния полски режисьор Кшищоф Варликовски. Тенорът Йонас Кауфман е един от най-търсените и слушани оперни певци на 21-ви век. Носител е на престижни световни награди, свързани с музика.Солисти в спектакъла са Соня Йончева, Йонас Кауфман, Елина Гаранча, Илдар Абдразаков, Людовик Тезие, Дмитрий Белоселский и др.", "date": "2019.12.29", "title": "Соня Йончева в 'Дон Карлос' на Парижката национална опера"}
{"url": "https://offnews.bg/futbol/chorbadzhijski-sas-sigurnost-ostava-v-tcska-do-kraia-na-sezona-718412.html", "text": "Само един от завръщащите се след преотстъпване футболисти ще остане в ЦСКА до края на седона, пише \"Тема Спорт\". В случая става дума за защитника на \"червените\" Божидар Чорбаджийски.Причината е, че бранителят няма право да играе за трети различен отбор в рамките на един сезон. Той вече записа мачове за \"армейците\" и за ФКСБ. Друг даден под наем - Едвин Джеси е носил единствено екипа на ФК Далас, така че не е проблем да облече екипа на различен отбор напролет.", "date": "2019.12.29", "title": "Чорбаджийски със сигурност остава в ЦСКА до края на сезона"}
{"url": "https://offnews.bg/obshtestvo/na-pernichani-im-dojde-do-gusha-iskat-ostavki-sad-i-prisadi-za-vinov-718401.html", "text": "Кошмарът с водната криза в Перник очевидно извади от равновесие потърпевшите хора и освен молебена за вода, насрочен за днес, те поставят и конкретни искания към властите. И са категорични: Оставки, съд и присъди за всички ръководни длъжностни лица, отговорни за хуманитарната криза и екологичната катастрофа.Това е единодушната позиция на перничани, подложени на нечовешкия режим на водоподаването и на всички негативни последствия от това. И още: незабавно отстраняване на министрите на МРРБ, МОСВ и техните ресорни заместници. Надеждата им е, че с подобни кадрови промени и възмездие проблемът ще бъде решен, но дали.1. Да се търси отговорност от всички длъжностни лица, довели със своите действия или бездействие до хуманитарната криза в Перник. ОСТАВКИ, СЪД и ПРИСЪДИ на всички ръководни длъжностни лица, отговорни за хуманитарната криза и екологичната катастрофа. Незабавно отстраняване на министрите на МРРБ, МОСВ и техните ресорни заместници.2. „Не!“ на увеличението на цената на водата – да се наложи мораториум за община Перник.3. Спешно да бъде избран нов управител на „В и К“ ООД – Перник.-Да бъдат редуцирани сметките за вода на гражданите до обичайните сметки, получавани от домакинствата през летните месеци, предвид въздуха по тръбите, навъртането на неизползвани кубици вода вследствие от режима;-Да не се заплаща ползваната вода като питейна, предвид негодността ѝ за пиене в момента.4. Да бъдат обсъдени и въведени компенсаторни механизми за гражданите на град Перник и съседните засегнати населени места под формата на данъчни облекчения и социално подпомагане.5. За трайно решаване на водоснабдяването на община Перник и координиране набелязаните мерки за преодоляване на кризата:- Да се създаде междуведомствена работна група с представители на държавната администрация и учени от Българската академия на науките;-Да бъдат осигурени международна хидроложка експертиза и международна експертиза за оценка на епидемиологичната обстановка в Перник;-Да бъдат допуснати външни експерти в комисии и структури към държавната администрация и местната власт, създадени с цел справяне с кризата, номинирани и подкрепени от пернишката общественост.6. Спешно осигуряване на алтернативни източници за водоподаване към индустриалните предприятия, за да се гарантира нормалната им работа и недопускане на социално-икономическа криза, да се спре водоподаването от язовир „Студена“ към промишлени и други предприятия за производствени нужди, и да бъдат поставени водомери към всички основни кранове.7. Да се осигури присъединяването на алтернативни водоизточници за захранване на община Перник с вода за времето на липса на достатъчен воден запас в язовир „Студена“, включително пренасочване на алтернативни източници, които да захранват язовира. Редом с това да се извърши почистване на заблатяването и наносите от дъното на язовир „Студена“.8. Ефективни дейности по подмяна на водопреносната мрежа в града. Приоритетно да бъдат осигурени средствата за реализация на проекта за обновяване водния цикъл на общините Перник и Радомир при пълна прозрачност при избора на фирми за реализацията на т. нар „воден цикъл“.9. Държавата да предоставя безвъзмездна помощ на Община Перник за справяне с кризата и преодоляване на негативните последици от нея.10. Да се инициират нормативни промени във В и К сектора, които да гарантират координацията между администрациите, подобряването на ефективността и да защитават данъкоплатците, явяващи се потребители на предоставяните обществени услуги от този сектор.11. Областната и общинската администрация да създадат секции на официалните си интернет-страници за оповестяване на важна информация, свързана с кризата в Перник и селата, засегнати от безводието. Да се създадат обществено-експертни съвети към двете администрации, с включване на професионално доказали своя опит и престиж експерти - представители на гражданите, бизнеса и неправителствени организации. са регистрирани за последните 7 дни, отчетени преди празниците от РЗИ –Перник, съобщи „Перник нюз“. Заболелите са деца до 4-годишна възраст, те са от Перник и Радомир. Хоспитализирани са в болници в София и Перник. Увеличават се и заболелите от варицела.Заболелите са от Перник, Рударци, Драгичево, Кладница, Кленовик и са деца на възраст от 1 до 19-годишна възраст, предимно от детски градини и училища.В петък Кризисният щаб на Перник удължи бедственото положение в района с още един месец. Но местните жители губят надежда, че ситуацията ще се нормализира скоро.Водопроводът за Перник ще бъде изместен извън територията на „Стомана Индъстри“ АД. Това е заключението от направената в петък проверка на място от зам.-министъра на регионалното развитие и благоустройството Николай Нанков заедно с министъра на икономиката Емил Караниколов, директора на ГДПБЗН Николай Николов и областния управител на Перник Емил Костадинов.Водопроводът е с дължина около 1,8 километра, а изместването му ще бъде за сметка на държавата. Съоръжението е много старо и по него непрекъснато възникват аварии и загуба на вода.Продължава работата по обследването за евентуални скрити течове.За отстраняване на непрекъснато възникващите аварии по В и К-мрежата в Перник работят екипи не само на местното дружество, но и от водните дружества от Враца, Благоевград, Пазарджик и Стара Загора.", "date": "2019.12.29", "title": "На перничани им дойде до гуша, искат оставки, съд и присъди за виновните"}
{"url": "https://offnews.bg/obshtestvo/validnostta-na-vinetki-za-koli-sas-smeneni-nomera-mozhe-da-bade-prover-718405.html", "text": "На сайта на Националното тол управление www.bgtoll.bg може да се проверява валидността на електронна винетка на автомобил, който е със сменен регистрационен номер. Информацията може да се намери чрез бутона „Проверка на е-винетка при пререгистрация на автомобил“, след като се въведе новият номер, съобщават от АПИ. Досега служители на Националното тол управление уведомяваха за прехвърлянето и валидността на е-винетката лично – по телефона или чрез електронната поща, собствениците или ползвателите на автомобили с променени регистрационни номера.При промяна в регистрационния номер на автомобила собственикът или ползвателят трябва в срок до три работни дни да заяви тази промяна в Агенция „Пътна инфраструктура“. Той може да подаде заявлението в централното управление или в областните управления на АПИ, както и на електронния адрес От началото на 2019 г. постъпилите и обработени заявления за прехвърляне на електронна винетка са близо 29 000.Собственикът или ползвателят на превозното средство запазва е-винетката с валидността на вече издадената.Заради невъзможността да се правят корекции в електронната система, отговорността за правилното въвеждане на данните за е-винетка - регистрационния номер, националността по регистрация, категорията на пътното превозно средство или периода на валидност, е изцяло на собственика или на ползвателя, напомнят също от АПИ. В случай на неправилно декларирани данни се счита, че за автомобила не е платена пътна такса.Напомняме, че вписването на символите от регистрационния номер на пътните превозни средства в уеб сайта и мобилното приложение за купуване на електронна винетка може да бъде и на кирилица, и на латиница, но да съответства на символите в самия регистрационен номер. При изписването на номера се въвеждат само букви и цифри. В случай, че регистрационният номер съдържа тире, точка или интервал, те не се въвеждат. Буквените символи от регистрационния номер се изписват с главни букви. Символите 0 (нула) и О (буква О) не са взаимозаменяеми. За цифра от номера трябва да се изпише 0 (нула), а за буква - \"О\".Потребителите трябва внимателно да прегледат и проверят въведената от тях информация преди да потвърдят финалното плащане. Електронната система за събиране на пътни такси позволява покупката само на една винетка за един автомобил за даден период от време. В случай на неправилно декларирани данни се счита, че не е заплатена дължимата винетна такса за съответния автомобил.", "date": "2019.12.29", "title": "Валидността на винетки за коли със сменени номера може да бъде проверена на bgtoll.bg"}
{"url": "https://offnews.bg/tenis/andi-mari-propuska-bitkata-sreshtu-balgaria-na-atp-cup-718413.html", "text": "Бившият световен номер 1 в мъжкия тенис Анди Мъри няма да играе срещу България на предстоящия турнир ATP Cup. Британецът ще пропусне и Откритото първенство на Австралия.Мъри е получил контузия и ще се прости с участие в двете надпревари като предпазна мярка. По последни информации не става въпрос за нещо толкова сериозно, но все пак той не иска да рискува.Известно е, че \"трикольорите\" са в една група с Великобритания за първото издание на турнира ATP Cup и отсъствието на голямата звезда на британците определено е добре дошло за нашите момчета.\"Доста съм разочарован, че ще трябва да пропусна ATP Cup и Australian Open. Работих наистина доста здраво, за да бъда готов за началото на сезона.За мое огромно съжаление получих травма наскоро и трябва да се оттегля от участие в тези турнири като предпазна мярка\", каза Мъри.България е в състав Григор Димитров, който е играещ капитан, Димитър Кузманов, Александър Лазаров, Александър Донски и Адриан Андреев. Мачовете от груповата фаза на турнира ще се проведат между 3-и и 7-и януари.Вчера Гришо надъха българските фенове от Сидни преди началото турнира с няколко публикации в официалния си профил в социалната мрежа Инстаграм.\"Здравейте, тенис фенове. Отново се намирам в Сидни. Това е един наистина много специален град за мен. Отборът на България пристигна, елате и ни подкрепете. Времето е прекрасно, започваме\", обяви българинът.", "date": "2019.12.29", "title": "Анди Мъри пропуска битката срещу България на ATP Cup"}
{"url": "https://offnews.bg/sviat/petima-naragani-s-nozh-v-kashta-na-ravin-v-niu-jork-718404.html", "text": "Най-малко петима души са намушкани в къщата на равин в щата Ню Йорк, обяви местната полиция.Домът в Монси, северно от Ню Йорк сити, бил домакин на религиозно тържество за Ханука, когато нападателят атакувал, съобщава и Ортодоксалният еврейски съвет по обществени въпроси (OJPAC).Агресорът е избягал, а по-късно е бил задържан. Към момента мотивът за атаката не е напълно изяснен.Една от жертвите е била намушкана шест пъти. Равинът е в критично, но стабилно състояние.Според CBS New York мъжът размахвал мачете.Монси е населен с ултраортодоксални евреи. Нападението е станало около 22:00 ч местно време в събота.", "date": "2019.12.29", "title": "Петима наръгани с нож в къща на равин в Ню Йорк"}
{"url": "https://offnews.bg/sviat/zapochna-razmianata-na-plennitci-mezhdu-kiev-i-proruskite-separatisti-718420.html", "text": "Започна размяната на пленници между украинските правителствени сили и проруските сепаратисти в Източна Украйна, съобщи канцеларията на украинския президент, цитирана от Ройтерс и БТА.Споразумението за размяната беше сключено по-рано този месец в Париж от руския президент Владимир Путин и украинския му колега Володимир Зеленски.Размяната се извършва на пропускателния пункт \"Майорское\" близо до град Горливка (на украински език Хорливка) в Донецка област.Според представител на самопровъзгласилата се Донецка народна република (ДНР), цитиран от руската агенция РИА Новости, се очаква Киев да предаде 87 сепаратисти, а Донецк и Луганск - 55 души.", "date": "2019.12.29", "title": "Започна размяната на пленници между Киев и проруските сепаратисти в Източна Украйна (видео)"}
{"url": "https://offnews.bg/sviat/2019-a-donese-rekorden-broj-masovi-ubijstva-v-sasht-718406.html", "text": "Рекорден брой масови убийства записаха в историята си САЩ през 2019 г.Изводът е от изследване на Асошиейтед прес (АП), в. USA Today и Североизточния университет. То е регистрирало 41 криминални случая с общо 211 жертви от началото на годината.Изследването регистрира случаи с четири и повече жертви на едно и също престъпление, в т.ч. и ако сред жертвите е нападателят.Сред масовите убийства с най-много жертви през годината са това във  (с 12 жертви) и в . Там загинаха 22-ма души.В 33 от общо 41 масови убийства е използвано огнестрелно оръжие. Най-висок дял на масовите убийства е регистриран в Калифорния - 8.Базата данни на АП и останалите изследователи проследява масовите убийства от 2006 г. насам, но екипът се е върнал до 1970-а и не е открил година с повече престъпления от този вид. Досега най-висок брой масови убийства - 38 - са били регистрирани през 2006 година.Трагичният рекорд за година с най-много жертви пък е записан през 2017-а - загиналите са 224. Тогава се случи най-кървавият масов разстрел в историята на САЩ, когато 59 души бяха застреляни на фестивал в Лас Вегас.", "date": "2019.12.29", "title": "2019-а донесе рекорден брой масови убийства в САЩ"}
{"url": "https://offnews.bg/sviat/tadzh-mahal-ostava-bez-turisti-zaradi-protestite-v-india-718410.html", "text": "Туризмът в Индия бе ударен тежко заради продължаващата вълна от протести, предизвикани от нов закон за гражданството, съобщава Ройтерс.След като демонстрациите взеха поне 25 жертви при сблъсъци с полицията, седем държави (САЩ, Великобритания, Русия, Канада, Израел и др.) вече издадоха предупреждения за пътуването в страната.Според властите около 200 000 туристи са отменили или отложили посещението си до одновната забележителност в страната - Тадж махал - само в рамките на две седмици. През декември досега посетителите са намалели с 60 процента в сравнение със същия месец на предишната година, докладва Динеш Кумар - инспектор от туристическата полиция в Индия.Туристическата забележителност се намира в щата Утар Прадеш, където насилието по време на протестите се покачи най-много и взе най-много жертви. Гогидшно Тадж махал се посещава от около 6 и половина милиона туристи и носи 14 милиона долара от такси за вход.Законът за гражданството има за цел да ускори даването на гражданство на преследвани индуисти, парси, сикхи, будисти, джайни и християни, пристигнали в Индия преди 31 декември 2014 г. от Афганистан, Бангладеш и Пакистан.Приемането на законопроекта на 11 декември предизвика масови демонстрации в източния щат Асам, тъй като протестиращите се опасяват, че той ще превърне хиляди нелегални мигранти от съседното мюсюлманско мнозинство Бангладеш в законни жители.На други места Индия протестиращите посочват, че законът за гражданството ще бъде последван от национален регистър, който според тях може би е разработен от индуисткото националистическо правителство, за да изгони мюсюлманите, които нямат достатъчна документация за гражданство.Правителството опроверга тези твърдения и обеща да защитава еднакво всички граждани.", "date": "2019.12.29", "title": "Тадж махал остава без туристи заради протестите в Индия"}
{"url": "https://offnews.bg/sviat/parizh-otstapi-za-pensiite-na-baletistite-ot-operata-718409.html", "text": "Френското правителство предложи на стачкуващия балет от Парижката опера новият закон за пенсионната реформа да се прилага само за тези, които ще започнат работа след 2022 г., предадоха Франс прес и БТА.За вече постъпилите на работа ще се прилагат досегашните правила за пенсиониране, гласи предложението, отправено съвместно от министъра на културата Франк Ристер и държавният секретар по пенсионната реформа Лоран Петрашевски.Подписаното от тях писмо е било изпратено до генералния директор на операта на 23 декември.В момента танцьорите от Парижката опера излизат в пенсия на 42 години поради факта, че професията им е трудна, свързана с опасност от травми. След тази възраст повечето от тях не могат да продължат да показват същите умения в балета, припомня АФП. Възрастовата граница е определена още през 17-и век и досега не е променяна. \"Много от нас започват в балетното училище още на 8 години, не е възможно да работим до 64\", казват протестиращите.Стачката на танцьорите доведе до отмяната на няколко спектакъла. Загубите достигат 8 милиона евро.", "date": "2019.12.29", "title": "Париж отстъпи за пенсиите на балетистите от операта"}
{"url": "https://offnews.bg/bojni/diontej-uajldar-revanshat-sreshtu-tajsan-fiuri-tozi-pat-niama-da-e-pr-718416.html", "text": "Световният шампион в тежката категория на професионалния бокс Дионтей Уайлдър няма търпение отново да се изправи на ринга срещу Тайсън Фюри.Реваншът между двамата ще се проведе на 22 февруари в Лас Вегас, САЩ. Припомняме, че първата битка завърши при противоречиво равенство.\"Щастлив съм и развълнуван, че реваншът най-накрая ще се проведе. Искам да дам на феновете онова, което искат да видят. Направих го в последните си три битки.Това бяха грандиозни събития – от излизанията ми до ринга и облеклата ми, които ми помогнаха да предам насъбралата се в мен енергия на феновете.После дадох на привържениците онова, заради което всички дойдоха – нокаутите. Те бяха невероятни. Доказах се пореден път и съм готов да го направя отново.Първата битка срещу Фюри беше много противоречива. Обещавам на феновете си, че този път няма да е така. Ще сложа точка на спора\", каза Уайлдър.", "date": "2019.12.29", "title": "Дионтей Уайлдър: Реваншът срещу Тайсън Фюри този път няма да е противоречив"}
{"url": "https://offnews.bg/protesti/pernichani-obliakoha-zhalti-zhiletki-zaradi-vodnata-kriza-718419.html", "text": "Жители на Перник се събраха на протестно шествие в центъра на града заради водната криза. Някои от протестиращите облякоха жълти жилетки, вдъхновени от парижките демонстрации. За това ги призоваха организаторите на събитието от \"Спаси Перник\".По обед в града пристигнаха министърът на икономиката Емил Караниколов и лидерът на БСП Корнелия Нинова.Караниколов съобщи, че работата по изместването на трасето на клон 2 от водопроводната мрежа на Перник започва. С него е и зам.-министърът на регионалното развитие Николай Нанков. Трасето е дълго един километър и ще струва около 2,2 млн. лева.Ще бъде подменена около 70 км от водопроводната мрежа на територията на града. В изграждането ѝ ще бъдат вложени близо 20 млн. лева, съобщи още министърът, цитиран от .Стартират и дейностите по ремонта на старата пречиствателна станция, която да гарантира чиста вода на перничани, ако бъде стигнат мъртвият обем на язовира. Ще се работи и по осигуряването на допълнителни притоци в язовир \"Студена\", като ще се вади вода и от пещерите.Осигурени са големи количества минерална вода, които да задоволят нуждите на гражданите - доставките са от фирми и общини в страната.Посещението на министъра съвпада с обявеното за днес протестно шествие с жълти жилетки заради водния режим. Той започна на 18 ноември, а на 21 декември бе обявено бедствено положение.Преди министъра , която обяви, че ще се срещне с главния прокурор по повод кризата.В 13:30 ч започна молебен за пълноводие. На него се събраха около 700 души, предаде пернишкият новинарски сайт \"За Перник\".", "date": "2019.12.29", "title": "Перничани облякоха жълти жилетки заради водната криза"}
{"url": "https://offnews.bg/analizi-i-komentari/20-te-godini-na-21-vek-bogovete-ne-samo-sa-poludeli-ami-ne-si-piat-i-718415.html", "text": "Човечеството се опитва да спре климатичните промени и терористичните организации, но колкото и да иска, няма да може да спре времето. То тече безмилостно и кара хората да си мислят неща като \"Боже, тая песен колко я слушах в гимназията\", докато карат децата си на училище.Макар да може да е математически неправилно, изпращаме едно цяло десетилетие и след няколко дни започват 20-те години на 21-ви век. От нас зависи в учебниците по история след сто години какво ще пише и какво ще знаят за нас учениците от 3 \"б\" клас на Първо холограмно училище \"Васил Левски\" в Челопеч.В този ред на мисли, мъже, спрете да носите онея панталони, които стигат до кокалчетата. Ще ви се подиграват, ще ви се смеят и ще ви осмиват в реклами на ретро бира какви сте балъчета през 2118-та, а никой не иска това.От нас зависи в учебниците да не пише неща като \"Ерата на Борисов\" или \"Ерата на Тръмп\" за нашето време. Звучи грозно, не е престижно, освен за хората, чието име стои след \"Ерата на...\". Далеч по-хубаво ще бъде да наричат времето, в което живеем, \"Ерата на свободата\" или още по-добре \"Ерата на бирата, наденичките и циците\". От нас зависи бе...Ясно е, че историята се пише от победителите. Не е ясна обаче каква е войната, която водим. Дали е война за свобода, идеи, политики? За пари е. Ние нямаме много пари, те имат. Тъпото е, че ние им ги даваме. Вива ла РЕВОЛЮСИОН!С риск да прозвуча като реклама на прах за пране, забързаното ни ежедневие ще става все по-бързо. Това не го носи новото десетилетие, нито многото двойки в изписването на годината.Времето тече, а хората направо се изливат. Ако преди сто години е било нормално да:- родиш на 18- работиш от 14-годишен- да си самостоятелен на 12- да ходиш на война на 17- да умреш на 25То сега нормално е да:- не раждаш въобще- да не работиш хич- да живееш с вашите - да се мажеш с крем \"Здраве\" за всичко и навсякъде- да умреш на 27 от предрусване.А след 100 години? Пак от нас зависи.Ставаме свидетели на най-масовото човешко отчуждаване. Ще звуча като баба ви, ама тия смартфони, фейсбуци и хаштагове ни е***а мамата. Намираме приятели и храна по интернет. Не и смисъл. Него цял живот ще го търсим, докато скролваме нюз фийда и гледаме 5Д снимки на бебета и котки (технология, с която е възможно бебокът да те напикае през екрана, а котката да те надере).Онези, които не могат да свикват с промените, ще отпаднат. От обществото, живота, себе си. Зоните на комфорт ще ни стават все по-тесни и ще трябва да излизаме от тях по-редовно. Ако не успяваме, отпадаме. Изобщо, моята скромна прогноза за новото време (което е ново само в главите ни, защото времето е човешка концепция и котката ми не знае кой декември е и не я е**) е, че единственото нещо, което ще пребъде, е истината и автентичността. Толкова хиалурон, толкова фон дьо тен, толкова оскубани вежди, толкова анаболи се инсталираха в човешките души, че с новия ъпдейт ще се направи здрав хард ресет на цялата система. Ако не сте истински, ще отпаднете. Просто на всички им писна от фалшиви неща. Най-вече новини, алкохол и цици. И вече - започваме да ги различаваме.За мен 20-те години ще са последният шанс да си говорим. Истински. Ей така, на улицата, в офиса на кафе машината, в леглото след секс. Да си говорим не просто с устата, а с очите. Неслучайно казват, че те са прозорец към душата и неслучайно сме срещали много бездушни хора, които вече са отпаднали. Способността да комуникираш с хора ще бъде по-ценна от това да можеш да комуникираш с компютри, просто защото всеки ще знае да пише код, но не и да пита \"Как си?\".В два от своите епизоди, анимационният сериал \"Саут парк\" разказва за времето 500 години напред. Тогава всички на планетата са атеисти, но разбира се, се води нещо като религиозна война между три организации за това как трябва да се казва световното правителство:- United Atheist Alliance- Unified Atheist League- Allied Atheist AllianceТази представа за липса на бог ми харесва за бъдещето. Войната и пререканията са заложени в нас, не съществува вариант, в който се харесваме всички, драги либералино.И колкото по-далеч стига човек във времето и космоса, толкова повече ще вярва не в бог, а в себе си.И точно тогава ще разбере, че сам човекът може всичко, но най-вече, че си е виновен за всичко. Човек ще стане бог. И вече на всички ще бъде ясно, че боговете не само са полудели, ами са спрели да си пият хапчетата.", "date": "2019.12.29", "title": "20-те години на 21 век: Боговете не само са полудели, ами не си пият и хапчетата"}
{"url": "https://offnews.bg/tenis/solskiaer-iunajted-ima-sili-da-stigne-do-top-4-v-klasiraneto-718414.html", "text": "Мениджърът на Манчестър Юнайтед Оле Гунар Солскяер сподели след победата с 2:0 над Бърнли, че в един момент от маче неговите футболисти са били брилянтни на терена.След успеха си снощи \"червените дяволи\" са 5-и в класирането с актив от 31 точки и са само на един пункт от четвъртия Челси, който обаче има мач по-малко от манчестърци. Въпреки това Солскяер вярва, че Юнайед има сили да стигне заветната четворка в класирането на Висшата лига.\"През първото полувреме положихме основите, за да можем през втората част да излезем и да се защитаваме. А в защита бяхме просто брилянтни.При 1:0 се защитавахме добре и успяхме да вкараме втори гол в края. Може би той трябваше да падне по-рано, но важното е, че успяхме да го вкараме.Напоследък бележим доста, но и получаваме попадения. Когато не получиш гол, тогава шансовете ти за победа са по-големи. Целта ни е Топ 4 и не сме далеч от нея.Във футбола трябва във всеки мач да си заслужиш правото да победиш. Сега ни предстои мач с Арсенал, който винаги е труден\", каза Солскяер.", "date": "2019.12.29", "title": "Солскяер: Юнайтед има сили да стигне до Топ 4 в класирането"}
{"url": "https://offnews.bg/zimni/rioiu-kobaiashi-specheli-parvia-etap-na-chetirite-shantci-zografski-718445.html", "text": "Рьою Кобаяши спечели първия етап от дългоочаквания турнир по ски скокове \"Четирите шанци\", провеждащ се в германския зимен център Оберсдорф.Японската звезда в този спорт натрупа актив 305,1 точки със скокове от 138 и 134 метра. Втори остана германецът Карл Гайгер с 295.9 точки (135/134 метра), а трети е Давид Кубацки (Полша) с 294,7 точки (132/133).Трикратният олимпийски шампион Камил Стох от Полша нямаше ден и остана 19-ти с 267 точки след скокове от 124.5 и 130.5 метра.Така Кобаяши дръпна на върха в генералното класиране. Японецът вече има 540 точки, следван от Карл Гайгер 427 и Щефан Крафт с 419. Зографски дели 50-ото място с 5 точки.Единственият ни представител в Световната купа по ски скокове Владимир Зографски завърши на 48-о място. Българинът постигна резултат от 110 метра. Това му донесе 92,5 точки, което не бе достатъчно, за да получи право на втори опит.", "date": "2019.12.29", "title": "Рьою Кобаяши спечели първия етап на \"Четирите шанци\", Зографски остана 48-и"}
{"url": "https://offnews.bg/112/direktorat-na-profesionalnata-gimnazia-v-ihtiman-e-arestuvan-718418.html", "text": "Директорът на Професионалната гимназия \"Васил Левски\" в Ихтиман Димитър Бонев е арестуван за подкуп, съобщи .Бонев е бил задържан от ГДБОП в петък пред сградата на бившето ТКЗС, а след това е отведен в София.Засега властите не са съобщили данни за акцията, но пред \"24 часа\" са потвърдили, че тя е била проведена.Според \"Хоризонт\" става дума за опит за изнудване срещу местен бизнесмен, който е обработвал земя, собственост на училището.Бонев е бивш кмет на града, а от две години е директор на гимназията.", "date": "2019.12.29", "title": "Директорът на професионалната гимназия в Ихтиман е арестуван"}
{"url": "https://mamaninja.bg/%D0%BE%D0%B1%D1%89%D0%B5%D1%81%D1%82%D0%B2%D0%BE/%D0%B8%D1%81%D1%82%D0%BE%D1%80%D0%B8%D0%B8/item/3899-pismo-ot-dyado-koleda", "text": "", "date": "2019.12.29", "title": null}
{"url": "https://offnews.bg/tenis/siti-i-livarpul-zavarshiha-godinata-s-pobedi-vav-visshata-liga-718447.html", "text": "Манчестър Сити победи Шефилд Юнайтед с 2:0 в двубой от 20-ия кръг на английската Висша лига, който бе и последен за тази година в първенството.Зрителите по препълнените трибуни на стадион \"Етихад\" станаха свидетели на сериозно тактическо надиграване между двата отбора и трябваше да чакат почти цял час до първия гол в срещата, който бе дело на Серхио Агуеро (52'). През втората част Кевин Де Бройне (82') оформи крайния резултат.Малко преди това Ливърпул също приключи годината с победа, след като надигра изключително трудно у дома Уулвърхемптън с 1:0. Садио Мане (42') вкара единственото попадение, но гостите имаха няколко изгодни възможности. Включително отменен гол на Педро Нето в края на първата част.Така Ливърпул продължи с шампионския график и завърши годината с 18 победи от 19 мача и без загуба, като събра актив от 55 точки.Футболистите на мениджъра Юрген Клоп освен това са повече от перфектни на \"Анфийлд\" - 10 победи от 10 мача. Лестър е на второто място в класирането с 42, а Манчестър Сити е с 41.По-рано днес пък Челси надви Арсенал с 2:1 като гост в драматичен сблъсък от 20-ия кръг на Премиър лийг, с което се утвърди на четвъртото място. Това беше дебют на стадион \"Емиратс\" за новия мениджър на домакините Микел Артета, но днес и късметът не беше с тима му.Ключова роля за обрата от 1:0 до 1:2 изиграха реферът и вратарят на \"артилеристите\" Бернд Лено. В 76-ата арбитърът Крейг Поулсън спести втори жълт картон на Жоржиньо за задържане в центъра на терена, а седем минути по-късно точно той изравни резултата след гаф на германския страж.В 87-ата Тами Ейбрахам вкара второто попадение за \"сините\" от Лондон. Пиер-Емерик Обамеянг пък беше извел Арсенал напред след 13 минути игра.", "date": "2019.12.29", "title": "Сити и Ливърпул завършиха годината с победи във Висшата лига"}
{"url": "https://offnews.bg/politika/ninova-se-sreshta-s-geshev-zaradi-krizata-v-pernik-iska-otgovornost-i-718417.html", "text": "Председателят на БСП Корнелия Нинова се срещна с кмета на Перник Станислав Владимиров, кметове на населени места, общински съветници и граждани по повод кризата с водата.Три са темите, които хората са поставили и очакват реакция от БСП като партия и парламентарна група, посочи тя.“На първо място поставиха остро въпроса за отговорността – кой е отговорен за тази криза в Перник. Те не приемат липсата на информация по разследването, поради което поех ангажимент още днес да поискам среща с главния прокурор Иван Гешев и да разбера докъде е стигнало разследването. Премиерът постоянно прехвърля вината на ВиК дружеството и на общината, но е факт, че въпросното дружество е пускало водата само след направени заявки и разрешение от министерството, т.е. отговорността е и при министрите”, обяви Нинова. След разговор с главния прокурор, стана ясно, че срещата ще се проведе на 6 януари, информира БГНЕС.На второ място хората поставиха въпроса с дългосрочна програма за подмяна на водопреносната мрежа в града, на довеждащите водопроводи и на пречиствателните станции, посочи Нинова.“Правителството да изпълни обещанието си за тази подмяна. По думите на специалисти това ще отнеме години. Положението е бедствено, предстоят тежки месеци и това, от което имат нужда хората, е вода. Затова ме помолиха и поемам този ангажимент да подпомогнем национална кампания “Дари вода за Перник”. Обръщам се към всички – да бъдем съпричастни с перничани”, каза още Нинова.", "date": "2019.12.29", "title": "Нинова се среща с Гешев заради кризата в Перник, иска отговорност и от министри"}
{"url": "https://offnews.bg/obshtestvo/122-snegorina-chistiat-stolitcata-patishtata-kam-vitosha-sa-opesachen-718408.html", "text": "122 снегорина почистват и обработват срещу заледяване основни булеварди и улици и в кварталите.Пътищата към Витоша – “Драгалевци” - Алеко и “Бояна” - Златни мостове - са опесъчени, съобщина от Столична община.В момента по-обилен е снеговалежът в южните квартали.Екипи на аварийната дирекция на общината проверяват стръмни участъци и мостовите съоръжения.Предупреждават се шофьорите да карат със съобразена с зимната обстановка скорост и да излизат на пътя оборудвани за зимата.", "date": "2019.12.29", "title": "122 снегорина чистят столицата, пътищата към Витоша са опесъчени"}
{"url": "https://offnews.bg/politika/kmetat-na-nesebar-e-na-svoboda-sreshtu-parichna-garantcia-718440.html", "text": "Скандалният кмет на Несебър  е освободен от ареста срещу парична гаранция.Това съобщиха източници на DarikNews.Очаква се след Нова година – още на 2 януари, Димитров да заеме и кметския стол в общината.Димитров беше задържан от полицията три дни преди местните избори и обвинен за участие в организирана престъпна група за търговия с гласове, впоследствие, докато е в ареста, преизбран за четвърти мандат, а преди месец под конвой положи клетва.", "date": "2019.12.29", "title": "Кметът на Несебър е на свобода срещу парична гаранция"}
