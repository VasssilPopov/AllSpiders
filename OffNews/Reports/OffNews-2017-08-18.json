{"url": "https://offnews.bg/sviat/napadenie-i-vav-finlandia-mazh-namushka-minuvachi-video-663144.html", "text": "Ден след атентата в Испания мъж извърши нападение във Финландия. Той намушка няколко души на улицата, след което полицията го простреля в крака, обезоръжи и отведе в ареста.Двама души са убити, шестима са в болница, съобщи полицията. Инцидентът стана в югозападния град Турку. След него полицията предупреди хората да стоят далеч от центъра. Тя издирва други заподозрени.Очевидец публикува в Туитър и видео:Друг съобщи, че е чул и изстрели, предава финландската тв YLE.Мерките за сигурност в страната бяха повишени, повече полиция има на главното летище на Финландия - в Хелзинки. \r\n", "date": "2017.08.18", "title": "Нападение и във Финландия: мъж намушка минувачи (видео)"}
{"url": "https://offnews.bg/112/otkriha-tialo-na-turist-v-pirin-663157.html", "text": "Tяло на турист е открито по пътя към Валявишките езера над хижа \"Демяница\" в Пирин.Трупът е открит от случен минувач, съобщиха от Планинската спасителна служба - Банско към БЧК, цитирани от \"Фокус\". Сигналът е подаден около 17 часа днес.Към мястото пътува екип спасители. За момента не е ясна самоличността на починалия и причината за смъртта му. ", "date": "2017.08.18", "title": "Откриха тяло на турист в Пирин"}
{"url": "https://offnews.bg/sviat/politciata-zadarzha-chetvarti-zapodozrian-za-atentatite-v-ispania-izd-663145.html", "text": "Четвърти човек беше задържан във връзка с атентатите в Испания. От полицията уточниха, че арестът е извършен в град Рипол, на около 100 км от Барселона. Други двама заподозрени за връзка с нападенията също бяха арестувани в Рипол. И тримата са мароканци, съобщи ДПА, цитирана от БТА.Испанец беше задържан в град Алканар, на 200 км южно от Барселона, след експлозия в къща.Нито един от арестуваните няма полицейско досие, свързано с тероризъм.За момента не е ясно дали последният арестуван е издирваният Муса Укабар, брат на един от задържаните по-рано Дрис Укабир. В същото време говорителят на регионалната полиция Жозеп Луис Траперо посочи, че един полицай е застрелял петимата, атакували с кола пешеходци в Камбрилс. Четиримата починаха на място, а петият почина по-късно от раните си.Полицията потвърди, че атентатите са дело на една и съща терористична клетка, действала в Алканар. Полицията вече свързва експлозията, станала там малко преди полунощ, с атентатите.\"Те са подготвяли един или няколко терористични акта. Експлозията в Алканар позволи да се избегнат по-мащабни атентати\", каза Траперо.В къщата са открити складирани газови бутилки. Според органите на реда обитателите ѝ може да са подготвяли взривно устройство.  Полицията издирва още четирима души във връзка с нападенията - на 17, 18, 22 и 24 години, съобщи местно издание. ", "date": "2017.08.18", "title": "Полицията задържа четвърти заподозрян за атентатите в Испания, издирват още четирима"}
{"url": "https://offnews.bg/izvan-terena/hajduk-izvadi-krasivo-orazhie-v-opit-da-zamazhe-gafa-s-fenovete-663152.html", "text": "Хайдук Сплит не означава само лумпени по трибуните. Хърватска журналистка, която придружава отбора срещу Евертън в Ливърпул,  се опита да покаже и красивото лице на гостите. И не само лице.Марта Шуряк събра погледите на всички в ложите на \"Гудисън парк\". Мъжете от английската част не свалиха погледи от хърватката, така че може да са пропуснали някое важно положение.Хубавицата също се опита да не крие много и \"избаца\" гърди, както пишат гордо медиите в родината й. Е, трябваше да преживее загубата 0:2 в плейофа от Лига Европа.В Хайдук се надяват, че Марта ще позамаже гафа на агитката, която прекъсна срещата в 30-ата минута. Хулигани нахлуха на терена, хвърляха счупени седалки по стюарди и фенове на Евертън, мятаха бутилки.\"Имаме и красиво лице, дано ни помилват\", написаха в Сплит под снимките на журналистката от \"Гудисън парк\". ", "date": "2017.08.18", "title": "Хайдук извади красиво оръжие в  опит да замаже гафа с феновете"}
{"url": "https://offnews.bg/politika/simeonov-proveriava-hotelierkata-ot-slanchev-briag-koiato-go-kritikuv-663155.html", "text": "Вицепремиерът Валери Симеонов сезира МРРБ, Дирекцията за национален строителен контрол и РИОСВ да проверят хотелите „Империал“ и „Амфора“ в Слънчев бряг, съобщава правителствената пресслужба.Двата хотела са на председателя на Съюза на собствениците в Слънчев бряг Елена Иванова. През последните дни тя критикува Симеонов за показните му акции в курорта.На 15 август Иванова заяви пред Дарик радио, че \"проверките в Слънчев бряг пред очите на хиляди туристи оставят неприятен привкус в устата\". Тя добави, че адмирира действията на държавните органи в Слънчев бряг, но те не бива да бъдат извършвани с такава показност и арогантност.Още тогава - на 15 август, Симеонов ѝ отговори, като заяви, че Иванова е\" пряко зависима от концесионера на плажа в Слънчев бряг\". Той твърди още, че хотелът й е върху плажна територия.Ще се сезираме за вземането на територия от дюни и превръщането им в част от двора на хотела. След като иска, ще си го получи, каза още вицепремиерът по време на пресконференция.В днешното съобщение на правителствената пресслужба се посочва, че Симеонов е сигнализирал Министерството на регионалното развитие и благоустройството и Дирекцията за национален строителен контрол относно \"незаконосъобразно изградени и ползвани атракционни съоръжения и обекти на територията на хотел „Империал“ и хотел „Амфора\".Сезирал е и РИОСВ-Бургас за проверка \"за евентуално наличие на дюни в зоните на въпросното строителство\".", "date": "2017.08.18", "title": "Симеонов проверява хотелиерката от Слънчев бряг, която го критикува"}
{"url": "https://offnews.bg/sviat/dve-zhertvi-i-shestima-raneni-pri-napadenieto-vav-finlandia-663160.html", "text": "Двама души загинаха, а най-малко шестима са ранени при нападението във финландския град град Турку, съобщиха от полицията, цитирани от световните медии. Нападателят беше ранен от полицията и след това арестуван. Органите на реда предупредиха жителите на града да стоят далече от центъра, тъй като се издирват съучастници на нападателя. По информация на министерството на вътрешните работи той не е гражданин на Финландия, предаде ТАСС, цитирана от БТА.Турку се намира на около 150 км западно от столицата Хелзинки.За момента мотивите за нападението не са известни. От Министерството на външните работи съобщиха, че няма данни за пострадали българи при атаката.Нападението се случи само ден след атентатите в Испания, при които загинаха 14 души, а над 120 бяха ранени. ", "date": "2017.08.18", "title": "Две жертви и шестима ранени при нападението във Финландия"}
{"url": "https://offnews.bg/obshtestvo/pratka-s-500-kg-iajchen-prah-zarazen-s-insektitcid-pristignala-v-bal-663162.html", "text": "В България е получена нотификация за една партида яйчен прах с наличие на инсектицида фипронил, съобщиха от земеделското министерство.Пратката е от близо 500 килограма, с произход Германия.Агенцията в момента установява наличните количества от продукта.При констатиране на налични количества в търговската мрежа те ще бъдат изтеглени от пазара, а потребителите ще бъдат информирани своевременно, увериха от ведомството.В 15 страни членки на Европейски съюз бяха открити яйца, заразени с инсектицида фипронил, от птицеферми в Белгия, Нидерландия, Германия и Франция.Инсектицидът фипронил е забранен за ползване при животни, предназначени за хранителната верига в ЕС, но редовно се ползва срещу бълхи, въшки и кърлежи у домашните животни.Здравните служби обявиха, че в откритите нива фипронил не е вреден за човешкото здраве.", "date": "2017.08.18", "title": "Пратка с 500 кг яйчен прах, заразен с инсектицид, пристигнала в България"}
{"url": "https://offnews.bg/futbol/gonzo-otkazva-da-sdade-varha-663163.html", "text": "Черно море ще запази лидерската си позиция и този кръгу независимо от резултатите на преследвачите ЦСКА-София и Лудогоец. Тимът на Гонзо победи 2:1 Ботев в родния град на треньора - Пловдив.Георги Иванов имаше куп проблеми в състава си, отсъстваха цели четирима титуляри. Напук на тях, варненци удариха блошо в началото. Гостите откриха резултата в 22-ата минута.След един пробив на Ертан Томбак топката стигна до Атанас Зехиров, който стреля. Иван Чворович не се намеси добре (за пореден път) и топката се озова на празна врата до Марек Кузма, който вкара без проблеми.В 35-ата минута Черно море нанесе нов удар. При отлична комбинация между Кузма и Мариян Огнянов последният намери Орлин Старокин, който с глава удвои.В средата на втората част Ботев се върна в мача. Крум Стоянов центрира отлично към новото попълнение Стивън Петков, който се появи в игра малко преди това, и нападателят с глава намали.Положението на Ботев в първенството обаче се влошава. Тимът допусна трета поредна загуба в Коматево, което е учудващо предвид повече от приличното представяне в Европа.", "date": "2017.08.18", "title": "Гонзо отказва да сдаде върха"}
{"url": "https://offnews.bg/sviat/napadenie-s-nozh-v-germania-edin-chovek-e-ubit-663159.html", "text": " Един човек бе убит, а друг е ранен при нападение с нож в западния германски град Вупертал.Нападателят е избягал.Говорител на германската полиция потвърди са нападението и уточни, че убитият и раненият са мъже. Властите обявиха, че се издирват един или няколко нападатели, но не могат да предоставят повече информация за обстоятелствата около атаката, съобщи AFP. За момента не са ясни мотивите за нападението. По-рано днес мъж нападна минувачи с нож. Двама загинаха, а най-малко шестима са в болница. Нападателят беше прострелян в крака от полицията и беше арестуван. ", "date": "2017.08.18", "title": "Нападение с нож в Германия, един човек е убит"}
{"url": "https://offnews.bg/futbol/indijtcite-obiaviha-transfera-na-berbatov-663158.html", "text": "Звездата на българския футбол Димитър Бербатов е подписал с индийския Керала Бластърс, съобщават местните информационни издания.Все още от Керала не са потвърдили официално информацията, което се очаква да стане факт в следващите часове. Треньорът на Керала е Рене Мюленстийн, който работи с Бербатов в Манчестър Юнайтед и Фулъм.Специалистът Мюленстийн бе помощник на сър Алекс Фъргюсън в Манчестър Юнайтед и бе асистент на Мартин Йол във Фулъм.Специализираният сайт transfermarkt.com също потвърди, че Бербатов вече е част от индийския шампионат. Преди няколко дни Керала привлече още един бивш играч на \"червените дяволи\" - Уес Браун. За Керала играе и Аарън Хюз, с който Бербатов бе съотборник във Фулъм две години. Новият сезон в индийската Супер лига започва през ноември и ще продължи до март 2018 г. През миналия шампионат Керала Бластърс завърши на второ място.", "date": "2017.08.18", "title": "Индийците обявиха трансферa на Бербатов"}
{"url": "https://offnews.bg/sviat/tramp-uvolni-glavnia-si-strateg-663164.html", "text": "Американският президент Доналд Тръмп уволни главния политически стратег на Белия дом и свой най-приближен помощник Стив Банън.От Белия дом потвърдиха информацията, като посочиха, че Банън е напуснал по взаимно съгласие с началника на администрацията Джон Кели.\"Началникът на администрацията на Белия дом Джон Кели и Стив Банън се споразумяха, че днес ще бъде последният работен ден на Стив\", каза говорителката Сара Хъкаби Сандърс, цитирана от БТА. Според АФП 63-годишният Банън си е навлякъл гнева на президента, като е изнасял безброй поверителни информации на пресата, за да навреди на вътрешните си врагове в Белия дом.Банън даде интервю за либералното списание \"Американ проспект\" тази седмица, в което изрази несъгласие с позицията на Тръмп по Северна Корея.Пред познати той е обявил, че може да се върне на работа в десния новинарски сайт \"Брайтбарт\", на който бе ръководител преди да оглави предизборната кампания на Тръмп през август 2016 г.", "date": "2017.08.18", "title": "Тръмп уволни главния си стратег"}
{"url": "https://offnews.bg/sviat/izvarshiteliat-na-atentata-v-barselona-e-sred-ubitite-napadateli-663165.html", "text": "Извършителят на атентата в Барселона е един от терористите, застреляни по-късно в Камбрилс от полицията, съобщи източник, близък до разследването, пред вестник \"El País\". 17-годишният Муса Укабир откраднал документите на по-големия си брат Дрис Укабир и наел на негово име два микробуса, с един от които се вряза в тълпа пешеходци. Загинаха 13 души, а над 100 бяха ранени. По информация на испански медии Муса е роден в Рипол на 13 октомври 1999 г., като той се похвалил с радикализацията си в интернет.В акаунт в Kiwi той обявил, че първото нещо, което би направил, ако е крал на света, е да \"убие неверниците и да остави само мюсюлманите, които следват религията\".Муса не е имал криминални прояви и не е следен от полицията за тероризъм. Според разследващите вероятно атаката е била подготвяна от известно време от терористична клетка в Алканар, но терористите не са успели да изпълнят целия си план. Общо петима атентатори бяха застреляни в Камбрилс от испанската полиция, четирима са задържани, а органите на реда издирват още четирима. ", "date": "2017.08.18", "title": "Извършителят на атентата в Барселона е сред убитите нападатели"}
{"url": "https://offnews.bg/izvan-terena/ruuni-stava-bashta-za-chetvarti-pat-tozi-pat-shte-e-momiche-663154.html", "text": "Уейн Рууни ще става баща за четвърти път. Това потвърди сутринта съпругата му Колийн в Туитър. Дамата обясни, че дава гласност на новината, за да спрат спекулациите.Колийн обясни, че първите изследвания са отлични. Май ще е момиче, написаха близки до госпожа Рууни. Това е и най-голямата мечта на госпожата.Двамата със звездата на Евертън имат 3 момчета - Клей, Кай и Кит, които на са 7, 4 и 1 години. Феновете се майтапеха, че Уейн ще продължава, докато не го докара до футболен отбор.31-годишната Колийн е моден дизайнер, макар че е съмнително какво точно работи. Но със сигурност пазарува по пет пъти на седмица от един от най-скъпите бутици на Ливърпул.Двамата с Уейн са заедно от ученици, когато той още е звезда в школата на Евертън. Бракът им издържа и няколко истории с проститутки, в които се забърка футболистът. Една от жриците можеше да му бъде баба, но семейството го преживя.", "date": "2017.08.18", "title": "Рууни става баща за четвърти път, този път ще е момиче"}
{"url": "https://offnews.bg/drugi/stoichkov-priateli-ot-barselona-stradam-s-vas-663156.html", "text": "Христо Стоичков изправи послание към жителите на Барселона, за които е истински идол. Българинът изкара най-хубавите си години в каталунската столица и изрази съпричастност към жертвите на атентата.Той разпространи видео в социалните мрежи. Кадрите са записани от мексиканската телевизия в Маями, за която Камата сега работи.\"Приятели от Барселона, изпращам подкрепата си на близките на жертвите от ужасния атентат в Барселона. Прекарах голяма част от живота си в града и много го обичам.Страдам заедно с вас. Барселона винаги ще бъде Барселона. По-силни сме от терористите\", гласи посланието на Камата.Ицо много се е изказвал в подкрепа на отделянето на Каталуния от Испания. Той дори даде интервю, ме иска да бъде погребан в Барселона.", "date": "2017.08.18", "title": "Стоичков: Приятели от Барселона, страдам с вас"}
{"url": "https://offnews.bg/drugi/vezenkov-za-koshmara-v-barselona-shokiran-sam-no-ne-i-uplashen-663161.html", "text": "Звездата ни в баскетбола Александър Везенков сподели пред НОВА, че е шокиран от терористичния атентат в Барселона, но не е уплашен. Както е известно, той е част от местния тим, а в неделя стартира подготовка за новия сезон.\"Не мога да кажа, че не съм шокиран, защото хиляди туристи се разхождат на този булевард. Никой не е вярвал, че ще стане това нещо\", каза той.Везенков добави, че е шокиран от събитията вчера в каталунската столица, но бе категоричен, че няма да се върне в Испания със страх.\"Не се връщам стресиран или уплашен, а с хубави чувства. За мен ежедневието продължава\", допълни родната звезда на Барселона.", "date": "2017.08.18", "title": "Везенков за кошмара в Барселона: Шокиран съм, но не и уплашен"}
{"url": "https://offnews.bg/bojni/holivud-izkupi-biletite-za-macha-mejuedar-makgregar-663132.html", "text": "Шоуто между Флойд Мейуедър и Конър МакГрегър  на 26 август се очертава като най-лъскавото в историята на бойните спортове. И холивудските звезди му се лепят като мухи на мед.Клюкарите от TMZ извадиха списък на знаменитостите, които вече са резервирали билети за хубавите места в Лас Вегас. Той е дълъг:- Анджелина Джоли- Дрейк- Илон Мъск- Диди- Марк Уолбърг- Дензъл Уошингтън- Шарлиз Терон- Ел Ел Куул Джей- Джейми Фокс- Леброн Джеймс- Роб Крафт- Рик Рос- Адъм Лавин- Майкъл Бей- АвичиИма и куп други знаменитости, които пристигат в Лас Вегас за боксовия мач, но ще останат извън залата. Те са резервирали места в прочути клубове. Очаква се няколко жестоки афтърпартита да разтресат Града на греха след шоуто на непобедения Мейуеъдр и ММА идола от Дъблин.", "date": "2017.08.18", "title": "Холивуд изкупи билетите за мача Мейуедър - МакГрегър"}
{"url": "https://offnews.bg/sviat/aktior-ot-tuin-pijks-e-obvinen-v-opit-za-ubijstvo-663147.html", "text": "Американският актьор Джереми Линдхолм (41), който участва в новия сериал „Туин Пийкс”, е арестуван по подозрение в опит за убийство, съобщава Sky News.Полицията в американския град Спокан (щата Вашингтон) се е отзовала на повикване, в което е било съобщено, че мъж с бейзболна бухалка е нападнал жена. Камери от видеонаблюдението показват, че Линдхолм бяга от мястото на инцидента.Малко по-късно актьорът е бил арестуван за опит за убийство втора степен.Линдхолм е признал за скандал с приятелката си, с която имал връзка от пет години. Жената е настанена в болница, без опасност за живота.Интересно е да се отбележи, че повечето снимки на „Туин Пийкс” и за сериала от 1991 г., и за продължението от 2017 г., са правени в същия щат – в градчето Сноукуолми, което се намира на 400 км. западно от Спокан. Основната сюжетна линия в легендарния психологически трилър е разследването, което специалният агент на ФБР Дейл Купър, води за мистериозното убийство на 17-годишната Лора Палмър.", "date": "2017.08.18", "title": "Актьор от „Туин Пийкс” е обвинен в опит за убийство"}
{"url": "https://offnews.bg/obshtestvo/manolova-sezira-porozhanov-za-skandalni-shemi-sas-zemi-v-montansko-663142.html", "text": "Недоволни земеделци се оплакаха на омбудсмана Мая Манолова за порочна схема, в която терени от най-плодородната земя в Община Вълчедръм са отдадени едновременно на четири фирми, чиито управители и съдружници сключват помежду си договори, без да са собственици на парцелите.Манолова се срещна с недоволните фермери днес, а в понеделник официално ще сезира и земеделския министър Румен Порожанов.Става въпрос за недобросъвестни лица, които сключват договори за наем на земите, със срок от 3 години, с нотариално заверени подписи и ги регистрират в службата по вписванията, без да са упълномощени от собствениците да управляват имотите им, обясняват недоволните.„Проблемът ескалира в началото на август и не засяга само Северозападна България – Монтана, Видин, Враца, Белоградчик, а и Русе и Бургас“, казаха земеделците.Според тях за порочната практика допринася и вратичка в Закона за арендата в земеделието /ЗАЗ/, появила се след направена промяна, буквално в последния ден от работата на 43-ото Народно събрание, а именно отпадането на изискването за представяне на скица за имотите при регистрирането на договор за аренда в службата по вписванията, която доказва собствеността.Институцията на омбудсмана извърши проверка в Общинската служба по земеделие – Вълчедръм и в Областната дирекция „Земеделие“ – Монтана, откъдето потвърдиха, че представените за регистрация договори за наем не са сключени със собствениците.Манолова изпрати препоръка до министъра на земеделието, храните и горите Румен Порожанов, в която настоява да се засили контролът на държавата, като се проверява дали наемодателите/арендодателите са собственици на земите по договорите за аренда и наем. Според институцията на омбудсмана, договорите за ползване на земеделска земя, сключени от собствениците, трябва да се зачитат с предимство.На срещата с омбудсмана земеделските производители и собственици на земя изразиха притеснение, че чрез „измамните“ договори за наем върху земите им, се дава право на недобросъвестни ползватели да обработват и засяват парцелите, както и да получават евросубсидии. Те подчертаха, че работата им ще бъде сериозно възпрепятствана, защото от 1 октомври 2017-та започва новата стопанска година.Още в понеделник националният обществен защитник ще се срещне с ръководството на Министерството на земеделието, храните и горите за спешно предприемане на необходимите мерки за разрешаване на проблема.Манолова се ангажира да предложи и промени в нормативната уредба на ползването на земеделските земи, гарантиращи правата на собствениците. Тя ще се обърне и към Нотариалната камара на Република България с предложение да се проверява собствеността при заверяване на подписите на договорите за наем и аренда на земеделски земи.„Става въпрос за схема на фирми, които работят мащабно в редица области на страната, за да получат евросубсидии“, категорична е Манолова. Според нея е необходимо спешно предприемане на мерки за гарантиране неприкосновеността на частната собственост и защитата особения статут на земеделската земя, съгласно Конституцията на Република България.", "date": "2017.08.18", "title": "Манолова сезира Порожанов за скандални схеми със земи в Монтанско"}
{"url": "https://offnews.bg/kultura/protest-zakrivat-edna-ot-malkoto-knizharnitci-v-sliven-663119.html", "text": "Една от най-популярните петиции в интернет е срещу закриване на малка книжарничка в центъра на Сливен, известна като книжарницата на Евгени. Културното общество в града на сините камъни се събуди, след като се разбраха плановете на общината да премахне малката книжарница.  Закриването е план на общината за изчистване на площада, но хората негодуват, защото в града, който вече е в по-голямата си част ромско население, няма много книжарници. А книжарницата на Евгени е известна на всички и съществува от 25 г. Името на книжарницата е \"Парнас\" и се намира на Ларгото в града. Само три обекта обаче са получили предизвестие за закриване - книжарницата на Евгени, павилионът за сувенири и будката за цветя. А павилионите за палачинки и кебапчета остават, твърдят авторите на петицията. За тях обаче общината казва, че са частна собственост, а за другите обекти, че са общинска. Решението за премахването на \"културните павилиони\"- книжарница, будката за стари картини и цветя - е на общинските съветници. Срещу него тече петиция, под която досега са се подписали близо 300 души. Това я превръща в най-популярната петиция в момента, а фактът, че е регионална подсилва нейното значение.  Сливналии твърдят, че в книжарницата на Евгени се намират всякакви заглавия и само там се продават сливенски автори.  В самата  се казва, че подписката е за оставането на книжарницата на Евгени, както и свалянето на тези, които посягат на книгите и на културата. ", "date": "2017.08.18", "title": "Протест: закриват една от малкото книжарници в Сливен"}
{"url": "https://offnews.bg/futbol/real-i-barsa-s-minuta-malchanie-za-zhertvite-na-atentata-663116.html", "text": "Днешните тренировки на двата испански гранда Барселона и Реал Мадрид започнаха с минута мълчание в памет жертвите от атентата на булевард \"Рамбла\", който взе 14 жертви и остави десетки ранени. Мястото на инцидента е на 5 км от стадион \"Камп Ноу\".Футболисти и треньори сведоха глави преди да започнат петъчното си занимание. Много спортисти изразиха съболезнования към близките на загиналите. Подобна почит отдадоха в Пари Сен Жермен и редица други големи отбори от Европа.\"Искам да изразя съболезнованията си и цялата си подкрепа към семействата и приятелите на жертвите от ужасния атентат в обичаната от нас Барселона.Трябва да осъдим всяко действие на насилие. Няма да се откажем. Искаме да живеем в мир и спокойствие, без омраза и на мястото, където толерантността е основа на съжителството\", написа Лионел Меси в социалната мрежа Инстаграм.\"Потресен съм от новините, идващи от Барселона. Цялата подкрепа и солидарност на семейството и приятелите на жертвите\", сподели Роналдо във Фейсбук.", "date": "2017.08.18", "title": "Реaл и Бaрса с минута мълчание за жертвите на атентата"}
{"url": "https://offnews.bg/zdrave/ek-odobri-zakonoproekta-ogranichavasht-iznosa-na-lekarstva-663124.html", "text": "Европейската комисия е одобрила новите предложения за промяна на Закона за лекарствата, които целят намаляване на паралелния износ на лекарства. В законопроекта здравното министерство предлага създаване на ограничителен списък с лекарства, които няма да могат да бъдат изнасяни в други европейски страни, където се продават по-скъпо, ако има недостиг на нашия пазар. Забранителният списък ще бъде изготвен от експертен съвет към Изпълнителната агенция по лекарствата. Ако в срок от 5 работни дни от постъпването на уведомлението ИАЛ не издаде заповед за ограничаване на износа на конкретния лекарствен продукт, той ще може да бъде изнесен.Не се очаква новите текстове да бъдат спрени и от Конституционния съд, стана ясно от думите на зам.-министъра на здравеопазването Лидия Нейчева, която днес представи промените в закона. Именно Конституционният съд спря опита за спиране на паралелния износ през 2015 г. Тогава съдът обяви, че законодателните промени противоречат на основния закон. \"В този си вид документът е нотифициран от Европейската комисия, като е съобразен и с Решението на Конституционния съд. В този смисъл сме спокойни, че е неатакуем. Очакваме политическата подкрепа от всички парламентарно представени партии, защото тя ще бъде в интерес на хората\", посочи Нейчева.Свободната търговия в Европейския съюз по отношение на лекарствата е „здравословна“, когато е в размер на 5 до 8% от износа на лекарства, и това се стимулира от страните членки. В България обаче тя надвишава 50% за някои медикаменти, което изисква предприемането на мерки, коментира тя.В законопроекта се предвижда и въвеждане на \"състрадателна употреба\", която ще се отнася за лекарства за лечение на тежки състояния, които все още не са получили разрешение за употреба или са на ниво клинични проучвания. \"Това е и моя лична кауза, става въпрос за медикаменти, за които клиничните проучвания са затворени, не се плащат от обществените фондове и са изключително скъпи. По този начин ще помогнем на пациенти, за чието лечение няма друга алтернатива, изчерпани са възможностите за терапия в България, а с лекарствата – предмет на състрадателната процедура, ще получат възможност да се лекуват, при това абсолютно безплатно\", обясни зам.-министърът.Друга важна промяна касае извършването на дарение на медикаменти – съгласувателният режим с ИАЛ, от страна на заявителите, се заменя с уведомителен, като това значително ще съкрати сроковете, в които медикаменти дарение ще достигат до лечебните заведения.", "date": "2017.08.18", "title": "ЕК одобри законопроекта, ограничаващ износа на лекарства"}
{"url": "https://offnews.bg/sviat/niama-danni-za-postradali-balgari-pri-napadenieto-s-nozh-vav-finlandia-663153.html", "text": "Към 18 часа българско време няма информация за пострадали българи при нападението с нож на оживена улица във финландския град Турку, съобщиха от Министерството на външните работи. Мъж нападна с нож няколко души на улицата, след което полицията го простреля в крака, обезоръжи и отведе в ареста.Ранени са няколко души. По непотвърдена информация има един загинал. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството ни във Финландия: 00358 44 055 0547. Граждани, които имат информация относно инцидента в Турку, могат да информират местните власти на следните телефони: +358 503499187; +358 50 3268089. ", "date": "2017.08.18", "title": "Няма данни за пострадали българи при нападението с нож във Финландия"}
{"url": "https://offnews.bg/futbol/chernata-sila-na-levski-se-sabudi-v-blagoevgrad-663166.html", "text": "Левски победи Пирин Благоевград с 3:0 в мач от 6-ия кръг на Първа лига. В герой за \"сините\" се превърна Жуниор Мапуку, който отбеляза хеттрик в срещата и донесе победата за тима си на стадион \"Христо Ботев\".Най-интересното положение през първото полувреме бе пред вратата на домакините. В 27-ата минута Жорди Гомес центрира от корнер на близка греда и Давид Яблонски засече с глава на метри от вратата, но топката излезе в аут.В края на полувремето Левски направи добра атака. Милош Цветкович центрира към Роман Прохазка, който от движение опита да изненада Благой Макенджиев от дъгата на наказателното поле. Вратарят на Пирин улови без проблем и така резултатът остана 0:0 след първите 45 минути.През втората част Левски продължи да търси гола. В 66-ата минута резервата Жуниор Мапуку, наричащ себе си Черната сила, успя да се пребори и да насочи с глава към Антонио Вутов, който бе на дъгата пред наказателното поле, но юношата на Левски отново стреля встрани от вратата.В 74-ата минута Мапуку вкара красив гол с пета в 74-ата минута, а голяма роля за попадението изигра Габриел Обертан, който успя да овладее топка до аутлинията, намери Вутов в наказателното поле, а последният пусна към Мапуку за 1:0.Три минути по-късно червен картон получи Румен Сандев, който изпусна Обертан и го подкоси като последен в защитата. Малко след това Мапуку отбеляза за 2:0, след като се откъсна сам срещу Макенджиев и без проблем покачи резултата.Нападателят оформи своя хеттрик в добавеното време. Той отново бе изведен префектно от Обертан и сам срещу вратаря отбеляза за 3:0. ", "date": "2017.08.18", "title": "Черната сила на Левски се събуди в Благоевград"}
{"url": "https://offnews.bg/obshtestvo/obviniha-rektor-v-plagiatstvo-toj-otricha-663121.html", "text": "Вражда между преподаватели прерасна в публични обвинения в плагиатство, огласени от БНР и Нова тв.Уличен е ректорът на Техническия университет във Варна проф. д-р Росен Василев. Обвиняват го предшественикът му проф. Овид Фархи и бившият ръководител на Центъра за развитие на академичния състав на ТУ-Варна проф. Николай Минчев.Бившите преподаватели в инженерния ВУЗ твърдят, че Василев иска да стане доктор на науките по нечестен начин, като е откраднал четири от седемте глави в дисертацията си \"Изследване на методите и средствата за повърхностно обработване на материали за дентални импланти\" от Ивайло Неделчев, който е защитил през 2015 г.Ректорът е категоричен, че няма преписване. Това потвърждава и етичната комисия към университета.Спорните части са съставени в съавторство с двама докторанти, един от които е Неделчев.Ректорът твърди, че не става въпрос за преписване, а общи публикации с докторантите и надграждане, плод на което са и четирите глави. Неделчев твърди същото.Един от членовете на научното жури - проф. Христо Скулев - е категоричен, че обвиненията са безпочвени и целят компрометирането на университета и ректора му.Министерството на образованието и науката ще се произнесе до края на месеца по въпроса.", "date": "2017.08.18", "title": "Обвиниха ректор в плагиатство, той отрича"}
{"url": "https://offnews.bg/futbol/uefa-globi-legia-zaradi-horeografiata-s-varshavskoto-vastanie-663127.html", "text": "УЕФА на се смили над полския Легия и глоби здраво клуба заради хореографията, посветена на годишнината от Варшавското въстание. Решението беше публикувано на официалния сайт.Легия е нарушила дисциплинарните правила (незаконен банер) и правилата за безопасност и охрана (проверка на входовете). Затова ще плати 35 000 евро.Агитката вдигна плаката на 2 август по време на мача срещу Астана на Мъри Стоилов. На него е изобразен немски войник, опрял дулото в главата на полско момче.Отдолу беше написано: \"По време на полското въстание немците са убили 160 000 души, от които хиляди деца\".Варшавското въстание срещу немските окупатори избухва на 1 август, 1944 година и продължава до 2 октомври. То е организирано от задгранични бойни групи и местната съпротива.Бунтът обаче е жестоко потушен! Точната бройка на жертвите е неясна. По приблизителни оценки са убити 17 000 от въстаниците. Цивилните жертви са около 150 000.", "date": "2017.08.18", "title": "УЕФА глоби Легия заради хореографията с Варшавското въстание"}
{"url": "https://offnews.bg/kultura/therion-idvat-v-sofia-prez-mart-2018-ta-663129.html", "text": "Дет метъл бандата Therion ще забие в София на 10 март 2018-та година, съобщиха организаторите от BGTSC.Бандата ще свири в столичния Mixtape5 от 19 часа, като събитието е част от европейското турне по представяне на предстоящия нов албум на групата „Beloved Antichrist“.Преди това на същата сцена ще видим и симфоничните руски метали Imperial Age и германските Null Positiv.През 2014 година британското списание Iron Fist написа, че \"Светът на метъла нямаше да бъде същият без Therion\". Днес вече едно нещо е сигурно: След издаването на \"Beloved Antichrist\" той отново ще се промени завинаги!Билетите вече са в продажба в мрежата на Евентим. Първите 40 билета са на цена от 40 лева, а след това ще бъдат по 45 лева. В деня на концерта билетите ще са по 50 лева.", "date": "2017.08.18", "title": "Therion идват в София през март 2018-та"}
{"url": "https://offnews.bg/ikonomika/mtel-promeni-uslugata-88-vrazka-s-operator-veche-e-nevazmozhna-663108.html", "text": "Мтел е променил услугата за връзка с оператор на клиентския номер *88 и възможността за връзка с оператор на практика вече е невъзможна, установи наш репортер.При набиране на номера, който от години е познат на всички абонати на мобилния оператор, клиентите получават достъп до предварително записани указания, но от опциите е изчезнала възможността да се изчака свързване с оператор.Да го разберете обаче струва време и нерви да се прослушат подробни инструкции какви са сроковете за плащане на месечните сметки, различните опции коя цифра от клавиатурата да натиснете за коя услуга.След пространното предварително записано съобщение в какъв срок при неплащане ще бъдат спрени разговорите, следва инструктаж да се натисне 1 за проверка на сметка, 2 за заявени поръчки, 3 мобилни услуги и роминг, 4 за интернет и телевизия. За връзка с оператор инструкцията е да се натисне 6. Дори и да го направите обаче се оказва, че удряте на камък и получавате пак разясненията за изброените предварително опции. Иначе на сайта на мобилния оператор в раздела *88 - център за обслужване на клиенти е записано следното:От обясненията на Мтел случаят не само, че не се изясни, а стана още по-абсурден.От мобилната компания казаха, че за връзка с оператор е необходимо да се натисне 3, което е изключително странно, защото в описанието за тази цифра изобщо няма \"връзка с оператор\". Записът на *88 гласи, че тройката е за \"мобилни услуги, роуминг и клиентска парола\".След като натиснете 3 трябва да се въоръжите с огромно търпение, защото тук започвате да слушате цели девет! възможности. Връзката с оператор, естествено, е деветата поред опция. Натискайки девятката, може и да дочакате да разкажете за проблема си. По-късно от Мтел изпратиха и допълнителни разяснения по темата:", "date": "2017.08.18", "title": "Мтел промени услугата *88, връзка с оператор вече е невъзможна"}
{"url": "https://offnews.bg/temida/psihichno-bolen-stresna-burgazlii-pravi-se-na-umrial-po-sredata-na-o-663123.html", "text": "Прокуратурата разпореди да бъде направена проверка на инцидент от четвъртък, когато психично болен мъж притеснил жителите и гостите на града.От Областната дирекция на МВР съобщиха за OFFNews, че случаят е от вчера. Психично болният мъж, който се казва Милен, имал поредица от подобни прояви през последните месеци, при които изкача на оживени булеварди в града и ляга на пътната настилка. Всеки път бил прибиран от полицията и изпращан за лечение.От публикации в местни медии става ясно, че той обичал да се прави на умрял и при последния случай бил преместен от граждани от платното на тротоара.Преди две седмици той легнал на булеварда пред Окръжната болница. При друг случай той отново легнал на бул. \"Стефан Стамболов. Преди един месец пък скочил пред кола на оживен булевард. Тогава той влязъл в пререкание с продавач на дюнери, който нанесъл на психично болния побой. В резултат бил осъден по Указа за дребното хулиганство. По повод публикации по случая, че психично болен млад мъж създава опасност за себе си и околните, като лежи на оживени пътни артерии в града, Районна прокуратура Бургас се самосезира и възложи извършването на проверка по случая на ОД на МВР и Областния диспансер за психично здраве, съобщиха от прокуратурата.След извършването ѝ наблюдаващият прокурор при РП-Бургас ще прецени дали са налице данни за прилагане на принудителни медицински мерки по смисъла на Закона за здравето.", "date": "2017.08.18", "title": "Психично болен стресна бургазлии - прави се на умрял по средата на оживени булеварди"}
{"url": "https://offnews.bg/sviat/zhertvite-na-terora-v-ispania-veche-sa-14-663110.html", "text": "Жертвите на терора в Испания станаха 14.Почина жена, ранена в Камбрилс - градът, където бе осуетен втори опит за атентат и където бяха ранени 7 души - шестима цивилни и полицай.Останалите 13 загинаха при атентата в Барселона в четвъртък, при който ван се вряза в хора на оживена пешеходна улица.Жертвите и ранените са от 34 националности, но не и от българска.Германия, Аржентина, Австралия, Китай, Белгия, Куба, Франция, Испания, Холандия, Унгария, Перу, Румъния, Ирландия, Гърция, Македония, Италия и Венецуела са сред страните, от които има жертви или ранени.Властите обявиха и първото име на жертва - Франциско Лопес Родригес, на 60 години, от Гранада. Съпругата му е тежко ранена. Племенницата ѝ и по-малкият им син са убити.Убити са и трима германци, белгийка – Елке, на 44. Тя била на почивка в Барселона със съпруга си и двете им момчета – на 14 и 11 г. Други двама белгийци са сред ранените. Все още не е ясно дали те са от семейството на Елке.Ранени са и 26 френски граждани, 11 от тях са в тежко състояние.Австралия обяви, че четирима граждани на страната са ранени, а един се води изчезнал.Колумбия потвърди за един ранен и един изчезнал.Двама аржентинци – 67-годишна жена и 37-годишен мъж – са били с по-леки наранявания и са освободени от болницата.", "date": "2017.08.18", "title": "Жертвите на терора в Испания вече са 14"}
{"url": "https://offnews.bg/112/mazh-zastrelia-zhena-si-v-stolichnia-kv-lagera-663128.html", "text": "Мъж застреля жена си в столичния квартал Лагера. Това съобщиха от пресцентъра на МВР. Инцидентът е станал днес около 15.00 часа.Тогава в полицията е постъпил сигнал за произведен изстрел пред заведение в столичния ж. к. „Лагера“. Незабавно към мястото са насочени екипи на полицията и Бърза помощ.Според първоначалните данни, 64-годишен мъж е стрелял срещу 42-годишната си съпруга. Медици са констатирали смъртта ѝ. Малко след извършване на тежкото престъпление, мъжът се е предал в столичното Шесто РУ, предал е и огнестрелно оръжие.Районът е отцепен, криминалисти извършват оглед. Оперативните действия по случая продължават.", "date": "2017.08.18", "title": "Мъж застреля жена си в столичния кв. Лагера"}
{"url": "https://offnews.bg/obshtestvo/kitajtci-shte-stroiat-am-cherno-more-otnovo-663115.html", "text": "Китайски инвеститори имат интерес в изграждането на автомагистрала „Черно море“. Това обяви в Бургас премиерът Бойко Борисов. Азиатците са на посещение в региона именно да огледат трасето за бъдещата магистрала, която може да им бъде предоставена на концесия, уточни Борисов.  „“, добави премиерът.Китайците имали интерес и към АЕЦ „Белене“ и към бургаското пристанище. Възможността китайци да изграждат автомагистралата не е нова, представяна е . През този месец ще започне и работата по обхода на гр. Ахелой, поясни още Бойко Борисов. След обхода и на Поморие, се очаква за следващата година движението от и за Слънчев бряг да е облекчено. След това ще започнат дейностите и по северният транзит на Бургас.", "date": "2017.08.18", "title": "Китайци ще строят АМ „Черно море“. Отново"}
{"url": "https://offnews.bg/offtopic/didzhej-stancho-se-vrashta-v-oksizhen-bobi-vaklinov-shte-rapira-663130.html", "text": "Репортерът на \"Господари на ефира\" Боби Ваклинов ще пее тази вечер в нашумялата заради акциите на Валери Симеонов дискотека \"Оксижен\" в Слънчев бряг.Поводът не е провокация, а ангажимент на репортера като рап изпълнител. На въпрос на OFFNews към Боби Ваклинов дали се притеснява в този момент да пее в дискотеката, в която беше арестуван диджей Станчо, беше спряна музиката и се предизвика дебат какъв е Слънчев бряг и защо, той отговори категорично: \"Не\".  А на въпроса дали ще пее по-тихо, Ваклинов ни отговори: \"С мимики и жестове, с осигурен симултантен превод\". Естествено на майтап. Всъщност, в \"Оксижен\" репортерът ще е само рап изпълнител и няма да носи дори и Скункс за вицепремиера, който отнесе огромното недоволство и критики за акциите си срещу шум точно в най-купонджийския курорт. В дискотеката Боби Ваклинов ще представи новото си парче \"Сомнамбул\". Рапът започва в 21 часа, а на пулта ще е диджей Станчо. Освен новата си песен дуото ще има още 8 парчета. А дали ще пускат по-тихо музиката, Боби Ваклинов не знае - отива и започва да рапира, пък каквото стане. ", "date": "2017.08.18", "title": "Диджей Станчо се връща в Оксижен, Боби Ваклинов ще рапира"}
{"url": "https://offnews.bg/nashite-avtori/kalin-terzijski-bortci-663117.html", "text": "Дъщеря ми се е прибрала в България и се уговаряме да се видим. Тя учи медицина в Берлин.Преди аз учех медицина в София. Това беше отдавна и все едно не се е случвало. Макар че и сега – когато заприказваме за псориазис, примерно – аз кой знае как се сещам, че когато почегърташ псориатичната плака, това грубо, лющещо се, подобно на камилско коляно петно на кожата, под излющения пласт се появяват миниатюрни червени точици. Приличат на много ситна кървава роса. Това е един от начините за разпознаване на заболяването, всъщност. Паметта е особено нещо.Буда препоръчва да не занимаваме съзнанието си с миналото – защото носи само тъга (а аз бих добавил – и срам, и горчивина, и съжаление за пропуснатите възможности); Буда съветва да не занимаваме съзнанието си и с бъдещето – защото то пък ни носи само страх и тревога. Буда учи да се съсредоточим в настоящето.В настоящето дъщеря ми учи медицина в Хумболтовия университет, в клиниката Шарите. Това ме кара да изпитвам уважение към нея и да я гледам с по-друго око. По-различно от това, с което я гледах, докато беше ученичка и се срещаше с приятелки по моловете. Сега тя може да ми разкаже за кървавата роса, както и да изброи всички други признаци, по които се разпознава псориазиса; както и още хиляди медицински неща. Които, странно, и аз съм учил. Човек изпитва уважение към тия, които ги бива в нещо, което му е близко и понятно. Майсторът-дърворезбар се възхищава от старите дебърски резбари. Но не изпитва особен респект към знанията на някой велик специалист по ранновизантийска граматика.Дъщеря ми не ми е разказвала за това как е взела решение да учи медицина. Може би трябва да я попитам. Но всъщност тия неща – като взимането на големи решения за бъдещето – са прекалено неясни, дълбоки и трудни за осъзнаване и още повече – за описване. Така че хората, когато ги питаш „Как взе решение да направиш еди какво си?”, обикновено ти казват нещо съвсем банално и повърхностно. Нещо, което звучи обичайно и се приема лесно. Затова по-добре да не ги питаш.Докато вървим, дъщеря ми ми разказва за Германия. Бил съм доста пъти там, но не съм живял. Само съм бил. Колкото и да е безразлична към моите въпроси (както са винаги безразлични децата към скучните и банални въпроси на родителите си), тя, говорейки за германците, влива малко чувство. Нещо между досада и раздразнение. Германците били тъпи. Ех – казвам аз – знаем си ги ние германците. Доста са...дървени. Едни такива – хладни и неестествени – нали?А дъщеря ми ми разказва как германците в групата ѝ си събрали книжките или това, което отговаря на нашите студентски книжки, и пратили един човек да им завери семестъра. За да не се разкарват всичките. И там администрацията явно трови животите. Пък на нея, мъничката и красива като шоколадов бонбон българка, въобще не ѝ предложили да вземат и нейната книжка. И тя отишла да си я завери сама.Даже не ми отговориха на заяждането – казва дъщеря ми – защото аз бях готова малко да се заям с тях, задето не са взели и моята книжка...Те въобще не реагираха, все едно това си е нормално: когато правят нещо заедно – да изключват разните там българи...Много интересно – казах аз – въобще не си представях, че европейците могат да имат такова недружелюбно отношение към нас...Мислех, че това са измишльотини, че е типичната българска мнителност.Ммм...абе не е...такива са си, егати. – казва дъщеря ми и се зазяпва във витрините на Раковска.Дъщеря ми е малък борец. Гледам я – крачетата ѝ са като моите ръце на дебелина, стройна е като малка вазичка или даже – като цветето в нея.  Да не ѝ е уроки. Малък, дългокос борец срещу грубия и ненаправен като за нас свят. Нас - хората имам предвид. Правилно е да кажа: тя се бори не Срещу, а се бори С тоя свят. Ако го пребори – веднага ще сключи примирие с него. Но аз не съм виждал човек, който да е преборил света. Всички сме в процес на борба.Вървим и наближаваме Кристал, а срещу нас се задава Деян Енев. Радвам се, че го виждам. И ми става напрегнато и тревожно. Всеки път, когато го видя, ми става така. Той е голям писател. Аз определено мога да го кажа, имам право.Той не е светски подмазвач и повърхностен любезник – примерно като мене. Затова ми става гузно, когато го видя. Може би така се чувства човек, когато види стария си учител. Да, по някакъв начин той ми е учител. Когато го видя, имам предчувствието, че ще бъда огледан отгоре до долу и ще получа забележка. Бай Деян не се опитва да бъде лековато весел. Това кара по-чувствителните да изпитват такава неясна тревога при среща с него. Да – всъщност – по-точно е сравнението със свещеник. Праведен свещеник. И без друго Деян Енев има внушителна, моисеевска брада. Когато видиш праведен човек, свиваш се от срам заради греховете си. Освен ако не си малоумен наглец.Хей, бай Деяне! – приповдигнато извиквам и го прегръщам. Той винаги приема прегръдките малко като Иисус – леко с рамото напред. Може би вижда Юди наоколо. И може би е прав.Представям му дъщеря си; те са се виждали доста пъти, но децата растат и като че ли всяка седмица са нови, различни хора. Така че всеки път трябва да ги представяш наново. Деян ѝ се радва с бавна умереност.Сядаме и пием безкофеиново кафе и вода. Това показва, че и двамата с Деян вече мислим за кръвното си налягане. Дъщеря ми пие само вода, защото не ѝ трябват горчилки, за да усети, че има и някаква сладост в живота. Как я караш? – питам аз, защото ако чакам стария писател да заговори, ще чакам дълго.Радвам се, че си пак по улиците, откога чакам да се появиш! Така изправен...като преди. – казва Деян учудващо сърдечно. Както казах, той не е по излиянията на чувства.И аз се радвам да те видя, бай Деяне! – казвам му и двамата навеждаме глави. Защото мъжете на по половин век изпитват лека досада от сърдечните си чувства. Чувствата все пак са твърде леки пеперуди.Боря се и аз...- подхваща Деян Енев, добрият майстор на разкази, когото уважавам, защото и аз съм разказвач – боря се...Като тебе – да поддържам духа. Да не губя дух.Разбирам го много добре. Брадата му е голяма и съвсем светло сива. Тоест – белите косми са поне два пъти повече от черните. Веднъж ми беше казал с някакво особено проникновение: Писателят винаги е сам, много сам.Деян започва да разказва за сина си. Момчето работело, издигнало се. После... опитало се да се пребори за по-високи заплати на подчинените си; скарало се с ръководството и го махнали от работа. Май го уволнили. Това се случило в Хонг Конг.Децата ни са борци по целия свят – казах си. Наистина разбирах с какво се бори бай Деян. С това да не загуби смелия си дух, въпреки че е побелял, крачещ сам с думите си, навел глава от мислите си, писател без сигурно бъдеще, млад дядо със син борец за правата на работниците на другия край на света...На внучето много се радваме – казва Деян Енев – не иска още да каже дядо, само се мръщи.Аз го поглеждам и ми е ясно защо се мръщи внучето – та той прилича на страшен стар магьосник, живеещ в хралупа на бухал. Брада, очила и очи, виждащи нещата и отвътре. Пишеш ли? – питам го, за да заговорим за делнични и обичайни неща.Пиша, пописвам...в един сайт, тоя, в който и преди пишех. Борим се и там. Защото ако и той затвори...кепенци...абе засега всичко е наред.Правилно! Не допускай мисли за бъдещето в съзнанието си, бай Деяне, те носят само тревога.А Калина – обръща се той полу към мене, полу към дъщеря ми – в трети курс ли е вече?Не, сега ще бъда – казва тя – сега завърших втори.Браво! – казва Деян и замълчава, за да се сети какво ли се питат деца, които са във втори курс медицина. Но се отказва. Само промърморва: Бори се. Това, с което си се захванала, е голяма работа...благородно дело! – казва и повдига усмихнато вежди и глава. Усмихва се на малко нелепия патос, който е вложил в последните думи. Нали знаеш, че жена ми е лекарка? – пита той Калина.Не, не знаех – казва тя.Не мога да си представя какво ли си мисли дъщеря ми, какво ли чувства, седяща между двама брадати побелели мъже на общо един век. Но няма и да я питам. Всеки да пази мислите и чувствата си в своя таен, недостъпен за другите склад. – Каква специалност е? – пита Калина.Ревматолог – казвам аз вместо Деян. Познавам жена му добре. Спасявала ме е. И тя е един малък, синеок, мил борец. С болестите и с живота на лекар, с мъката и страха на другите; и със своите. А освен това е и жена на писател-борец с думите; и майка на син – борец за доброто на онеправданите.Оглеждам се и виждам много борци около себе си. Някои са делови и равнодушни, други – угрижени и навели глави, трети – безсмислено приповдигнати. Бих препоръчал на Буда да допълни към съветите си и този: Не се интересувай какво има в чуждите души, защото никога няма да разбереш. Само ще изпаднеш в мъчителен и напразен размисъл.Ние ще вървим – казвам на Деян. Изправяме се, той непохватно и някак много мило целува ръка на Калина, аз пак го прегръщам. Потегляме.По пътя мълчим. По едно време, увлечен от мисълта си, казвам някак неопределено на кого, може би на себе си: Трудно е да си писател. Стар писател. Сам, с много мисли в главата, затруднен от досадните материални тегла, натрупал много знание и затова – неуверен в себе си...Виж го – и посочвам на дъщеря си отдалечаващия се Деян – той е човек, който се бори. Въпреки че знае, че победа няма. Хубавото е, че с жена си се обичат...Все едно са още влюбени, като деца...Това е най-важното – казва дъщеря ми и продължаваме напред.", "date": "2017.08.18", "title": "Калин Терзийски: Борци"}
{"url": "https://offnews.bg/temida/norvegia-ni-dava-25-mln-evro-za-nov-zatvor-i-kashti-za-adaptatcia-663126.html", "text": "Над 25 млн. евро са предвидени по новия програмен период на Норвежкия финансов механизъм /НФМ/ 2014-2021 г. за подобряване на условията в затворите, повишаване капацитета на служителите, работещи в сектора и за реинтеграция на лишените от свобода.Това стана ясно на семинар, организиран от Министерството на правосъдието в Стара Загора, съобщиха от ведомството.Изграждане на пилотен затвор с учебен център към него, създаване на преходни отделения или т.нар. half way houses за адаптация на затворници, на които им предстои освобождаване, ремонт на затвори и арести, са сред основните цели, залегнали в следващите години.Предвидено е такива преходни отделения да бъдат обособени към затворническите общежития към затворите в Пловдив, Бобов дол и Бургас, а пилотният затвор, към който ще бъде изграден и учебен център, да бъде в Кремиковци.Производственият цех към Пазарджишкия затвор да стане обучителен център за подпомагане реинтеграцията на лишените от свобода след тяхното освобождаване, е заложено в програмата. И още: да бъде изграден нов арест и пробационна служба в Петрич, да се ремонтират затворите в Пловдив и Бобов дол, а във Враца да бъде преустроено ново общежитие от открит тип.Разработване на Концепция за първоначално и продължаващо обучение на пробационните служители, проучване на възможността за въвеждане на нови алтернативни мерки на наказанието „лишаване от свобода“ и разработване на специализирана програма за менторство (coaching), са сред другите заложени цели на новия програмен период.По време на семинара ресорният заместник-министър на правосъдието проф. Николай Проданов представи резултатите от мерките за подобряване на условията в местата за лишаване от свобода по досегашния програмен период на НФМ 2009-2014 г. Норвежката страна отпусна над 10 млн. евро, с които беше изградено затворническото общежитие в Дебелт към затвора в Бургас, ремонтираха се затворът в Стара Загора, общежитието в Разделна към Варненския затвор, яслата и медицинският център в Сливен, кухните в затворите в Бургас и Ловеч, където се обнови и болницата, в Шумен се изгради нов арест, а Учебният център за служители в Плевен бе реновиран.В Стара Загора бе представен и документалният филм „Промяната – Норвежкият ремонт на затворите“, който показва ефекта от НФМ в затворите до момента.", "date": "2017.08.18", "title": "Норвегия ни дава 25 млн. евро за нов затвор и къщи за адаптация"}
{"url": "https://offnews.bg/ot-vas/ot-vas-hodi-i-razberi-kakvo-pishe-na-tova-upatvane-na-balgarski-663137.html", "text": "Читател на OFFNews ни изпрати снимка на упътване уж на български език и ни попита дали разбираме какво си е взел и дали можем да му помогнем с превода.\"За млади хора, които се разрастват НОВ ЗЪБИ\" - това е само част от абсурдните изречения, които са в упътването.Всъщност нашият читател си е взел гумен протектор за уста.От указанията за употреба трудно можеш да разбереш как се ползва протекторът:- \"Незабавно Secure предпазно устройство\"- \"Накрая, когато МОНТАЖА е пълна МЯСТО в студена вода\"В Закона за защита на потребителите има цял раздел, който указва какви трябва да са указанията за употреба на стоките. Там пише, че трябва да са на български, но граматиката и разбираемостта на упътването не фигурират като изискване в закона.И въпреки че с големи букви над упътването пише \"Прочетете внимателно\", колкото и да се взираме, трудно го разбираме.", "date": "2017.08.18", "title": "От вас: Ходи и разбери какво пише на това упътване на \"български\""}
{"url": "https://offnews.bg/temida/s-5-g-zakasnenie-prokuraturata-se-seti-che-v-slanchev-briag-se-shumi-663102.html", "text": "С пет години закъснение и след шумните акции на вицепремиера Валери Симеонов с последвалите забележки лично от премиера Бойко Борисов, че законът изисква да не се вдига шум след 23.00 часа, от прокуратурата се заеха със спешни действия по обявяне на незаконност на действащата нормативна уредба в Несебър.В четвъртък, след като  за първи път коментира публично действията на вицето си Симеонов, от държавното обвинение са подали протест в Административен съд-Бургас протест срещу текст от наредбата за обществения ред на територията на община Несебър, който регламентира през летния сезон шумът от жива музика и озвучителна техника да се спира след 24.00 часа.Според текста на чл.3, ал.1 от „Наредба №1 за осигуряване на обществения ред, спокойствието и сигурността на гражданите, за опазване на общинската собственост и околната среда, за безопасност на движението на територията на община Несебър”:Тази разпоредба е в противоречие с чл. 16 а, ал.2 от Закон за защита от шума в околната среда, според който „Не се допуска озвучаването на открити площи на заведения за хранене и развлечения, разположени в жилищни зони и курорти, за времето между 23,00 и 7,00.“Именно този текст от закона вчера беше цитиран и от премиера.От прокуратурата пропускат да отбележат, че въпросната наредба е в сила от 2006 г., а цитираният текст е  Така остава неясно защо до момента не е направена подобна проверка за законност на действащата нормативна уредба. Също вчера Върховната административна , че след преглед на интернет страниците на общините Шабла, Каварна, Варна и Несебър са установили несъответствие със закона.Прокуратурата се задейства, след като Симеонов, в ролята си на контролиращ орган, обяви, че един от големите нарушители на закона е дискотека \"Oxygen\", собственост на Божидар Георгиев - Божо Кравата. Името му стана популярно, след като въоръжен наказателен отряд, предвождан от Димитър Желязков - Митьо Очите, . Тогавашният главен секретар на МВР, а сега директор на Агенция \"Митници\" - Георги Костов, обясни, че свадата била заради \"\". По-късно стана ясно, че скандалът е заради разпределение на наркотеритории, в което обаче единствен виновник се оказа Кравата. Оттогава той е и постоянен обект на проверки от страна на властите.Желязков , след като ръководена от него група за наркоразпространение беше разбита. След като влезе в затвора, Желязков се раздели с голяма част от имуществото си, което бе отнето в полза на държавата и е с обща стойност близо 35 хил. лв.", "date": "2017.08.18", "title": "С 5 г. закъснение прокуратурата се сети, че в Слънчев бряг се шуми незаконно"}
{"url": "https://offnews.bg/obshtestvo/nad-500-turisti-se-zarazili-s-virusa-koksaki-v-turtcia-663133.html", "text": "Над 500 руски туристи са се заразили с вируса коксаки в Турция. За повишената заболеваемост от вируса в съседката ни предупреди Европейският център по контрол на заболяванията. Симптомите на заразяване с вируса са повишена температура, болки в мускулите и обрив по кожата, който е най-силен по дланите и ходилата.Директорът на националния център по заразни и паразитни болести проф. Тодор Кантарджиев призова личните лекари да бъдат внимателни, когато към тях се обърнат пациенти с подобни симптоми, особено такива, които са били на почивка в Турция. За момента у нас няма подобен бум на заразили се с вируса, обяви Кантарджиев пред BiT.Той препоръча, ако се установи заразен с вируса, членовете на семейството му да са много внимателни, а болният много често да си мие ръцете, особено след ходене до тоалетната. ", "date": "2017.08.18", "title": "Над 500 туристи се заразили с вируса коксаки в Турция"}
{"url": "https://offnews.bg/koloezdene/evgeni-stavrev-kris-frum-e-favorit-za-vueltata-663096.html", "text": "Общата дължина на La Vuelta  е 3324 км, разделени в един отборен и един индивидуален часовник, пет равнинни, осем полупланински и пет планински етапа. Профилът на обиколката е подчертано насочен към истинските катерачи и е един от тежките в цялата история на състезанието.Ключовите етапи се очакват да бъдат 3-ти, 11-ти, 15-ти, 16-ти (равнинен индивидуален часовник от 40 км веднага след втория почивен ден) и 20-ти, който макар да е само 117 км в последните 60 включва две височини от първа категория пред и спиращия дъха Англиру.За основен фаворит за спечелване на \"Вуелта\"-та е сочен четирикратният победител в \"Тур дьо Франс\" Крис Фрум, който ще се опита да стане първият колоездач в историята, спечелил в една година както \"Тур\"-а, така и Обиколката на Испания, откакто двете състезания се провеждат в този ред.Трикратният победител в обиколката Алберто Контадор обяви, че това ще е неговото последно  състезание като професионалист и ще се стреми към възможно най-добро представяне пред родните фенове. Контадор е и единственият колоездач от тазгодишните участници, побеждавал Крис Фрум в голяма обиколка, в която британецът не се е отказал преди финала.Сред фаворитите личат и  имената на други двама бивши победители в състезанието – Винченцо Нибали и Фабио Ару. Място на почетната стълбичка ще търсят още Ромен Барде, Естебан Чавес, двамата братя Йейтс както и Рафал Майка. Очаква ни най-вълнуващото и оспорвано колоездачно състезание за годината!", "date": "2017.08.18", "title": "Евгени Ставрев: Крис Фрум е фаворит за Вуелтата"}
{"url": "https://offnews.bg/izvan-terena/saprugata-na-raketata-se-skrila-vav-frizer-ot-atentatorite-663092.html", "text": "Лейла, съпругата на снукър легендата Рони О‘Съливан, се оказа на метри от терора в Барселона. Актрисата била в ресторант на улицата с ислямистите и се скрила във фризера на заведението. От скривалището втората жена на Ракетата информира чрез Туитър какво се случва.„В центъра на тероризма съм. Скрих се във фризера на ресторанта. Всичко стана толкова бързо. Моля се за всички“, гласеше първият туит на Лейла Роуас.\"Чуват се изстрели. Полицията тича по улицата и търси някого“, гласи следващият пост на половинката на О‘Съливан.„Цялата „Рамбла“ и околните пътища се затварят отвсякъде от въоръжена полиция\", продължава да пише от фризера актрисата.„Благодаря на персонала на ресторанта, че запазиха спокойствие и се погрижиха за нашата сигурност. Барселона, обичам те!“, гласи последният пост.", "date": "2017.08.18", "title": "Съпругата на Ракетата се скрила във фризер от атентаторите"}
{"url": "https://offnews.bg/sviat/siatal-premahva-pametnik-na-lenin-delo-na-balgarski-skulptor-663089.html", "text": "Кметът на американския град Сиатъл Ед Мъри се обяви за премахване на паметници на Ленин и на конфедералисти от Гражданската война, тъй като по думите му те символизират \"исторически неправди\" и идеологизират омразата, расизма и насилието.Двата монумента се намират на терени, които са частна собственост. Въпреки това те са на публични и много посещавани места, затова градоначалникът смята, че е редно да бъдат премахнат.\"Не само че символизират исторически неправди, а и с присъствието си причиняват болка на онези, чиито семейства са засегнати от тези зверства\", посочва кметът, цитиран от в. \"Сиатъл таймс\".\"Никога не трябва да забравяме историята си, но и не трябва да идеализираме фигури, които са извършили страшни зверства и са искали да разделят хората според това кои са и откъде идват\", добавя Ед Мъри.Паметникът на Ленин събра група протестиращи в сряда след кървавите събития в Шарлотсвил. Той често е обект на посегателство - боядисват ръката му с червена боя като символ на кръвта, с която е окървавена.Статуята е дело на българския скулптор Емил Венков, който почина по-рано тази година. Тя била създадена, за да бъда поставена в СССР през 1988 г. Изработена е от бронз и тежи около 8 тона. След падането на режима статуята отпътувала за Чехословакия и била поставена в град Попрат, днес част от Словакия. Там била откупена от американец, който ипотекирал къщата си, за да плати транспорта на паметника до американския Северозапад. Цялата операция му струвала 40 000 долара. Новият собственик се казвал Луис Карпентър - строителен предприемач, който строял домове за словашките изселници в Сиатъл.Днес статуята се намира в квартал Фримонт и е туристическа атракция.", "date": "2017.08.18", "title": "Сиатъл премахва паметник на Ленин, дело на български скулптор"}
{"url": "https://offnews.bg/bojni/mani-pakiao-makgregar-ne-e-na-nivoto-na-flojd-niama-shans-da-spechel-663094.html", "text": "Бившият съперник на Флойд Мейуедър - Мани Пакяо не смята, че предстоящият съперник на американеца - Конър Макгрегър няма някакви шансове за победа.Филипинецът участва в двубоя, който донесе най-много приходи в историята на бокса през май 2015-а. Тогава той загуби по точки от Мейуедър. Срещата беше предпоследният двубой в кариерата на Флойд.\"Макгрегър не е на това ниво. Може и да му провърви, но той няма шанс за победа – обясни Пакяо. – Той няма как да нанесе чист удар. Не виждам как може да се случи това. Макгрегър няма професионален опит в бокса\", сподели Пакяо.Непобеденият при професионалистите Флойд Мейуедър и Конър Макгрегър ще се бият в категория до 69 килограма в Лас Вегас на 26 август. Мачът не е за титла. Просто легендата и ММА идолът ще съберат огромни пари.Конър ще прибере около 75 милиона долара, като ще се отчете и на шефовете си в UFC. Американецът ще получи 100 милиона долара плюс процент от продажбите на кабелните оператори в САЩ.", "date": "2017.08.18", "title": "Мани Пакяо: Макгрегър не е на нивото на Флойд, няма шанс да спечели"}
{"url": "https://offnews.bg/obshtestvo/vmesto-enorijski-tcentar-v-stolichna-tcarkva-postroiha-restorant-s-ara-663091.html", "text": "Ресторант с арабско име се строи в двора на църква в столичния квартал \"Лозенец\" до вратите на Православен храм \"Преображение Господне\", разкри телевизия Bulgaria ON AIR.Църковният имот е собственост на Светия Синод от началото на миналия век. През годините е разширяван и стесняван до 2014 г., когато храмовото настоятелство на църквата \"Преображение Господне\" решава да отдаде под наем на инвеститори част от имота.Идеята е там да бъде изграден енорийски център със смесено предназначение за нуждите на храма.\"Отидох да видя какво ще се строи и останах много доволна, защото ми казаха, че ще има кухня за социално слаби хора и помещение, което ще приютява бездомници и че там деца ще се обучават в божията вяра\", разказа жена от столичния квартал.След като строителството достига до финален етап се оказва, че там вместо енорийски център и кухня за бедни, се строи луксозно заведение, наречено \"Имарет\".Името наистина е свързано с благотворителността, но не на християнската, а при исляма. Имаретът е благотворително заведение, широко разпространено в Османската империя между 14 и 19 век. Имаретите представляват места, в които се раздава безплатна храна на бедни хора, поклонници, дервиши и други. Те обикновено са част от вакъфски комплекс или дервишко теке.От община Лозенец обясняват, че са дали разрешително за строеж на енорийски център със смесено предназначение, но не и за ресторант.Табелите на заведението вече са закачени - \"Имарет\", ресторант, пици, веган меню.OFFNews потърси за коментар столичния храм, но оттам отказаха каквито и да е разяснения, тъй като председателят не бил там.", "date": "2017.08.18", "title": "Вместо енорийски център в столична църква построиха ресторант с арабско име"}
{"url": "https://offnews.bg/sviat/8-podgotviali-atentata-v-barselona-663095.html", "text": "8 души са свързани с атентата в Барселона, смятат испанските разследващи органи, цитирани от \"Ройтерс\". Те са били в т. нар. клетка, подготвяла терористичното нападение в четвъртък. По-рано испанският в. \"Ел Паис\" съобщи, че в терористичната клетка били 12 души.13 души, а повече от 100 бяха ранени, когато ван се вряза в пешеходци на оживена улица.Шофьорът избяга, а при  в Камбрилс - град южно от Барселона - бяха убити петима, подготвяли ново нападение. Бяха ранени и 7 души - шестима цивилни и полицай.Приоритетът ни сега е да идентифицираме тези хора, да докажем, че помежду им има връзка - между тези, които са откраднали вана и тези, които избягаха, коментира Йоахим Форн от управата на област Каталония.", "date": "2017.08.18", "title": "8 подготвяли атентата в Барселона"}
{"url": "https://offnews.bg/analizi-i-komentari/tova-veche-ne-e-terorizam-a-totalna-vojna-663097.html", "text": "Ето какво мисля след трагедията в Барселона - градът, в който цял живот съм искал да отида и все не се е получавало, но вече с 1000% съм сигурен, че ще отида.Всяка силна дума в случая е вярна и справедлива. Всичко е точно така: Онези ни мразят затова което сме и ни мразят за това, което правим, за това как живеем, за това, как мислим, за това към какво се стремим.Те са инцест, кръвосмешение между лузърството, аутсайдерството, маргиналничеството и изостаналостта, архаичността, изпускането на влака-стрела на цивилизацията.Ние сме в Постмодерната епоха, те - в Старокаменната епоха.Ние, в постмодерността, сърфираме между идентичности (индивидът вече не е ин-дивид, сиреч неделим, а е все повече дивид, т.е. делим, дори поли-дивид, мулти-дивид), радваме се на благата на тази епоха, на информационите и комуникационните технолигии, на жизнения стандарт и на развлеченията, в някои отиваме, за жалост до крайност, до перверзия.Но така е винаги - в обществото на „многостта“, на „много“-то – многото избори, многото възможности, многото идентичности, многото достъпности, винаги възниква, неизбежно възниква основният, жизненоважният проблем и въпрос:Колко много да е това „много“?Защото многостта, „много“-то е като с лекарството – то само до определена доза е лекарство, над тази доза е отрова.В същото време те, лузърите, аутсайдерите, маргиналите, останалите в миналото, заседналите в безпросветността, заложниците на Старокаменната епоха – понеже са неспособни да изградят свят като нашия, искат да го разрушат с техните примитивни и безсърдечни, вандалски и канибалски способи и средства.Това е Сблъсък на цивилизации – но не разположени на различни места в Пространството, както пишеше покойният Самюъл Хънтингтън, а на разположени на различни места във Времето.Сблъсък на Цивилизацията на Постмодерната ероха и Цивилизацията на Старокаменната епоха.Ще ни е много трудно, защото всичко между двете цивилизации е различно – ценности, принципи, постижения, амбиции, стремежи, вярвания, отношения към живота и смъртта.Ние сме много по-богатите, много по-развитите, много по-просветените, много по-съзидателните, но и с всичките тези много „по“ имаме много „по“ какво да губим.А понеже имаме толкова много „по“, много „по“ обичаме живота и здравето, защото да сме живи и да сме здрави – това са двете главни условия да се радваме на всички тези „по“ и да ги консумираме в максимална степен.Ето тук нашите сили, нашите силни страни се превръщат в наши слабости. И войната става безмилостно жестока, защото се изправят една срещу другаСлабостта на Силния и Силата на Слабия.Силата на Слабия черпи мощ от Слабостта на Силния…Нашата цивилизация трябва да се замисли много сериозно. Тя има и способностите, и отговорностите, да направи света по-спокойно място за живеене – като анализира грешките си и се откаже от двойните стандарти. И в същото време като привлече всички, които могат да бъдат привлечени в битката за по-добър свят и смаже или постави под контрол отказващите да дадат правото на нашия свят да бъде по-добър…И накрая – още нещо. То показва колко малък опит имаме все още в противодействието на чумата на сегашния тероризъм – ако това е тероризъм...Защото според мен това е по-скоро е особен тип война, тотална война, която се води включително и чрез терористични действия.Идеологията мобилизира в името на отложеното щастие в този живот, след определен брой години - 20, 50, 100 (щяхме да живеем при комунизма през 1980 г.).Религията мобилизира в името на отложеното щастие в другия живот, в отвъдния свят.Много опасно е когато идеологията се превръща в религия (комунизмът).Оказва се, че е още по-опасно когато религията се превръща в идеология (ислямизмът).Ислямът е велика религия, една от трите Авраамови религии заедно с Юдаизма и Християнството.В същото време Ислямизмът с главните му проявления – фундаментализъм, екстремизъм, радикализъм и фанатизъм - е напаст, той е Зло – с размерите на апокалиптично Зло. Зло, което няма право да съществува. Защото е Рак, даващ непрекъснато все по-зловещи метастази и мутации.Тепърва ще има да страдаме от него, но трябва да се приготвим за тези страдания и да се калим за тяхното понасяне. Няма друг начин. Цената ще е висока. Но понеже ще успеем, понеже ще трябва да успеем, цената ще бъде висока. Готови ли сме да я платим, наистина ще успеем. Не сме ли готови – ще я платим десеторно...Но пак рано или късно ще успеем.Б. ред. - Мнението на проф. Николай Слатински е от фейсбук профила му. Заглавието е на редакцията.", "date": "2017.08.18", "title": "Това вече не е тероризъм, а тотална война"}
{"url": "https://offnews.bg/drugi/boian-petrov-poteglia-kam-vrah-nomer-10-dhaulagiri-663111.html", "text": "Само около 20 дни след като успя да изкачи Гашербрум II от втори опит, алпинистът Боян Петров тръгва в неделя към десетия си осемхилядник - Дхаулагири, пише dnevnik.bg.Хималайският исполин е седми по височина на планетата със своите 8172 м. Той ще е поредното предизвикателство за алпиниста в рамките на проекта му \"Българин на 14х8000\".В подготовката за този връх Петров е разговарял с друг българин, които го е изкачил - Тончо Тончев (през 1995 г.), според когото след Гашербрум II този ще бъде лесен.\"Очаквам условията тази година да не са прекалено сложни. Разбира се, аз съм с нагласата, че тръгвам към трудна планина\", казва Боян Петров малко преди да започне експедицията.И това негово изкачване ще е солово. Към Гашербрум II той беше тръгнал в компанията на Слави Несторов, който обаче се наложи да напусне планината, за да решава бизнес въпроси.", "date": "2017.08.18", "title": "Боян Петров потегля към връх номер 10 - Дхаулагири"}
{"url": "https://offnews.bg/zvezdi/bashar-rahal-v-novia-bg-film-privlichane-tarsi-se-i-shofior-na-tir-663107.html", "text": "Започват снимките на нов български филм - \"Привличане\". В него ще участват пет известни актьори - Яна Маринова, Башар Рахал, Луиза Григорова, Койна Русева, Александър Сано.Сюжетът на филма е за историята на успеха, любовта, а в него има завладяваща танцова хореография. Междувременно Volvo Trucks обяви кастинг за шофьор-актьор, който да участва във филма.  Всички желаещи да участват трябва да изпратят кратко любителско видео, в което да се представят и да отговорят защо искат да участват във филма до 23 август на Facebook профила на Волво Тръкс България или e-mail: office@protone.bg.Снимките на \"Привличане\" започват през август, а лентата се очаква да е в киносалоните в началото на 2018 година. Режисьор е Мартин Макариев. Сценарият е дело на Яна Маринова, Борислав Захариев и Георги Ангелов.", "date": "2017.08.18", "title": "Башар Рахал в новия бг филм - Привличане. Търси се и шофьор на ТИР"}
{"url": "https://offnews.bg/izvan-terena/shef-na-bajern-zabrani-tcigarite-na-ancheloti-663125.html", "text": "Италианският треньор на Байерн Мюнхен Карло Анчелоти вече няма право да пуши, докато е ангажиран с работата си с отбора. Забраната е дошла от новия спортен директор на клуба Хасан Салихамиджич. \"Помолих Карло да не пуши тук и той, разбира се, се съгласи - той е истински професионалист\", заяви босненецът.Италианският спец обича да запалва по цигара, а любимото му е да се снима с пура в уста в съблекалнята след спечелването на някой трофей.През 2010 г. Анчелоти обясни в интервю: \"Започнах да пуша още като футболист. Бях на 25 и имах контузия. Никога не бях пушил в живота си, но един ден опитах една цигара и оттогава съм пушач.Харесва ми, отпускащо е. След вечеря. Когато гледам филм. Знам, че когато видите играчи да пушат в днешно време, това не е много добър имидж.Преди три години в Италия можеше да се пуши на скамейката и това много ми допадаше. Но си спомням един път, когато играхме с Аякс в четвъртфинала на Шампионската лига през 2003 година.Вкарахме в последната минута и Дженаро Гатузо скочи от пейката и ме прегърна отзад. Почти си глътнах цигарата\", сподели тогава италианският специалист.Тази вечер тимът на Анчелоти започва защитата на титлата си в Бундеслигата с домакинство на Байер Леверкузен.", "date": "2017.08.18", "title": "Шеф на Байерн забрани цигарите на Анчелоти"}
{"url": "https://offnews.bg/tehnologii/kakvi-kompiutarni-virusi-hvashta-balgarinat-663100.html", "text": "Троянците и експлойтите са \"любимите\" вируси на българските компютри. Тези видове зловреден софтуер са най-разпространени у нас, показва 22-рият годишен доклад на .Изследването на Майкрософт показва, че повечето от атаките на зловреден софтуер у нас не успяват и са блокирани преди да нанесат щети.Докладът на компанията за България обхваща последните две тримесечия на 2015-та и първите две на 2016-та година. Майкрософт ползва две различни мерни единици за измерване на вирусното разпространение.Encounter rate - процентът компютри в България, които ползват антивирусна защита на Майкрософт в реално време, и са били заразени, независимо успешно или не.Computers cleaned per mille, CCM - или т.нар. \"инфекциозен рейт\". Броят изчистени от вируси компютри на всеки 1000, използвайки безплатната антивирусна на Майкрософт MSRT.От данните разбираме, че българските компютри, особено в последните две тримесечия на 2015-та, се движат над световните тенденции.В началото и средата на 2016-та година обаче се наблюдава леко изравняване.Най-често срещаните вирусиТроянците и т.нар. експлойти са най-разпространеният малуер, който вреди на българския компютърен потребител. Експлойтът е код или поредица от команди, които се възползват от уязвимости в компютърен софтуер или хардуер, като предизвикват в тях, нежелано или неочаквано поведение.От данните за второто тримесечие на 2016-та научаваме, че близо 18% от атакуваните компютри, са нападнати от троянски коне. Малко под 4% са заразените от експлойти.В световен мащаб България се движи отново над тенденциите. За същия период троянците са при 12% от заразените компютри, а експлойтите - под 2%.Друго, което тормози българските компютри от изследването на Майкрософт, е нежеланият софутер, който често пъти се инсталира без знанието и желанието на потребителя.Това са модификаторите на браузъри и софтуерните пакети. Сигурно ви се е случвало да инсталирате нещо и след това началната страница на браузъра ви да е нова и различна - това са модификаторите. А ако инсталирате програма и след това видите, че не е една, а са 10 - това са пакетите. Все нежелани, все досадни и често трудни за оправяне от потребителите без опит.Близо 6% от атакуваните компютри са се сблъскали с модификатори, а 5% са се борили с пакетите. Тук отново сме над световните тенденции за второто тримесечие на 2016-та година.", "date": "2017.08.18", "title": "Какви компютърни вируси хваща българинът"}
{"url": "https://offnews.bg/bojni/dzhoshua-parvo-shte-se-bia-s-pulev-posle-s-ortis-663101.html", "text": "Световният шампион по професионален бокс във версиите IBF/IBO/WBA Антъни Джошуа потвърди, че следващият му съперник ще е Кубрат Пулев.\"За съжаление, Владимир Кличко прекрати кариерата си и въпреки че очаквах с нетърпение реванша, сега трябва да се насоча към задължителните претенденти.От около една година сме се разбрали с Пулев, който е официален претендент, докато с Луис Ортис сме говорили от около два месеца.С Пулев уговорката е, че той ще е следващият ми опонент, ако няма реванш с Кличко. Чак след Пулев може да преговаряме с Ортис\", коментира Джошуа пред \"Sky Sports\".\"Ще се бия и с двамата претенденти. Хората казват, че искат да се бият с мен, но всъщност искат парите, които ще им осигури един такъв мач.Ако някой е толкова нетърпелив, че не иска да чака за двубой срещу мен, няма проблеми - нека ми отнемат пояс, щом такива са правилата, за мен няма проблем\", допълни британецът.", "date": "2017.08.18", "title": "Джошуа: Първо ще се бия с Пулев, после с Ортис"}
{"url": "https://offnews.bg/112/ubitata-peshehodka-na-magistrala-trakia-e-stradala-ot-psihichno-zaboli-663106.html", "text": "Полицията в Карнобат е установила самоличността на пешеходката, която бе блъсната от камион и загина на място на магистрала \"Тракия\". Загиналата е 34-годишната М. В. от Карнобат, която е страдала от психично заболяване и вчера е била настанена за пореден път в Центъра за психично здраве в Бургас за лечение.Жената обаче успяла да напусне болничното заведение и пеша се отправила към родния си град.Около 22.00 ч. снощи в района км. 334 на аутобана тя е блъсната с предната дясна част на товарен автомобил \"Мерцедес 413 CDI\", управляван от 32-годишния И.Д. от Бургас и загина на място. ", "date": "2017.08.18", "title": "Убитата пешеходка на магистрала Тракия е страдала от психично заболяване"}
{"url": "https://offnews.bg/snukar/kitajski-tijnejdzhar-otstrani-mark-selbi-663120.html", "text": "Световният шампион и лидер в ранглистата Марк Селби отпадна във втория кръг на Шампионата на Китай по снукър (China Championship), след като загуби с 4:5 фрейма от китайския тийнейджър Юлон Жу.Веселяка от Лестър допусна обрат в края на срещата, след като поведе с 4:3, но отстъпи в изключително завързаните последни два фрейма. Англичанинът все пак се отчете със серии от 60 и 52 точки в мача, а 19-годишният Жу блесна със 124, 50 и 72.Селби продължава да търси най-добрата си форма след изтърпяната контузия на крака, като не се представи убедително на демонстративния турнир в Хонконг, където отпадна в първия си мач.Великият Рони О’Съливан пък продължава да демонстрира страхотна форма. Ракетата победи Дейвид Гилбърт с 5:3, като любопитното е, че в мача имаше само три големи точкови серии - 130 и 68 на Ракетата и 53 на Гилбърт.Следващият опонент на О’Съливан на осминафиналите ще бъде Джъд Тръмп или Греъм Дот, като Асото показа добра реализаторска форма в предишния си сблъсък срещу Даниел Уелс - 5:2 с брейкове от 67, 86, 105 и 97.", "date": "2017.08.18", "title": "Китайски тийнейджър отстрани Марк Селби"}
{"url": "https://offnews.bg/112/kamion-blasna-peshehodka-na-magistrala-trakia-663088.html", "text": "Камион блъсна пешеходка на магистрала \"Тракия\". Инцидентът е станал около 22.00 часа на 17 август в района на 344 км в посока Бургас. Тогава товарен автомобил \"Мерцедес 413 CDI” с бургаска регистрация, управляван от 32-годишен мъж от Бургас, блъснал жената. Камионът ударил с предната дясна част на колата жената, която се движела в дясната активна пътна лента на магистралата. В резултат на удара тя загинала на място.Все още не е ясна самоличността на жената. По първоначална информация тя е на възраст около 35-40 години.Тялото на жената е е откарано в \"Съдебна медицина\" при УМБАЛ - Бургас за аутопсия.", "date": "2017.08.18", "title": "Камион блъсна пешеходка на магистрала \"Тракия\""}
{"url": "https://offnews.bg/obshtestvo/pochitame-uspenie-na-sveti-ivan-rilski-663016.html", "text": "Църквата почита днес най-великият български светец, закрилник на народа ни, свети Йоан Рилски. Той е починал на 18 август 946 година. Три пъти в годината - на 19 октомври, 1 юли и 18 август, християните отдават почит на светеца, роден около 876 година. Родното му място е село Скрино, разположено в Осоговска планина край река Струма. Родителите му отрано му вдъхнали вяра и любов към Бога. Когато починали, той раздал на бедни и болни хора своята част от наследеното от тях имущество и постъпил като послушник в близкия манастир. След известно време станал монах, после напуснал светата обител и си направил колиба в планината, където се хранел само с диви растения и прекарвал времето си в пост и молитва. През една нощ обаче разбойници го нападнали, набили го и го изгонили оттам. След скитане из планината намерил дълбока пещера и се заселил в нея.Един ден неговият племенник Лука, без да каже на баща си, тръгнал да търси любимия си чичо из планината. След големи трудности го намерил. Като видял отдалече момчето, св. Йоан помислил, че сънува. Толкова му се видяло чудно, че може сред това пусто място да стъпи човешки крак. С любов той приел племенника си. Много се зарадвал, като чул от него, че желае също да се подвизава.Намерило се място в пещерата и за Лука. Двамата почнали да се подвизават в труд и молитва.Разтревожен за сина си, бащата тръгнал из планината да го търси. Намерил го в пещерата като същински отшелник. Разгневил се и се озлобил срещу брата си Йоан, че е допуснал това. Преподобният мълчал. Бащата хванал сина си и го повел със себе си. Св. Йоан коленичил и със сълзи се молел Господ да устрои нужното за вечното спасение на момчето. След това седнал в пещерата и се отдал на размисли за опасностите на светския живот.Като вървели по пътя към родното село, змия ухапала младия Лука и той умрял. Бащата, дълбоко нажален от станалото, се почувствал виновен за тъй неочакваната смърт на момчето. Той взел мъртвото тяло и го понесъл обратно към пещерата на св. Йоан. Пустинникът поискал от него да погребат момчето близо до пещерата.Когато бащата си отишъл, св. Йоан започнал редовно да ходи при гроба. Сядал до него и се отдавал на мисли за суетността на тукашния живот. Това било любимото му място. Тук той си почивал от усилните подвизи. А подвизите му били големи - срещу съблазните и изкушенията от злите духове, а също и срещу немощите на плътта. В тая пещера св. Йоан прекарал 12 години. От пещерата той минал във великата Рилска пустиня. Поселил се в хралупата на едно грамадно дърво. Постел, молел се и плачел. Хранел се само с треви. Не виждал никъде човешко лице. Живеел със зверовете, които се оказали добри към него.След известно време го открили овчари и вестта за него бързо се разнесла. Много хора от различни места идвали при хралупата, за да видят и чуят тоя пустинник. Някои от тях водели със себе си болни. Със силните си молитви преподобният измолвал от Бога за всички здраве.Но и тук великият отшелник не останал скрит от човеците. Слухът за неговите удивителни подвизи стигнал и до благочестивия цар Петър. Царят искал да го види и да разговаря с него. Пратил му в дар злато и плодове. Св. Йоан приел с благодарност плодовете, но златото върнал, защото не му било нужно. Скромен и смирен, той отклонил срещата с царя, но му написал в писмо какво е нужното за него и за държавата.Мнозина надошли около Божия угодник и пожелали да се отдадат на подвизи като него. Построили манастир, пръв игумен на който станал сам преподобният Йоан. Преди смъртта си св. Йоан оставил писмен завет на своите ученици и следовници, в който отправя съвет: \"Новопокръстените люде от единокръвния свой народ утвърждавайте във вярата и ги наставлявайте да изоставят непристойните езически обичаи и злите нрави...\"Първоначално храмът бил устроен в пещерата, гдето по-рано живеел свети Йоан.На седемдесетгодишна възраст преподобният блажено починал. Бил погребан в самата пещера от братята монаси.След няколко десетки години Божият угодник се явил на учениците си и поискал от тях да пренесат мощите му в град Средец (София). Като отворили гроба му, те видели нетленно и благоуханно неговото тяло. Прославяйки Бога, с почести го пренесли в София. Това станало на 19 октомври. Оттогава на този ден тържествено се чества неговата памет.Светите мощи били положени най-напред в църквата \"Св. великомъченик Георги Победоносец\". После били пренесени в църквата \"Св. апостол и евангелист Лука\".В дванадесети век един благочестив и богат българин построил в чест на св. Йоан Рилски хубава каменна църква, в която били пренесени мощите му и при която се образувал манастир. Страдалци от всякакъв род тук получавали здраве, утеха и подкрепа.През 1195 г. българският цар Асен І тържествено пренесъл мощите от София във Велико Търново - тогавашната столица на България. Сега мощите на св. Йоан Рилски Чудотворец почиват наново в неговата света Рилска обител. ", "date": "2017.08.18", "title": "Почитаме Успение на свети Иван Рилски"}
{"url": "https://offnews.bg/sviat/politciata-predotvrati-vtori-atentat-v-katalunia-ima-raneni-663072.html", "text": "Каталунската полиция предотврати втори атентат – в Камбрилс, Тарагона, подобен на нападението в Барселона, при което загинаха най-малко 13 души. Ауди е ударило и ранило седем души, сред които полицай, тази нощ. Един от пострадалите е в тежко състояние. Атентатът обаче не е успял по план, защото колата на терористите се е преобърнала. Когато атентаторите започнали да излизат от него, полицаите ги застреляли. Елиминирани са четирима. Петият е бил прострелян и арестуван, а по-късно е починал от раните си.Съветникът по вътрешни работи в каталунското правителство Жоаким Форн потвърди, че шофьорът на аудито е бил свързан джихадистка клетка, установена в Алканар. В сряда вечерта там избухна взрив в къща, един загина, а още седем са ранени.Според властите инцидентът е свързан с нападенията в Барселона и Камбрилс, като се смята, че атентаторите са се опитвали да произведат бомби. Граждани на 24 държави фигурират сред пострадалите от нападението в Барселона, съобщи Гардиън, като се позовава на местните власти. Данни за пострадали българи засега няма. ", "date": "2017.08.18", "title": "Полицията предотврати втори атентат в Каталуния, има ранени"}
{"url": "https://offnews.bg/obshtestvo/tapa-na-slivnitca-do-6-septemvri-remont-na-kanalizatciata-663098.html", "text": "Нова тапа в столицата - до 6 септември се забранява влизането на пътни превозни срeдства по две ленти на южното пътно платно на бул. „Сливница“ между ул. „Отец Паисий“ и ревизионната шахта, намираща се между бул. „Христо Ботев“ и ул. „Софроний Врачански“.На 30 метра преди бул. „Христо Ботев“ се закрива бус-лентата на бул. „Сливница“. Движението на пътни превозни средства се извършва в северните две ленти от южното пътно платно на бул. „Сливница“.Промяната се налага във връзка с изграждане на канализация. Отваря се още една лента за движение на моста на Околовръстния път над бул.“Симеоновско шосе“ от днес след обяд, съобщи още Столична община. Светофарната уредба в локалното пътно платно вече с приоритет пропуска идващите от Околовръстен път в посока „Младост“.Екипи на КАТ – Пътна полиция ще съдействат за регулиране на движението и облекчаване на трафика.Промените в движението се налагат във връзка с авариен ремонт. ", "date": "2017.08.18", "title": "Тапа на Сливница до 6 септември, ремонт на канализацията"}
{"url": "https://offnews.bg/sviat/eksplozia-v-zhilishte-v-obshtina-alkanar-e-predshestvala-atentata-v-ba-663071.html", "text": "Каталунската полиция съобщи за взрив в жилище в община Алканар край Барселона, който е станал през нощта в сряда.Случаят е свързан с атентата в Барселона. Има един убит, седем са ранени. Къщата е изцяло разрушена.По информация на вестник Ел Паис, на мястото на взрива са открити бутилки с пропан-бутан.В четвъртък вечерта бял Форд Фокус е прегазил двама полицаи на КПП за контрол на автомобилното движение в Барселона.Шофьорът е застрелян от служители на реда. Все още не е ясно дали случаят е свързан с атентата в Барселона.В четвъртък следобед микробус се вряза в туристи в центъра на Барселона. Каталунските власти потвърдиха за 13 убити и най-малко 100 ранени при атентата.Атаката е станала на най-оживената пешеходна улица в столицата на Каталуня - Лас Рамблас, в близост до търговския център \"Ел корт инглез\".\"Ислямска държава\" пое отговорността за атентата в Барселона, съобщи информационната агенция на групировката Амак, цитирана от Ройтерс.\"Извършителите на атентата в Барселона са войници на Ислямската държава и проведоха операцията в отговор на призивите за нападения срещу държавите от коалицията\", пише агенция Амак, имайки предвид предвожданата от САЩ международна коалиция срещу групировката.", "date": "2017.08.18", "title": "Експлозия в жилище в община Алканар е предшествала атентата в Барселона"}
{"url": "https://offnews.bg/sviat/politciata-oshte-izdirva-napadatelia-ot-barselona-663076.html", "text": "Полицията продължава да издирва нападателя от Барселона, който се вряза в пешеходци вчера.Това каза консулът ни в Мадрид Борислав Евлогиев по БНТ. При атаката няма пострадали български граждани.Освен 13-те жертви, има 15 тежко ранени, така че може да се очаква броят на загиналите да нарасне. 23-ма са леко ранени, а 48 са с по-леки травми, допълни Евлогиев.Мъжът, на чието име е нает бусът от атентата - Дрис Укабир, се е предал в полицията и е заявил, че документите му са откраднати. Според данни на вестник \"Вангуардия\" той решил да се обърне към правоприлагащите органи, след като видял снимката си в медиите, съобщи БТА. Каталунският вътрешен министър Жоаким Форн каза днес за Каталунското радио, че в северния град Рипол е задържан още един човек във връзка с вчерашното нападение с бус в Барселона, в което загинаха 13 души, съобщи Асошиейтед прес. Това е третият арест във връзка с атентата. Вчера бяха задържани двама души - единият също в Рипол, а другият - в Алканар. Нито един от задържаните вчера не е шофьорът на микробуса, прегазил хора на централната пешеходна улица на Барселона. Извършителят успял да избяга пеша и властите го издирват. Не е ясно дали третият арестуван е шофьорът на буса, отбелязва ДПА.", "date": "2017.08.18", "title": "Полицията още издирва нападателя от Барселона"}
{"url": "https://offnews.bg/futbol/levski-i-bajern-miunhen-v-efir-dnes-663075.html", "text": "18:45 часа Ботев Пловдив – Черно море Диема спорт21:00 часа Пирин – Левски Диема спорт21:30 часа Байерн Мюнхен – Байер Леверкузен Евроспорт 221:45 часа Метц – Монако Диема спорт 221:45 часа Бъртън – Бирмингам Нова спорт23:15 часа Валенсия – Лас Палмас F+", "date": "2017.08.18", "title": "Левски и Байерн Мюнхен в ефир днес"}
{"url": "https://offnews.bg/obshtestvo/davat-samo-2-dena-na-uchitelite-da-izberat-po-koi-uchebnitci-da-prepod-663099.html", "text": "Новите учебници за II и VI няма да закъснеят, доставката им по училищата започва на 25 август, увери Министерството на образованието и науката. В същото време учителите ще имат само два дена - събота и неделя, за да прегледат одобрените проекти и да изберат по кои да преподават.Днес издателствата получиха заповедите на образователния министър за одобрение или отказ. Общият им брой е 260. Отказите са 4.Списъкът на утвърдените издания ще бъде публикуван утре на сайта на МОН.През почивните дни - събота и неделя, учителите трябва да изберат по кои да преподават и да подадат заявки до директорите на училищата. До 24 август трябва да се сключат договорите с издателствата за закупуване и доставка.Учебниците и учебните комплекти от I до IV клас и учебниците от V до VII клас са безплатни. Първокласниците получават нови комплекти. Тези за останалите класове до 4-и могат да се използват до 3 г., след което се подменят.", "date": "2017.08.18", "title": "Дават само 2 дена на учителите да изберат по кои учебници да преподават"}
{"url": "https://offnews.bg/obshtestvo/bez-voda-po-chast-ot-vitoshka-i-na-oshte-dve-mesta-v-sofia-663014.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Заради превключване на уличен водопровод на бул. „Патриарх Евтимий“ в Център-Триадица се налага спиране на водоподаването от 9:00 до 21:00 часа бул. „Патриарх Евтимий“ от ул. „Цар Асен“ до бул. „Витоша“ и на бул. „Витоша“ от ул. „Хан Аспарух“ до бул. „Патриарх Евтимий“.Подмяна на сградно водопроводно отклонение на ул. „Извор“ в с. Лозен налага спиране на водоподаването от 9:00 до 16:00 часа на ул. „Извор“ от ул. „Янко Велинов“ до ул. „Стоян Йонков“; ул. „Стоян Йонков“ №4, №5, №6, №7, и №9.Във връзка с подмяна на сградно водопроводно отклонение на ул. „505“ в кв. „Христо Ботев“ се налага спиране на водоподаването от 9:30 до 17:30 часа на ул. „511“, ул. „Георги Спасов“ и ул. „Мими Балканска“.  ", "date": "2017.08.18", "title": "Без вода по част от Витошка и на още две места в София"}
{"url": "https://offnews.bg/sviat/tridneven-traur-v-ispania-za-zhertvite-v-barselona-663074.html", "text": "Испания обяви тридневен траур в памет на жертвите на атентата в Барселона. Премиерът Мариано Рахой прекъсна отпуската си и посети града. Той обяви, че страната скърби за Барселона и е солидарна с всички градове в Европа, пострадали от атентати.Рахой каза, че Каталуния е била ударена \"от джихадисткия тероризъм, както други градове по света\". По думите на испанския премиер жителите на Париж, Ница, Брюксел, Берлин и Лондон са изпитали същата болка и несигурност.", "date": "2017.08.18", "title": "Тридневен траур в Испания за жертвите в Барселона"}
{"url": "https://offnews.bg/obshtestvo/oblatci-sled-obiad-no-niama-da-vali-663073.html", "text": "Слънчево време с повече облаци след обяд, прогнозират синоптиците за днес. Ще духа слаб, в източните райони – до умерен североизточен вятър. Максималните температури ще бъдат между 30 и 35 градуса, според НИМХ при БАН. По морето термометрите ще се качат до 32 градуса, водата ще е около 25-26 градуса, но ще има вълни от 2-3 бала. В планините също ще е слънчево и приятно топло, въпреки облаците по-късно през деня, валежи са малко вероятни. Ще духа североизточен вятър. През уикенда времето ще бъде горещо, в неделя след обяд в Западна България ще завали. ", "date": "2017.08.18", "title": "Облаци след обяд, но няма да вали"}
{"url": "https://offnews.bg/analizi-i-komentari/prof-konstantinov-borbata-s-teroristite-kato-v-izrael-deportirajte-663078.html", "text": "Лидерите на Западния свят, които допуснаха в държавите си хора с чужда цивилизационна нагласа и разрушиха Северна Африка, Ирак и Сирия, са виновни за случващото се Европа. Това обяви проф. Михаил Константинов по повод атентата в Барселона по бТВ. Той препоръча моделът на Израел и САЩ за справяне с терористите - решението е в това да се криминализира подкрепата за подобни действия и да се депортират семействата на атентаторите, както правят Израел и САЩ. Да се знае, че когато терористът отива да умре, създава проблеми на семейството си, уточни проф. Константинов.По думите му България остава настрани от опасността от атентати, защото нашите мюсюлмани са работещи хора, с които живеем от стотици години, а не са дошли през последните години да разчитат на социални помощи.Той определи като адекватна мярката на нашите управници да се пази границата ни с всички средства. Математикът предлага на границата да се изпрати и армията като мярка срещу корумпираните полицаи, които помагат на нелегални мигранти срещу заплащане.", "date": "2017.08.18", "title": "Проф. Константинов: Борбата с терористите като в Израел - депортирайте семействата им"}
{"url": "https://offnews.bg/futbol/huligani-na-hajduk-split-spriaha-mach-v-livarpul-video-663077.html", "text": "Лудите фенове на Хайдук Сплит, които изтормозиха левскарите в Хърватия, се проявиха отново в негативна светлина. Те прекъснаха плейофа на \"Гудисън Парк\", който тимът им загуби 0:2 от Евертън.Първият гол на Майкъл Кийн в 30-ата минута отприщи странното недоволство на гостуващите ултраси. Те катурнаха рекламите и тръгнаха да нахлуват. Притичаха всички възможни стюарди, но трябваше набързо да влезе и полиция, тъй като хърватите се развилняха сериозно. Няколко успяха да стигнат терена. Други хвърляха бутилки, чупеха седалки и с тях се опитваха да замелят както охраната, така и невинните фенове на Евертън в съседство.Реферът прекрати мача за няколко минути. Отборите се отправиха към съблекалните. След 4-5 минути те се върнаха на терена, като хърватите вече бяха вкарани обратно и спряха да буйстват.След малко Евертън вкара и втория гол чрез сенегалеца Идриса Гай, който получи отлична асистенция от Уейн Рууни.Англичаните се надяват, че УЕФА ще вземе всички възможни мерки за реванша в Сплит и ще накаже сериозно Хайдук. Нищо чудно славният някога тим да бъде изхвърлен от Европа, тъй като само тази кампания не спират простотиите на агитката.Балканските ултраси остават последните изкопаеми на хулиганството по стадионите. На Запад то отдавна не е модерно. И нищо чудно Хайдук да получи сериозен урок. ", "date": "2017.08.18", "title": "Хулигани на Хайдук Сплит спряха мач в Ливърпул (видео)"}
{"url": "https://offnews.bg/sviat/2-ma-balgari-se-izdirvat-ot-blizkite-im-v-barselona-663083.html", "text": "Двама български граждани се издирват от техните близки във връзка с атентата в Барселона, съобщи консулът ни в Мадрид Борислав Евлогиев.Близките сигнализирали, че двамата сънародници не могат да бъдат открити по телефона. Първият сигнал е подаден веднага след атентата, а вторият - няколко часа по-късно.И двамата издирвани живеят в Барселона.Консулът изрично уточни, че няма основание да се смята, че двамата граждани са били в близост до мястото на атентата.Към момента няма данни за загинали и ранени българи в  и . ", "date": "2017.08.18", "title": "2-ма българи се издирват от близките им в Барселона"}
{"url": "https://offnews.bg/112/pozharat-do-haskovskoto-selo-sakartci-prodalzhava-663081.html", "text": "Вятърът е подновил пожара край хасковското село Сакарци, съобщи БНР.Огънят бе локализиран снощи, но заради вятъра отново се е разразил. През цялата нощ екипите на Пожарната са се опитвали да загасят огнището между Присадец и Маточина, където има общо 5 пожара. Към мястото тръгна и 60-тонен булдозер на Пътната агенция, който ще се ползва за просеки и да пресече разпространението на огъня край селата Княжево и Срем в община Тополовград.След оглед е установени, че пожарите са подпалени умишлено. Не е изключено част от тях да са пламнали заради стърнища.Засега населените места не са застрашени и не се съобщава за големи материални загуби.Снощи на място пристигна премиерът Бойко Борисов, който се запозна с координацията на работата на пожарните екипи.", "date": "2017.08.18", "title": "Пожарът до хасковското село Сакарци продължава"}
{"url": "https://offnews.bg/tenis/grigor-dimitrov-izliza-sreshtu-korav-iaponetc-sled-21-30-ch-v-sinsina-663085.html", "text": "Григор Димитров отново е под пара и след две победи на \"Мастърс\" турнира в Синсинати тази вечер излиза в четвъртинал срещу Юичи Сугита. Мачът срещу японеца ще бъде за трети за Гришо на Централния корт и е трети в програмата, която стартира в 18,00 часа наше време.Очаква се срещата на българина да стартира след 21:30 часа. Точно преди нея е двубоят на Надал от трети кръг срещу Алберт Рамос, който беше отложен от вчера. В края на деня в Синсинати Рафа или Рамос ще трябва да изиграят и втори мач.\"В първия мач имах тежък съперник, във втория - също, такъв е и съперникът в третата ми среща\", коментира Гришо, \"Юичи е много бърз играч, тази година играе добър тенис, гледах няколко негови мача. Освен това, той няма как да губи, което го прави още по-опасен.Той е играч, който ще бъде готов да се възползва винаги, ако го подцениш. Но аз харесвам своите шансове, играя добре в момента, така че ще се фокусирам върху това да продължа така. Най-доброто, което мога да направя, е да се фокусира изцяло върху себе и следващия съперник”.Японецът е 44-и в света, но не трябва да бъде подценяван. Тази година се представя много силно и през лятото взе първата си ATP титла, след като спечели турнира в Анталия, Турция.", "date": "2017.08.18", "title": "Григор Димитров излиза срещу корав японец след 21,30 ч. в Синсинати"}
{"url": "https://offnews.bg/futbol/obertan-poluchava-kola-ako-vkara-na-tcska-sofia-663104.html", "text": "Звездата на Левски Габриел Обертан се чувства все по-добре в София, а и от ръководството на клуба се стараят всички играчи да са удовлетворени.Французинът вече опозна част от София и е пожелал от босовете на \"сините\" да получи служебен автомобил, с който да се движи, пише \"Меридиан Мач\".В момента Обертан живее в хотела на Спас Русев, а в ролята на негов шофьор влиза друга чуждестранна звезда на Левски – Жорди Гомес.Бившият играч на Манчестър Юнайтед е изявил желание да получи кола, с която да се движи и е получил доста любопитен отговор.Един от служителите на клуба с усмивка е отвърнал на Обертан, че ще му бъде осигурен нов автомобил, но това ще стане ако вкара гол на ЦСКА. \"Няма проблем\", отвърнал с още по-голяма усмивка французинът.", "date": "2017.08.18", "title": "Обертан получава кола, ако вкара на ЦСКА-София"}
{"url": "https://offnews.bg/112/12-oblasti-s-naj-visokata-stepen-za-pozhari-663087.html", "text": "Най-висока степен за пожароопасност има в 12 области на страната. Най-високата степен на опасност от пожари е в сила за областите: Благоевград, Пазарджик, Пловдив, Кърджали, Стара Загора, Сливен, Хасково, Ямбол, Бургас, Варна, Добрич и Плевен.Там е възможно възникването на бързо разпространяващи се, много силни и трудни за овладяване пожари с въвличане на дървесните корони.Много голям индекс за опасност от пожари има Източна и Югоизточна България, както и на места в Централна Северна България. При този индекс има вероятност за разразяване на много силни пожари с частично или пълно засягане на короните на дърветата.Прогнозата е на Националния институт по метеорология и хидрология (НИМХ) към Българската академия на науките (БАН).Междувременно в Хасковско все още има пожари. Все още не е локализиран пожарът в района на селата Княжево и Срем, община Тополовград. Овладян и локализиран напълно е пожарът край ивайловградското село Черничино. Успокоена е обстановката в района на селата Сакарци и Княжево, община Тополовград.Премиерът изпрати 60-тонен булдозер за потушаване на пожарите.Продължава разследването на причините за пожарите в областта. Няма опасност за населени места, за селскостопанска продукция, няма пострадали при гасенето на пожарите. ", "date": "2017.08.18", "title": "12 области с най-високата степен за пожари"}
{"url": "https://offnews.bg/sviat/ispania-pochete-zhertvite-na-terora-v-barselona-663105.html", "text": "Испания почете жертвите на терористичния атентат в Барселона.Хиляди близки на ранени и жертви, жители и гости на града, представители на всички политически партии се събраха на площад \"Каталуния\". Хората оставиха горящи свещи, цветя, плюшени играчки и послания в подкрепа на пострадалите и срещу терора.Всеки шум утихна точно в 12 ч. местно време и множеството почете жертвите с минута мълчание.Страната е в тридневен траур, след като в четвъртък ван се вряза в пълна с хора пешеходна улица и уби 13, а рани повече от 100 души. Най-малката жертва е 3-годишно дете.", "date": "2017.08.18", "title": "Испания почете жертвите на терора в Барселона"}
{"url": "https://offnews.bg/sviat/17-godishen-izvarshil-atentata-v-barselona-663109.html", "text": "17-годишен младеж е извършил атентата в Барселона.Името на Муса Укабир бе обявено от полицията. Тя смята, че той е шофьорът, врязал се с ван в пешеходци в испанския град, убил 13 и ранил десетки.Муса е по-малкият брат на един от тримата арестувани във връзка с нападението. Той живее в Рипой, провинция Херона в Каталония в Североизточна Испания, заедно с брат си Дрис - арестуван като заподозрян терорист от клетката на ИДИЛ, която се свързва с нападението.Групата обединява 12 души. 5 от тях са мъртви, убити при втория опит за атентат в Камбрис. Трима са в ареста. Четирима са на свобода.Личните документи на Дрис са намерени във вана, изоставен след атентата на пешеходната алея в Барселона. Това помогнало на полицията да го издири и залови в Рипой.Жертвите и ранените са от 34 националности, но не и от българска.Германия, Аржентина, Австралия, Китай, Белгия, Куба, Франция, Испания, Холандия, Унгария, Перу, Румъния, Ирландия, Гърция, Македония, Италия и Венецуела са сред страните, от които има жертви или ранени.Властите обявиха и първото име на жертва - Франциско Лопес Родригес, на 60 години, от Гранада. Съпругата му е тежко ранена. Племенницата ѝ и по-малкият им син са убити.Убити са и трима германци, белгийка – Елке, на 44. Тя била на почивка в Барселона със съпруга си и двете им момчета – на 14 и 11 г. Други двама белгийци са сред ранените. Все още не е ясно дали те са от семейството на Елке.Ранени са и 26 френски граждани, 11 от тях са в тежко състояние.Австралия обяви, че четирима граждани на страната са ранени, а един се води изчезнал.Колумбия потвърди за един ранен и един изчезнал.Двама аржентинци – 67-годишна жена и 37-годишен мъж – са били с по-леки наранявания и са освободени от болницата.", "date": "2017.08.18", "title": "17-годишен извършил атентата в Барселона"}
{"url": "https://offnews.bg/obshtestvo/nova-tendentcia-v-terorizma-barz-efekt-bez-seriozna-podgotovka-663082.html", "text": "Снощната атака в Барселона е пример за нова тенденция в тероризма- на \"доста ясен и в някакъв смисъл еднопланов\" тероризъм. Обикновено той е дело на клетки, които търсят бърз ефект без сериозна подготовка, коментира в предаването \"Денят започва\" по БНТ1 Весела Чернева от Европейския институт за външна политика.По думите ѝ има \"нова мода\" в тероризма от името на Ислямска държава и тази мода взима жертви в популярни европейски туристически центрове - атаката в Ница, коледния базар в Берлин, три опита в Лондон. Всъщност Барселона е поредният епизод - бърз резултат без голяма подготовка, така че полицията и специалните служби да не научат предварително за готвената атака, обясни Чернева. Затова според нея трябва да се обърне сериозно внимание на сътрудничеството на службите за сигурност на различните европейски страни.В интервю за bTV експертът по сигурността Славчо Велков също акцентира на новия подход на терористите. \"Трябва да отчетем факта, че става въпрос за използване на съвсем нов тип средства за поразяване и ще минат години, докато силите за сигурност изработят нов модел за противодействие”, каза той.Тенденцията коментира пред bTV и експертът по национална сигурност проф. Николай Радулов. \"Много години говорим за оръжията и как автомат Калашников е най-произвежданото и опасно оръжие, което съществува и се използва, но терористите напоследък се насочват към общодостъпни средства, към автомобили”, каза той. Закупуването или наемането на автомобил не предизвиква подозрение, което терористите много добре използват в своя полза, обясни проф. Радулов.", "date": "2017.08.18", "title": "Нова тенденция в тероризма - бърз ефект без сериозна подготовка"}
{"url": "https://offnews.bg/drugi/putin-dade-pasport-na-avstralijski-shampion-po-koloezdene-663080.html", "text": "Руският президент Владимир Путин подписа указ за гражданство на австралийски шампион по колоездене Шейн Пъркинс. Документът беше публикуват официално.Спортистът подаде молба през февруари и проблемът му беше разрешен бързо. Пъркинс е двукратен шампион на писта, също така и бронзов медалист от Олимпиадата в Лондон.Национал на Австралия, 30-годишният колоездач е в разцвета на силите си. И вече ще кара за Русия.Руските медии припомнят, че през 2016 година Путин даде гражданство на четирикратната шампионка на света по шашки - украинката Даря Ткаченко. Признаваме си, не знаехме, че се определя шампион на планетата в тази игра.Преди година рускиня стана и колоездачката па писта Елисавета Ошупкова, също украинка. Разбира се, броят на руснаците с паспорти на чужди държави е доста по-голям.", "date": "2017.08.18", "title": "Путин даде паспорт на австралийски шампион по колоездене"}
{"url": "https://offnews.bg/112/chuzhdentci-masovo-mameli-che-sa-obrani-na-moreto-za-da-priberat-zas-663103.html", "text": "Полицията разкри два нови два случая, при които в багажа на чуждестранни туристи са открити вещи, които те са заявили, че са им били откраднати по време на почивката им на родното море, съобщиха от МВР-Бургас.Измамите са установени от Районно управление - Несебър през миналата седмица със съдействието на служители от Граничен полицейски участък – Летище Бургас.В първият от случаите норвежка туристка заявила на 9 август, че четири дни по-рано й е извършена кражба на цифров фотоапарат „Канон” и видеокамера „Сони”. Те обаче се оказали в куфара ѝ при проверка на багажа на дамата при отпътуване от България.Вторият случай е с холандски турист, който на 13-и август заявил, че апаши са му отмъкнали фотоапарат „Панасоник Лумикс”, слънчеви очила „Полароид”, слънчеви очила „Карера”, ръчен часовник „Гес” и ръчен часовник „Керамика”. По думите му кражбата станала три дни по-рано. Два дни след това при отпътуването му от страната ни багажът на холандецът бил проверен и всички изброени вещи се оказали вътре.Според полицията в Бургас тези случаи са част от порочната практика чуждестранни туристи да заявяват кражби на вещи (мобилни телефони, фотоапарати, видеокамери и др.), за да получат удостоверение от Районно управление – Несебър и чрез него да се облагодетелстват от застрахователно обезщетение.Характерно за тези измами е, че гостите от чужбина съобщават за нанесените им щети няколко дни преди отпътуването от България. Обикновено това се случва ден, два, но понякога и в самото денонощие на обратния полет. Целта е полицейските служители да нямат време за разследване на извършеното криминално посегателство. Затова през последните години органите на реда са създали организация със служителите от Граничен полицейски участък – Летище Бургас, като при съмнение за застрахователна измама, уведомяват граничните полицаи и същите извършват проверка за наличие на „откраднатите вещи” в багажа на чужденците.", "date": "2017.08.18", "title": "Чужденци масово мамели, че са обрани на морето, за да приберат застраховки"}
{"url": "https://offnews.bg/analizi-i-komentari/prof-chukov-udarat-ne-e-sreshtu-ispania-a-sreshtu-turizma-663084.html", "text": "Нападението в Барселона е копи пейст, това е осмият атентат в Европа с автомобил, който прегазва хора. Ударът не е толкова срещу Испания, колкото срещу туризма. Това заяви арабистът проф. Владимир Чуково по Нова тв. Той подчерта, че Испания е топ дестинация за младите арабски туристи. Барселона е сърцето на европейския туризъм, 10 милиона са годишно туристите в града. Втората предпочитана дестинация е Гърция, третата е Хърватска, четвъртата е България. Малко се измества дестинацииите на туризма, хората търсят сигурност. На този етап ние сме в сянката, посочи Чуков. Преди месец и половина „Ислямска държава“ заплаши Египет да не приема туристи, същото е в Тунис, отбеляза той.Той допълни, че атентатът в Барселона е бил много жесток, защото водачът е карал на зигзаг, тоест, той се е опитвал да удари максимално много хора. Според проф. Чуков около десетина човека са преките извършители.", "date": "2017.08.18", "title": "Проф. Чуков: Ударът не е срещу Испания, а срещу туризма"}
{"url": "https://offnews.bg/offtopic/pesen-bez-zvuk-vleze-v-chartovete-na-itunes-simeonov-niama-obshto-663113.html", "text": "10-минутна песен без звук се изкачи в топ 50 на онлайн магазина на Apple iTunes. \"Хитът\" се казва \"A a a a Very Good Song\" и е на нюйорския журналист Самир Мезрахи. Логично обяснение за феномена има и тишината в \"песента\" не е вдъхновена от .Всъщност идеята на Мезрахи да пусне беззвучна песен е хитър начин потребителите да избегнат един от най-дразнещите бъгове на iTunes, когато се свързва с аудиото на колата чрез Bluetooth.Когато искате да слушате музика в автомобила си през програмата на Apple, тя пуска най-често първото парче в плейлиста по азбучен ред, което може да съсипе песента за вас, ако я чувате всеки път щом свържете телефона с колата.За това сега Мезрахи ви дава възможност да имате \"песента \"A a a a Very Good Song\" и да имате 10-минутна тишина и време, за да настроите плейлиста за пътуването си без да съсипвате някоя песен.И ако се чудите това ли е единственият начин да се реши проблемът - отговорът е \"не\". Но за потребителите на iTunes явно се оказва най-лесният, след като песента проби топ 50 на програмата за най-сваляни парчета. А от този факт най-щастлив със сигурност е Мезрахи, който продава тихата песен за 99 цента на сваляне.", "date": "2017.08.18", "title": "Песен без звук влезе в чартовете на iTunes, Симеонов няма общо"}
{"url": "https://offnews.bg/turizam/simeonov-slanchev-briag-se-reklamira-za-semeen-turizam-plashtame-12-663112.html", "text": "Вицепремиерът Валери Симеонов се защити за акциите си срещу шумните дискотеки в Слънчев бряг с пост във Фейсбук. Той цитира справка на директора на Института за анализи и оценки в туризма Румен Драганов, според която хотеклиерите изплащали 12 млн.лв. годишно компенсации на туристи, които се оплаквали от шума през почивката си. Симеонов е категоричен, че Слънчев бряг не се рекламирал като курорт за парти туризъм, а за семеен туризъм и само 5-10% били младите хора. Ето и целият пост на Валери Симеонов:Българските хотели в Слънчев бряг изплащат 12 милиона лева годишно в компенсации на туристи, които не могат да почиват от незаконен шум - по информация на Rumen Draganov.В същото време, от всички концесии на плажове, българският държавен бюджет печели 8 милиона лева годишно - пълен абсурд. Както казаха специалистите от бранша, Слънчев бряг не се рекламира като дестинация за парти туризъм - напротив, той се рекламира като курорт за семеен туризъм. Статистиката на хотелиерите го потвърждава - само 5-10% от всички туристи са млади хора, дошли единствено за купона. Те имат своето място в туристическия микс, но това не трябва да става за сметка на останалите 90%, дошли да почиват на прекрасните плажове на Черно море.", "date": "2017.08.18", "title": "Симеонов: Слънчев бряг се рекламира за семеен туризъм, плащаме 12 млн.лв. компенсации за шум"}
{"url": "https://offnews.bg/sviat/dete-na-3-godini-zaginalo-v-atentata-7-godishno-v-neizvestnost-663086.html", "text": "Дете на 3 години е загинало при атентата в Барселона, това е най-младата жертва, съобщиха местните власти. Националността му не се съобщава. 7-годишно момченце от Австралия е в неизвестност, съобщи британското издание \"Тelegraph\". Малкият Джулиан и майка му Джом били в района на площад \"Каталуния\", когато микробусът връхлетял и блъснал десетки пешеходци. Младата жена пострадала при нападението и била откарана в болница със сериозни наранявания.Състоянието й е стабилно и няма опасност за живота й, но вече повече от половин денонощие близките й не знаят къде е Джулиан. Сред ранените са граждани на: Франция, Германия, Холандия, Аржентина, Венецуела, Белгия, Австралия, Унгария, Перу, Румъния, Ирландия, Гърция, Куба, Македония, Китай, Великобритания, Люксембург, Австрия, Канада, Еквадор, САЩ, Филипините, Кувейт, Пакистан, Тайван, Турция, Италия и Алжир.26 френски граждани са били ранени при терористичната атака в Барселона, предаде Ройтерс. 11 от тях са в тежко състояние, уточни френското външно министерство. Министър Жан-Ив Льо Дриан ще посети Барселона по-късно днес, за да се срещне с пострадалите.", "date": "2017.08.18", "title": "Дете на 3 години загинало в атентата, 7-годишно в неизвестност"}
