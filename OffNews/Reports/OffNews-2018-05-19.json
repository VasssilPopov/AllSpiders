{"url": "https://offnews.bg/futbol/cherno-more-chaka-levski-ili-beroe-za-barazhite-za-liga-evropa-video-680992.html", "text": "Черно море ще се изправи срещу Левски или Берое в битка за квота за Лига Европа. Това стана ясно, след като \"моряците\" завършиха наравно 2:2 срещу Локомотив Пловдив и с общ резултат 4:3 стигнаха до баражите срещу третия от първата шестица на Първа лига.Двата отбора си разделиха по едно полувреме, като в първите 45 минути на срещата \"железничарите\" бяха категорично по-добрият отбор на терена и поведоха с 2:0.След почивката обаче сякаш излезе коренно различен тим и Черно море върна гол чрез Марек Кузма, а мачът влезе в продължения. Даниел Димов бе точен с глава в 103-ата минута, което бе достатъчно за гостите, осигурявайки си 7-ото място в крайното класиране на Първа професионална лига.Така \"моряците\" са първият финалист в баража, който ще определи последния български участник в евротурнирите за следващия сезон. Сега всичко е в ръцете на Левски и Берое. Утре \"Сините\" гостуват в Стара Загора на Верея, а футболистите на треньора Александър Томаш ще се изправят срещу ЦСКА. ", "date": "2018.05.19", "title": "Черно море чака Левски или Берое за баражите за Лига Европа (видео)"}
{"url": "https://offnews.bg/futbol/ventci-stefanov-levski-obruga-i-izgoni-nezasluzheno-gosho-petkov-680971.html", "text": "Президентът на Славия Венцеслав Стефанов коментира пред \"24 часа\" сложните взаимоотношения между вратаря на \"белите\" Георги Петков и публиката и ръководството на Левски, чийто цветове е защитавал през кариерата си.Според Стефанов Петков уважава много \"синята\" публика, но има право да е обиден заради отношението към него през годините.\"С уникалните си спасявания той закара Левски в Шампионската лига, иначе щяха да я гледат през крив макарон, както я гледат оттогава. Въпреки всичко той не беше уважаван, а беше обруган и изгонен като предател и какво ли не. Аз безкрайно много вярвам на Жоро.Когато го взехме, той беше сукалче, дето се казва. Беше халф, а не вратар. Стана такъв при нас и за мен е един от най-големите вратари в българския футбол. В Левски беше пренебрегван заради Иванков, макар да бе по-добър от него. Момчето има право да изразява чувствата си, след като постъпиха толкова некоректно с него. За мен той е половин отбор, а във финала за Купата срещу Левски - 75 процента.Каза ми преди мача - Шефе, докараме ли я до 80-ата минута, остави на мен. Питам го - А дузпите? Той - Абе отивай и отваряй шампанското, ако я докараме до дузпи.Той е мъжкар, малко хора могат да го оценят по достойнство. Ако прави сърца и жестове от типа \"Аз съм един от вас\", ще го помнят година-две и толкова. Лошото е, че левскарската публика бързо забравя. Помнят само Гунди и той напълно заслужава, но оттам-нататък?\", казва Стефанов, който също се чувства обиден от публиката на Левски заради хулите по негов адрес.Той държи отговорен за поведението на \"сините\" ултраси ръководството на клуба, което им дава пари за хореография, но почти не изисква нищо насреща. Босът на Славия дава за пример собственикът на ЦСКА Гриша Ганчев, който в голяма степен е парирал доста от негативизма на публиката.", "date": "2018.05.19", "title": "Венци Стефанов: Левски обруга и изгони незаслужено Гошо Петков"}
{"url": "https://offnews.bg/futbol/guardiola-iska-iniesta-za-pomoshtnik-v-manchestar-siti-680970.html", "text": "Мениджърът на Манчестър Сити Пеп Гуардиола иска да привлече легендата на Барселона Андрес Иниеста за негов помощник в клуба. Халфът на каталунците е първият избор на наставника за заместник на Микел Артета, който се очаква да поеме Арсенал. Иниеста обмисля възможността да стане играещ треньор при шампионите на Англия, където отново да работи с бившия си съотборник и наставник Гуардиола.Според медиите в Англия вече текат преговори между \"гражданите\" и футболиста. Иниеста е един от най-успешните играчи в историята. Освен световна и европейска титла с Испания той има осем титли на Испания и четири трофея от Шампионската лига. Първоначално Андрес обмисляше оферти от Китай и Съединените щати, но възможността да работи като треньор в един от водещите клубове в Англия е променила мнението му.", "date": "2018.05.19", "title": "Гуардиола иска Иниеста за помощник в Манчестър Сити"}
{"url": "https://offnews.bg/politika/liderat-na-abv-gerb-i-bsp-sa-politicheski-in-i-ian-da-se-radikalizir-680972.html", "text": "Лидерът на АБВ Константин Проданов заговори обновление на лидерския екип на партията включително и за своя председателски пост. Проданов отбеляза участието на партията в парламентарните избори през 2016 година, като посочи, че те са преминали под знака на популизма и острото политическо противопоставяне. Това не позволило на коалиционния формат, в който АБВ се яви на вота да разгърне добре потенциала си.Проданов се обяви категорично за развитието на ядрената ни енергетика.Лидерът на АБВ бе категоричен, че през последната година правителството на ГЕРБ и коалиционните им партньори продължават с имитацията на реформи, и с отстъплението от такива дори при минимален натиск. По думите му в държавата цари хаос, а тя на практика е на ръчно управление в ръцете на един човек, който с лека ръка раздава милиони с една единствена цел - временно да заглуши гласовете на недоволните от неговото управление.Проданов обвини парламентарната опозиция в крайно неадекватно поведение. Според него отсъства разговорът за идеите, за това накъде върви България, за големите проблеми пред нашето общество, за необходимите действия за оцеляването ни като нация.Лидерът на АБВ посочи и че печелившата формула единението около автентични леви, градивни, родолюбиви каузи. Каузи, които обединяват обществото, а не го разделят.Според него нарастващата агресия, поляризацията в политиката, търсенето на популярност чрез налагане на ежедневния скандал като практика, става все по-утвърден не само у нас, но в света феномен, който все по-често е комбиниран с грубо, радикално говорене, насаждащо страх, омраза и разделение.", "date": "2018.05.19", "title": "Лидерът на АБВ: ГЕРБ и БСП са политически Ин и Ян. Да се радикализираме!"}
{"url": "https://offnews.bg/sviat/ruskite-vojski-shte-poluchavat-skoro-novi-iadreni-orazhia-obiavi-puti-680967.html", "text": "До няколко години руските въоръжени сили ще започнат да получават нови ядрени оръжия, съобщи в петък президентът Владимир Путин, цитиран от Асошиейтед прес и БТА.През 2020 г. се очаква армията да бъде снабдена с руски стратегически ракетни комплекси от пето поколение, изстрелващи междуконтинентални балистични ракети \"Сармат\". А още догодина ще започнат доставките на ракетни комплекси \"Авангард\" с хиперзвукови междуконтинентални ракети. Продължават изпитанията и на други перспективни комплекси за руските стратегически сили, посочи Путин на съвещание с ръководствата на министерството на отбраната и на предприятия от отбранително-промишления комплекс.\"Сармат\" използва тежки междуконтинентални ракети с течно гориво, изстрелвани от шахти. А комплексите \"Авангард\" се очаква да бъдат приети на въоръжение в Русия вместо остаряващите мобилни ракетни комплекси \"Топол-М\", напомня \"Комерсант\".Ракетите с твърдо гориво, изстрелвани от \"Авангард\", могат да доставят бойни глави на разстояние от 2000 до 6000 км. Това е един от поводите САЩ да обвиняват Русия, че нарушава договора за ликвидиране на ракетите със среден и по-малък обсег от 1987 г., предвиждащ всички ракети с обсег под 5000 км, способни да носят ядрен заряд, да бъдат унищожени. Кремъл обаче системно отрича да нарушава този договор, отбелязва изданието.", "date": "2018.05.19", "title": "Руските войски ще получават скоро нови ядрени оръжия, обяви Путин"}
{"url": "https://offnews.bg/futbol/bufon-se-sboguva-s-iuventus-sled-pobeda-nad-verona-i-sedma-poredna-tit-680987.html", "text": "Легендата на Ювентус Джанлуиджи Буфон се сбогува с Ювентус при победата на торинци с 2:1 над Верона в мач от последния кръг на Серия \"А\".Вратарят беше сменен в средата на второто полувреме, при резултат 2:0, като моментът беше много емоционален и легендата, съотборниците му, тифозите, не успяха да сдържат сълзите си.Раздялата с Джиджи може да се равнява единствено с тази, която имаше Франческо Тоти преди година, когато той сложи край на многогодишното му приключение с любимата Рома.След смяната Буфон премина покрай всички трибуни, фенове се надпреварваха да се докоснат до него, а той уважи всички. След мача Юве получи седмото си поредно Скудето, което вратарят вдигна над главата си.Иначе головете за шампионите бяха дело на Даниеле Ругани (50) и Миралем Пянич (52), а за Верона се разписа Алесио Черчи (76). Последен мач за \"бианконерите\" изигра и Стефан Лихтщайнер, който също беше неизменен участник в седемте поредни титли. В края на срещата швейцарският ветеран изпусна дузпа.Настроението в Торино бе празнично, като това повлия сериозно и върху представянето на двата тима. Голямата цел на \"черно-белите\" тифози през този следобед беше да отдадат почит на своя митичен капитан - Джанлуиджи Буфон.", "date": "2018.05.19", "title": "Буфон се сбогува с Ювентус след победа над Верона и седма поредна титла (видео)"}
{"url": "https://offnews.bg/temida/elena-joncheva-osadi-bojko-borisov-i-gerb-za-5000-leva-680984.html", "text": "Премиерът Бойко Борисов и ГЕРБ са осъдени да платят 5000 лева на депутатката от БСП и журналист Елена Йончева. Това реши съдия Иво Вътев от Софийския районен съд (СРС) по делото за непозволено увреждане, което Йончева заведе срещу Борисов и управляваната от него партия, съобщи правният сайт То е заради две изказвания на Борисов в предизборната кампания миналата година – на 10 март в Бургас и на 12 март във Варна, в които той казва, че правителството на ГЕРБ е било принудено да плаща милиони за интервюта на Йончева. Съдът е приел за доказано, че депутатката е претърпяла вреди от първото изказване на Борисов по време на събитие в Бургас, в което той казва:Друга негова реплика от събитието, с която съдът приема, че е увредил Йончева, е „бяхме принудени милиони да платим за нея. С мъж – премиер тогава“, в която е визирана и връзката в миналото на журналистката с бившия премиер Сергей Станишев.Решението на съда е от 17 май, точно месец след последното заседание по делото и с него Борисов и ГЕРБ са осъдени да платят солидарно на Йончева обезщетението от 5000 лева, както и разноски за 825 лева. Нейният иск беше за 20 000 лева, но не е бил уважен в цялост. Затова Борисов и ГЕРБ също имат право на разноски. Те бяха представлявани от Марин Марковски и Божидар Терзийски, но по делото не са били представени доказателства за сключен договор, както и за извършено плащане на хонорар, заради което не им е присъдено нищо.Пред съда Йончева твърди, че правителството никога не ѝ е плащало пари за интервюта или за правенето на документални филми и репортажи, а тези твърдения на Борисов са накърнили честта, достойнството, авторитета, доброто име и репутацията ѝ на общественик. Искът срещу ГЕРБ е заради това, че Борисов говори от името на партията.Борисов и защитата му оспориха правото на Йончева да иска обезщетение за непозволено увреждане, като пред съда казаха, че в речта си в предизборната кампания той говорел общо за плащани пари, а не конкретно за нея. Според тях, дори и съдът да приеме, че е налице увреждане, то искът е прекомерно висок, защото върху Йончева от години тегнели съмнения, че в кариерата си е била облагодетелствана от връзката си със Станишев. Освен това, като публична личност, трябвало да има и по-висока търпимост към критика и да не се засяга от нея. Според ГЕРБ пък отговорността по Закона за задълженията и договорите (чл. 45 и чл. 49) е алтернативна и не може да се претендира като солидарна.В хода на делото беше назначена експертиза, която да установи дали в множеството публикации, репортажи и записи от тези предизборни изяви на Борисов, той е казал точно тези думи. Борисов и ГЕРБ са оспорили, например, че запис на „Нова телевизия“ е бил монтиран и затова е негоден като доказателство. Съдът е отхвърлил възражението, като любопитно е, че се позовава в случая и на разпитания като свидетел Никола Николов, който работи в пресцентъра на ГЕРБ. В показанията си той сам е потвърдил, че Борисов е изрекъл точно тези думи в Бургас, заради които Йончева претендира за обезщетение.В решението си съдът подчертава, че думите на Борисов са били ясно и недвусмислено насочени именно към Йончева и публиката е стигнала до този извод, без да се налагат интерпретации.Борисов и ГЕРБ са получили съдебни удостоверения, за да могат да искат от Министерството на финансите и Държавна агенция „Разузнаване“ документи, с които да докажат платените пари на Йончева, но такива доказателства така и не били получени. Само от БНТ изпратили договорите с Йончева, но и от тях не се доказва, че държавата е плащала подобни суми на журналистката за взето интервю.Съдът приема още, че виновното поведение на Бойко Борисов е при изпълнение на работата му, а тя е възложена от партията ГЕРБ, която той пък управлява. Решението на съдия Иво Вътев може да бъде обжалвано пред Софийския градски съд.", "date": "2018.05.19", "title": "Елена Йончева осъди Бойко Борисов и ГЕРБ за 5000 лева"}
{"url": "https://offnews.bg/koloezdene/kris-frum-se-varna-v-igrata-za-rozovata-flanelka-680981.html", "text": "Състезаващият се за Team Sky Крис Фрум завърши първи в тежкия 14-и етап и записа първа победа в Обиколката на Италия. По този начин британецът се върна в спора за розовата фланелка.В 186-километровото трасе между Сан Вито ал Таляменто и Монте Дзонколан, което имаше има пет сериозни изкачвания, Фрум за пореден път демонстрира своите качества на такъв тип трасета и спря хронометрите на 5:25:31 часа. На 6 секунди след него завърши Саймън Йейтс (Mitchelton–Scott), a трети с 23 секунди изоставане, се нареди италианецът Доменико Позовиво (Bahrain–Merida).Отборът Team Sky се сработи отлично и изведе Фрум до 5-ия километър, където на дългите изкачвания със среден наклон 15%, основната група започна да се разкъсва, а британецът започна да гони първата си победа в тазгодишното Джиро. В общото класиране продължава да води Йейтс, чието общо време е 61:19:51 часа, а вторият със закъснение от 1 минута и 24 секунди е холандецът Том Дюмулен (Sunweb), трети е Позовиво със закъснение от 1 минута и 37 секунди. Фрум пък е 5-и на 3 минути и 10 секунди.На състезателите им предстои да изминат 176 километра между Толмецо и Сапада, което е още един маратонски етап с немалко изкачвания.", "date": "2018.05.19", "title": "Крис Фрум се върна в играта за розовата фланелка"}
{"url": "https://offnews.bg/kultura/equinox-podpisaha-dogovor-s-iunivarsal-za-album-680985.html", "text": "Българските представители на тазгодишната „Евровизия” – групата „Екуинокс”, подписа договор с най-голямата музикална компания в света „Юнивърсъл”.Жана Бергендорф, Владимир Михайлов и Георги Симеонов-JJ ще са основното ядро в новите песни, които групата ще запише за „Юнивърсал” в мини албум.Тримата певци и продуцентът им Борислав Миланов имаха среща в София с един от президентите на световния гигант.Пред предаването COOL...T по бТВ шефът от „Юнивърсъл” потвърди, че вече работят с групата по следваща песен.„Екуинокс” е първата българска група, с която работим и затова сме много развълнувани. По принцип работим с всеки артист, който е добър, няма значение откъде идва. Сега сме фокусирани в това да увеличим успеха на „Кости” (Bones) във всички страни, а след това ще се заемем със следващия проект”, каза пред COOL…T Корнелиус Балин.", "date": "2018.05.19", "title": "EQUINOX подписаха договор с Юнивърсъл за албум"}
{"url": "https://offnews.bg/kultura/zlatnata-palma-ochakvania-i-zalozi-680982.html", "text": "Филмът, който закри състезанието в Кан беше «Дивата круша» на носителя на една \"Златна палма\" Нури Билге Джейлан (за чеховския \"Зимен сън\", 2014), който теоретично може да влезе в най-престижния киноклуб на два пъти носителите на това отличие.Тук той протяжно, детайлно и много реалистично (в продължение на цели 183 минути) разказва за млад мъж, който се връща в анадолската провинция при семейството си и там амбициите му да стане писател потъват в бита и конфликтите с баща му. Фино и дълбинно изследване на семейните връзки и препятствията пред творческата личност, борбата на поколенията и на традицията с новото. Впечатляваща е работата на оператора Гьокхан Тириаки, който на пресконференцията каза, че Джейлан винаги върви срещу течението и всеки път иска нещо ново. А турският режисьор обобщи, че това, което го интересува, е изследването на човешката природа.Филмът Capharnaum на ливанката Надин Лабаки току-що получи Наградата за гражданска доблест, присъждана за първи път от специално жури с президент мавританския режисьор Абдерахман Сисако („Тимбукту, в състезанието 2014 и с номинация за чуждоезичен „Оскар“). Тази награда откроява хуманитарните, универсални и граждански ценности на филм от официалната селекция. Така Capharnaum се позиционира като един от сериозните претенденти за „Палмата“. Но не само заради това, разбира се, а защото е вълнуваща история и силно овладяно кино, което натиска най-болезнените точки на съвременността: малтретирането на деца в семейството, нелегалните имигранти, работещите без документи, безпросветната мизерия и безразличието на институциите. Героите са две изоставени деца, скитащи по улиците на Бейрут и Ливан - Зен на 12 и Йонас на 2 годинки, които се отглеждат почти сами. Зен няма документи, следователно не съществува пред закона, напуска семейството си и филмът показва неговата инициация в жестокия свят на възрастните.Режисурата е далеч от сантименталната интерпретация, която предполага подобен сюжет. Рамката е строга – малкият Зен е решил да започне съдебен процес срещу родителите си, с обвинение че са му дали живот, но са неспособни да го отгледат нормално. Стилът е остро реалистичен, наблюденията на окаяната среда точни и обективни.Децата-актьори във филма, водени превъзходно, имат почти идентичната съдба на своите герои - по време на снимкките родителите на малкото са арестувани и екипът им помага да напуснат страната. Зен е показан като малък боец, който всячески се опитва да изплува от мизерията, показана като фаталност. Направен с мярка и тънка чувствителност от жена, третиращ парещите проблеми на изключените и при жури, в което има 5 жени ливанският филм има всички шансове за „Палмата“ или за някоя от другите важни награди.От последните дни впечатление направи и „Айка“ на казахстанския режисьор Сергей Дворцевой. Той е в същата тематична и стилистична посока, дори има и сюжетни съвпадения . „Айка” също говори за трагедията на хората без документи и идентичност в съвременните общества, където огромни маси мигранти се устремяват към по-добър живот и са готови да плащат всякаква цена. В случая това е млада киргизка (Caмал Йеслямова), която бяга от бедността и иска да се закрепи в Москва. Тя ражда дете и веднага го изоставя, защото е невъзможно да го гледа. Документите й са с изтекъл срок, работи в ужасни условия на черно, не й плащат, не може да си намери нова работа, притискат я кредитори-мафиоти, накрая я изхвърлят и от мръсната комуналка, където живее с десетки подобни на нея клетници... На финала все пак майчинският инстинкт надделява. Заснет изцяло от ръка, дълбаещ дъното на социалното дъно, изследващ човекът в тотална безизходица и без никаква надежда „Айка“ донякъде напомня киното на братята Дарден, но остава на нивото на констатацииите и на познатата „чернуха“. Хуманното послание е силно, но е без адресат. Филмът има шанс да получи награда за женска роля за Самал Йеслямова, която изгражда от начало до край цялостен образ на жена в безизходица, решена да надмогва злото и да оцелява.На фона на това радикално социално кино последното френско предложение „Нож в сърцето“ на режисьора Ян Гонсалес прозвуча неубедително, да не кажем скандално. Главната героиня (Ванеса Паради като ледена блондинка-лесбийка) е продуцентка на гей-порно филми от края на 70-те. Принудена е да се изправи пред сериен убиец, който брутално избива „актьорите“ от екипа й. Изпъстрен с претенциозни и кичозни визиони, неовладян като разказ, „Нож в сърцето“ е маскирано порно, което претендира за авторско кино. Дори присъствието на Ванеса Паради, която иска да пренасочи кариерата си от певица към актриса, не може да спаси тази безкрила история.„Гледачът на кучета“ на Матео Гароне, макар и направен суперпрофесионално по законите на напрегнатия трилър, едва ли има шанс за „Палмата“. Това е историята на едно брутално приятелство между двама маргинали, единият гледач на кучета с малък магазин-лечебница, другият наркоман-бандит, което завършва зле в едно мизерно римско предградие.В момента журито на Кан заседава. Всички автори и журналисти са притихнали в очакване на шума от листата на палмовата клонка.", "date": "2018.05.19", "title": "Златната палма - очаквания и залози"}
{"url": "https://offnews.bg/stil/rokliata-na-megan-markal-e-tvorenie-na-zhivanshi-680975.html", "text": "Роклята на Меган Маркъл е дело на „Живанши“, съобщи Ройтерс. Моделът с дълги ръкави и деколте тип лодка е създаден от Клеър Келър, първата жена художествен ръководител на известната френска марка.„Меган Маркъл и госпожица Келър се срещнаха по-рано тази година и работиха съвместно по дизайна, който олицетворява една минималистична елегантност“, заявиха от двореца Кенсингтън.„Фокусът на роклята е деколтето, което грациозно оформя раменете и подчертава тънката талия на херцогинята на Съсекс“, се казва още в изявлението.Линиите на роклята се простират към гърба, където шлейфът пада на меки гънки. Тънките ¾ ръкави добавят капка изискана модерност.Дългият воал на Меган, изработен от копринен тюл, беше украсен с ръчно бродирани цветя от копринени нишки и органза и отдава почит на 53-те страни от Британската общност.\"Клеър Келър създаде воал, представящ отличителната природни дадености на всяка страна от Британската общност, обединени в една зрелищна флорална композиция \", каза дворецът.Кралица Елизабет пък даде на 36-годишната булка диамантената тиара на кралица Мери. Тя е създадена през 1932 година и  в центъра ѝ се намира брошка, изработена през 1893 година.Меган също така носеше обеци на „Картие“, както и гривни и копринени сатенени обувки.", "date": "2018.05.19", "title": "Роклята на Меган Маркъл е творение на 'Живанши'"}
{"url": "https://offnews.bg/obshtestvo/eto-gi-bogatstvata-otkriti-pri-izgrazhdaneto-na-magistrala-struma-vi-680988.html", "text": "Тази вечер, в европейската нощ на музеите, в Регионалния исторически музей в Благоевград, бе открита изложбата „Автомагистрала „Струма“ – Пътят към Европа. Покровник, Мощанец, Дамяница – археологически проучвания по ЛОТ 3“.Тя, заедно със съпруга си Илия Кулов е работила на това селище. Находките от Дамяница са групирани в 5 теми: „жители“, „занаяти“, „мода“, „ритуали и знаци“ и „Аз съм човек и нищо човешко не ми е чуждо“ - известна фраза на римския поет Публий Теренций.В експозицията са представени резултатите от проучванията на трите големи обекта, разкрити по трасето на АМ „Струма“, преминаващи през територията на Благоевградска област. Това са: Покровник и Мощанец – антични и късно-антични селища от III-VI в., и Дамяница – праисторическо селище от късен неолит до финален халколит (втората половина на VI хил. пр. Хр. до първата половина на IV хил. пр. Хр.).Според нея играта е с хазартен оттенък, има и много съдове с различни окраски.Аз съм праисторик и работих като ръководител на обекта при Дамяница. Там личи праисторическата култура, която е център на цивилизацията. Културата там е уникална и на много високо ниво, тя е взаимствана първоначално от анадолите. Ако вземем предвид Европа, тук е център на появата на европейската цивилизация. Ако сравним неолитната култура в Централна Европа, тя е много по-бедна. Това личи по начина на изработка на съдовете, накитите. Само тук може да се срещне таи култура, затова е с много важно не само национално, но и европейско значение. Римската империя например е била обширна и навсякъде, затова и находките от това време са широко разпространени и почти еднакви. Докато находките от Дамяница могат да се видят само тук и са уникални”, завърши Кулова.Тя разказа и за находките на останалите два обекта:Тя представи и третият обект-край село Мощанец.Той има същите хронологически рамки, тоест III– V век. Има и структури от ранна желязна епоха и средновековието. Освен жилищни сгради и стопански постройки, има също некропола от 70 гроба с много богат инвентар. В изложбата показваме гробни дарове, много красиви стъклени съдове, изцяло запазени, накити, фибули, пръстени и естествено монети.Проучванията на обектите се финансира от Оперативна програма „Транспорт и транспортна инфраструктура“ 2014-2020 г. и са реализирани по договор между Агенция „Пътна инфраструктура“ и Националния археологически институт с музей при БАН, с активното участие на археолози от Регионален исторически музей - Благоевград.", "date": "2018.05.19", "title": "Ето ги богатствата, открити при изграждането на магистрала Струма (видео)"}
{"url": "https://offnews.bg/futbol/den-godina-hrani-v-kiev-iskat-po-2000-leva-za-noshtuvka-za-finala-na-680974.html", "text": "Голяма част от феновете на \"Ливърпул\" и \"Реал\" Мадрид се отказват да присъстват на финала на Шампионската лига заради високите цени на хотелите в Киев. Това съобщава местният вестник \"Вести\", цитиран от бТВ.Финалът на най-престижния турнир в Европа ще се състои на 26 май на Олимпийския стадион в Киев, който има капацитет от 70 хиляди места.Дълго преди този мач местните хотели повишиха цените си за тази дата между 5 и 10 пъти.Според изданието, феновете на двата отбора са спрели да резервират билети за финала, въпреки че техния жизнен стандарт е няколко пъти по-висок от този в Украйна.Привържениците на \"Ливърпул\" не могат да си позволят да дойдат или да останат в Украйна за двубоя за титлата Шампионската лига. Те считат това за \"най-скъпия финал в историята\" и се оплакват от измами\", пише още \"Вести\".Според фен на английския тим най-ниската цена за нощувка в хотел в периода 25-27 май е 900 лири (малко над 2000 лева в наши пари), а за три нощувки тя варира между 1800 и 3000 лири.Властите в Киев все пак обявиха, че очакват около 35 хиляди привърженици от чужбина да присъстват на мача.", "date": "2018.05.19", "title": "Ден година храни: В Киев искат по 2000 лева за нощувка за финала на Шампионската лига"}
{"url": "https://offnews.bg/politika/rumen-petkov-e-noviat-lider-na-abv-680976.html", "text": "Третият редовен конгрес на ПП АБВ избра Румен Петков за председател на партията. Петков получи доверието на 579 от общо 591 делегати на форума. Трима гласуваха против, 9 се въздържаха. Конгресът на АБВ излъчи нов състав на Националния съвет на партията от 99 души. Избрани бяха и 15 души от състава на Изпълнителното бюро, което ще бъде допълнено до 21 души.Преди вота досегашният лидер на извънпарламентарната лява партия Константин Проданов се обяви за смяна на курса и ръководството на партията, която според него трябвало да се радикализира.В същия дух бяха и думите на основателя на АБВ и президент на България в периода 2002-2012 г. Георги Първанов.Според него АБВ трябвало да има ясна, твърда действена концепция по многобройните обществени конфликти.Той призова конгреса на АБВ да даде мандат на ръководството на партията за активни преговори със сродни политически формации и да се вземе решение за нова коалиция.", "date": "2018.05.19", "title": "Румен Петков е новият лидер на АБВ"}
{"url": "https://offnews.bg/futbol/chelsi-e-noviat-nositel-na-fa-kap-video-680993.html", "text": "Челси спечели ФА Къп за 8-и в път, след като победи Манчестър Юнайтед с 1:0 на емблематичния стадион \"Уембли\". В герой за \"сините\" се оказа Еден Азар, който вкара от дузпа.Оттам насетне символичните домакини заложиха на здрава защита, а Тибо Куртоа сътвори поредица от решителни спасявания, които не позволиха на съперника да се добере дори до продълженията.Така Мениджърът на лондончани Антонио Конте пък ще напусне клуба с отличие. Миналата година той вдигна титлата, а сега и най-стария клубен трофей в света.Футболистите на мениджъра Жозе Моуриньо пък пропуснаха да изравнят Арсенал по спечелени отличия в турнира и през тази кампания ще се задоволят със среброто както тук, така и във Висшата лига.", "date": "2018.05.19", "title": "Челси е новият носител на ФА Къп (видео)"}
{"url": "https://offnews.bg/ikonomika/rozoproizvoditelite-shte-poluchat-darzhavna-pomosht-680969.html", "text": "Министърът на земеделието, храните и горите Румен Порожанов се срещна в Карлово с розопроизводителите и кметовете на населените места в региона. Поводът са протестите на земеделски стопани заради ниските изкупни цени на розовия цвят.Той обеща розопроизводителите, които са регистрирани и са претърпели загуби ще получат държавна помощ \"де минимис\".Ще се работи и за приемане на Закон за розата, който да регламентира процеса от посадъчния материал до преработката в дестилериите.В момента има нелоялни производители, които ползват вносни продукти от Иран, Турция и Тунис, смесват ги с българското розово масло и по този начин компрометират качеството и марката му на световните пазари. Това заедно с увеличените розови насаждения с по 10% годишно води и до намалението на изкупните цени тази година.Министър Порожанов обяви, че утре в 11 ч в министерството на земеделието ще проведе среща и с дестилериите, които преработват розовия цвят. На нея са поканени и асоциациите на розопроизводителите и кметове на населените места в региона.", "date": "2018.05.19", "title": "Розопроизводителите ще получат държавна помощ"}
{"url": "https://offnews.bg/liubov-i-seks/kralskata-svatba-na-printc-hari-i-megan-markal-galeria-680980.html", "text": "Американската актриса Меган Маркъл и британският принц Хари си казаха \"Да!\" по време на най-голямото светско събитие на годината. Двамата вече официално са херцог и херцогиня на Съсекс. Церемонията се проведе в двореца Уиндзор, в църквата \"Св. Джордж\", а броят на гостите е над 2600 души.Сред тях са Джордж Клуни и съпругата му Амал, Дейвид и Виктория Бекъм, Серина Уилямс, Опра Уинфри, Елтън Джон, колегите на Маркъл от американския сериал \"Костюмари\" и др.Роклята на Маркъл бе сред най-обсъжданите елементи на сватбата. Моделът е на „Живанши“ и е създаден от Клеър Келър, първата жена художествен директор на френската марка.След официалната церемония на сватбата на Меган Маркъл и принц Хари последва прием, в който гостите и младоженците ще могат да отбележат любовта на новите херцог и херцогиня на Съсекс.Почитатели на кралското семейство се стекоха от цял свят, а някои от тях си направиха лагери по продължението на маршрута, по който Меган Макръл премина, за да стигне до двореца Уиндзор.", "date": "2018.05.19", "title": "Кралската сватба на принц Хари и Меган Маркъл (галерия)"}
{"url": "https://offnews.bg/zvezdi/tortata-gostite-i-meniuto-za-priema-sled-venchavkata-na-printc-hari-i-680977.html", "text": "След официалната церемония на  следва прием, в който гостите и младоженците ще могат да отбележат любовта на новите херцог и херцогиня на Съсекс. Нейно величество Кралицата дава празничния обяд в зала \"Св. Джордж\" в замъка Уиндзор за около 600 гости, събрани от сватбената служба.На гостите се сервират селекции от апержи, лангустини, пиле, пъдпъдъчи яйца, крокети и т. н. Сред основните храни присъстват пиле фрикасе, ризото, печено свинско, а сред сладките - френски макарони, крем брюле и тарталети.Сватбената торта също ще бъде сервирана по време на приема. Създадена от Клер Пак, тя се отличава със сироп от бял цвят, направен в кралската резиденция в Сандрингам от дърветата в имението. Пълнежът е изработен от лимонена извара и бъзов крем. Тортата е украсена с швейцарски сметанов крем и 150 свежи цветя, предимно британски, включително божури и рози.Приемът ще включва разрязването на сватбената торта и речите на принц Чарлз, принц Хари и г-жа Макръл. Принц Уилям, който е кум на младоженецa, ще бъде водещ на събитието.Сред звездните гости са Джордж Клуни и неговата съпруга Амал, Виктория и Дейвид Бекъм, Елтън Джон, Опра Уинфри, Серена Уилямс и др.", "date": "2018.05.19", "title": "Тортата, гостите и менюто за приема след венчавката на принц Хари и Меган Маркъл"}
{"url": "https://offnews.bg/nashite-avtori/chovekat-kojto-razkazva-za-polunosht-razkaz-ot-zdravka-evtimova-680937.html", "text": "Една висока жена в кафява рокля, каквито продаваха в смесения магазин – кръчма, хлебарница, стъкларница, железария, аптека - в Старо село, и едно хлапе в розов сукман, закупен от същия магазин, носеха кошници с розови домати. Бе зеленчук за чудо и приказ. Двете вървяха бавно, времето беше нито добро, нито лошо, какво друго да кажеш за облаци, които се мотаят бездомни по небето? Магистралата за Кулата бе на една приказка за Пепеляшка разстояние оттук, но жената в кафявата рокля въздъхна.- Не я знам тая приказка, Анче.- А знаеш ли за Елиза и единайсетте лебеди? – попита хлапето, малко по-голямо от доматите за чудо и приказ в кошничките му.- Не я знам. Мога да ти покажа как да прегризваш връв, когато те връзват, че да те бият – добави жената. – В моето село всеки иска да те върже. Още като те опасват с въже или връв, трябва така да се надуеш, щото да те вържат надута. После ти пускаш въздуха, обръщаш костите си навътре, въжето се охлабва, измъкваш се и ходиш да биеш тях. И ги тупаш много, че едвам да си отидат при жените. Да знаят, че ако още един път те срещнат и искат да те смачкат, няма повече да могат да си отидат при жените.- Аз не искам да ги натупам толкова, че да не могат да си отидат до жените – каза детето. – Дори Филип, новия мъж на мама, не искам да бия толкова. Нали сега той се грижи за нея. Дава ѝ много ядене.- Щом не ги тупаш, те ще тупат тебе, моето момиче.- А не може ли аз да ги обичам и те да обичат мене?- Не може. Те не обичат никого.- Стой - каза детето, без предупреждение остави доматите на земята, бръкна в джоба на розовата си рокля. Джобът беше зашит на гърдите и беше по-голям от роклята. – Направих го от кал.Жената погледна омачканата, безформена топка в ръцете на хлапето и попита:- Това круша ли е?- Не. Това е сърцето ми, мамо Дарино. Искам да ти го подаря. Ти ще го гледаш по-добре от мене. Мене ми се карат и не мога да се измъквам като гущер, като ме вържат. По-добре да ходя без сърце и ти да ми го пазиш.Жената остави кошниците на до платненките си, една едра, все още непочерняла от слънцето жена. Тя заряза зеленчука на земята, хвана детето под мишниците, вдигна го високо, високо, по-високо от слънцето, целуна го по двете бузи и накрая по челото.- Ще ти пазя сърцето най-много от всичко на света, Анче, чедо.После двете отново вдигнаха кошниците и продължиха по пътеката към магистралата за Кулата, която беше на една приказка място от Старо село.- Имало едно време едно дете – започна хлапето, мъкнейки внимателно доматите. – На това хлапе майка му умряла, но не за планина време, а само за малко, колкото да си почине от магиите. Тя можела да прави добри магии за хора - да спечелят три милиона лева, да не се карат, да не налитат на бой. Но нейните били все трудни магии, детето крачело по петите на майка си, досаждало и ѝ пречело, затова тя решила да се скрие. Отишла при смъртта. Там е топло и никой не те тормози - детето млъкна.- И? Какво става по-натам? – попита жената в кафявата рокля с дребни жълти звезди и луни вместо цветя.- Ами майката взела смъртта си в куфара и двете отишли в София. Оттогава смъртта живее в София. Там има големи магазини. Хората тичат до тях и не ѝ се налага много да обикаля, за да търси човека, дето си е избрала. Отскача в магазина и го прибира – обясни детето. – Където се появи смъртта, мирише на печени бадеми, затова аз знам кога се приближава насам. Ако искаш да не тръгваш с нея, изпечи ѝ бадеми, сложи ги пред прага на къщата, тя ще си хапне, ще ѝ стане добре и ще каже: - „Тоя човек е много тежък, няма да го отнасям сега, нека си живее. Друг път ще намина за него“. Това ми го разказа мама. Тя е стояла при смъртта, но се върна обратно, за да ме научи да си слагам камъни в устата. Когато имаш малки камъчета в устата, приказваш английски. Когато камъните в устата ти са големи и тежки, знаеш само български и никаква други думи не можеш да обелиш.- Не е вярно – възрази жената. – Слагах си съвсем дребни камъчета в устата, обаче баща ти каза, че разбира какво му казвам, а той не знае английски.- Нали ти разказвам приказка сега! – прекъсна я детето. – Една жена в София била толкова стисната, че дори смъртта не искала да ходи при нея. Тая същата жена казала на детето: – „Аз съм твоя баба.“ Как да обясниш на такава, че стиснатите хора нямат внучета? А таткото на детето бил толкова лош, че си нямал дете.- Как така си нямал? – учуди се високата жена.- Ей така. Щом си лош, дори да имаш дете, пак нямаш – обясни малката. – Добре че при лошия баща дошла една жена. Детето си рекло: – „Каква е проклета тази лошотия, толкова е грамадна, че магазинът за рокли, ракия и хляб не може да я побере. Ако тази жена се изправи, ще ни бутне къщата“ – така си помислило детето и затова ѝ казвало: - „Мерси моля, жено. Аз няма да те нервирам. Не ме бий и не си изправяй главата нагоре, че покривът ще се срути върху нас и ще ни смачка“ - и детето метяло пред жената. - Да, точно така ми каза – обади се жената със звезди в роклята. Но момичето сигурно не я чу. Продължи приказката, без да прекъсва:- Хлапето все си мислело, че великанката е злобна като ония пиявици в реката, дето ти изпиват кръвта, влизат ти под кожата и само лицето ти се запазва цяло. Но това не си ти, пиявицата е, само че те е изпила, намушила се е под кожата и прилича на човек. С повечето хора се случвало така. Горкото си повтаряло на ума – „Тая великанка не може да е човек, в нея е влязла една от ония грамадни пиявици от реката”. Обаче детето въобще не било бъзливо. Всяка пиявица, дори да е грамадна, е по-глупава от най-глупавото дете. А аз не съм глупава - рекло си то. Един ден дребното казало на високата жена „майко“ и тя от пиявица се превърнала отново в жена. Започнала да нарича детето „Анче Писанче“. Така никой не му бил казвал дотогава. Детето не било чак толкова умно, напротив, много напротив, било по-глупаво от най умното хлапе на света, едно момче Шушомир.- Той не се казва Шушомир, а Страцимир – намеси се високата жена, която въобще не се огъваше под тежестта на кошниците с домати – а това бяха страшни кошници, всяка голяма колкото воденица.- Шушомир се казва – поправи я детето...- Страцимир се казва – настоя по-силно жената. – Викат му Шушомир, защото като го питали - как се казваш? - той отвръщал: - Шушомир.- В моята приказка момчето е Шушомир – хлапето продължи напред, една жилава костичка под тежестта на доматите. - Момиченцето не усетило как започнало да обича онази грамадна жена. То я превърнало от пиявица в човек, а тя го превърнала от страхливо дете в смело дете. То я обичало толкова много – оттук до края на всички приказки и до края на всички букви на българската азбука. Затова жената от лоша жена станала добра.Двете вече наближаваха магистралата, защото се чуваше как фучат колите, които бързаха да стигнат до края на асфалта – а един асфалт знаеш ли му акъла? Тук свършва, после продължава в друга посока и кой знае къде ще се затлачи колата насред пътя.- Виж, мамо Дарино. Много е важно в една къщичка да има дете. То може да не е толкова умно като Шушомир, то може да не е чак толкова добро – момичето в моята приказка е чупило три пъти чаши, веднъж е загубило вилица и си губило шапките – защото не го е било страх от слънцето. Искало слънцето да гали не шапката, а детето – затова нарочно си губело шапката и не било особено добро. Да, но като в една къщичка има дете, пиявицата става жена. Отначало тая жена е лоша, защото не може да забрави какво я е научила пиявицата, но детето я научава да бъде майка и жената за две седмици става добра, даже за една седмица.Високата жена с тежките кошници отначало нищо не каза. Мълча, защото се беше задавила от вятъра. Понякога човек се задавя от вятъра, но не го хваща кашлица от това.- И после? – попита накрая жената в кафявата рокля на звезди и луни толкова тихо, сякаш не искаше доматите да чуят въпроса ѝ.- После, един ден детето чуло лошия му баща да приказва разни неща. Трябваше още от началото да ти обадя, мамо Дарино, че този същият баща се оженил за великанката. Той седял в кухнята с грамадната си жена, която не си вдигала главата, за да не бутне тяхната малка къщичка. Мъжът ѝ говорил високо, никак не пазел тишина, че да може момичето да спи. Гласът му бил по-голям от него самия, дълбок като тъмнината през нощта. „Дарино, ако те нямаше, щях да съм умрял досега“. „Щеше“ – съгласила се жената. Детето не знаело дали тя поклатила глава, защото се преструвало на заспало. Но то не било подло дете, мамо Дарино. „Подъл“ познавача да се преструваш, че спиш, а си буден като лалугер и да подслушваш. Но как да не подслушва горкото дете, като гласът на баща му бил направен от сто бомби и трещял.- И какво още казал бащата? – попита жената с тежките кошници.- Голямата жена говорела по-тихо от бащата, защото можела да го бие, даже дори го била няколко пъти. Затова той се уплашил. „Дарино...“ - повторил. Бил глупав и нищо друго освен името ѝ не можал да измъдри. Тогава жената го попитала – „Ами жена ти? Ами жена ти Ана?“- Повече от тебе я обичам, Дарино. Тя ме остави насред път, захвърли ме, но нея виждам дори и към празна бутилка от ракия да погледна. Знам, че я няма, но пак я виждам. Нея сънувам, Дарино.Голямата жена в кафявата рокля с много луни мълчеше и добре че наблизо бе магистралата, та съскането на колите приказваше вместо нея.Детето се уплашило, че и голямата жена ще вземе да каже: – „Ще умра, Анче Писанче“, ще прибере смъртта в куфара си и ще се покатери на Черни връх. Но голямата жена не знаела магии като истинската майка на момиченцето и затова нямало да може да се върне при него. Тая голяма жена не знаела колко много я обича това дете.- Като обичаш някого, мамо Дарино, ти знаеш ли какво правиш?- Какво? – попита жената.- Взимаш кал от оная под голямата върба на реката. Тази кал е много добра и като я изсушиш, се превръща в сърце. Детето превърнало цялата кал под върбата в сърце – това било неговото сърце и то казало на жената – „Лельо Дарино, не слушай татко. Той е лош човек.”- Баща ти не е лош човек, Анче.- Тогава защо не обичал голямата жена в моята приказка? – попита хлапето.Двете повървяха още малко в пълна тишина, ако не се брои, че около тях септември подреждаше облаците по небето, за да си направи легло. Този септември наистина беше много мързелив месец, все към лежане върху облаци го теглеше. По едно време жената и хлапето стигнаха до магистралата, сложиха кошниците на голямата асфалтова отбивка и зачакаха купувачи. Такива домати за чудо и приказ стават за салата и пържено, за салца и пица, и можеха да правят чудеса. Дано по магистралата карат умни хора и дано купят зеленчука. Така двете щяха да напълнят джобовете си с пари и смятаха да отидат не в кръчмата на селото, където се продават рокли, хляб, ориз и ножици.И момичето, и жената бяха много смели. Щяха да отидат в Перник с раздрънкания автобус в девет и половина, до обяд щяха да се мотаят из най-хубавия град на България. И като се изморят да се разхождат из най-хубавия град Перник, разбира се, щяха да отидат в пицария „Сан Марко” и щяха да поръчат най-скъпите пици в менюто, написано със сребърни букви.Дано има купувачи за тия домати. Дано!По едно време дребосъчето с двете кошници в ръце избърбори:– Не бой се, мамо Дарино. Щом в къщичката има дете и щом сърцето на детето от хубавата кал под върбата стои при голямата жена, значи всичко ще свърши добре. Детето променя всичко, мамо Дарино. Но и голямата жена променя всичко. Защото и тя някога е била дете.", "date": "2018.05.19", "title": "Човекът, който разказва за полунощ: разказ от Здравка Евтимова"}
{"url": "https://offnews.bg/politika/radev-izrazi-saboleznovania-na-kubinskia-si-kolega-sled-tragediata-v-h-680966.html", "text": "Президентът Румен Радев изрази съболезнования на своя кубински колега президента Мигел Диас-Канел по повод катастрофата на пътнически самолет край Хавана.При инцидента загинаха над 100 души.Президентът Радев изрази съпричастност и съчувствие от името на българския народ и от свое име към семействата и близките на загиналите, както и надежда за възстановяването на оцелелите при тежката катастрофа.Самолет Боинг 737 на кубинската компанията \"Кубана де авиасион\", нает от малка мексиканска авиокомпания, се разби вчера малко след излитане от Хаванa на път за град Олгин в източната част на Куба.", "date": "2018.05.19", "title": "Радев изрази съболезнования на кубинския си колега след трагедията в Хавана"}
{"url": "https://offnews.bg/obshtestvo/stotitci-hora-v-sofia-poiskaha-svoboda-za-konopa-video-680989.html", "text": "Стотици хора поискаха \"Свобода за конопа\" на марш, който тръгна от площад \"Св. Неделя\" в София.Вече традиционното събитие се бори за легализиране на използването и отглеждането на малки количества канабис в България.Шествието премина през градинката на църквата \"Св. Седмочисленици\" стигна до Борисовата градина, където имаше и концерт в подкрепа на инициативата.Хората зад марша вярват, че законът, който криминализира употребата на канабис, не действа, тъй като за последните 15 години българите, опитвали в живота си трева, са се увеличили пет пъти.Участниците в демонстрацията искат още да се позволи употребата на марихуана за медицински цели у нас. Според организаторите на събитието един от най-сериозните проблеми при прохибицията е навлизането на синтетичните наркотици с неясен произход, които заливат училищата и са доста по-евтини, опасни и леснодостъпни от канабиса.", "date": "2018.05.19", "title": "Стотици хора в София поискаха Свобода за конопа (видео)"}
{"url": "https://offnews.bg/politika/den-za-razmisal-predi-izborite-v-galiche-i-oshte-7-naseleni-mesta-680951.html", "text": "Днес е ден за размисъл в Галиче и още седем населени места, където утре ще се проведат частични избори за кмет.В Галиче се провеждат избори след близо 20-годишното управление на Ценко Чоков в селото.Докато той управляваше Галиче, срещу него имаше множество обвинения, че използва физическо и психическо насилие, присвоява земи и имоти, отговорен е за палежи на заведения. Поддръжниците му обаче твърдяха, че е набеждаван. Чоков беше арестуван преди две години, а миналата седмица беше признат за виновен за отвличане, побой и палеж на кола, като получи присъда от 4 години и половина затвор.За нов кмет в Галиче се борят трима кандидати - Страхил Стоянов - ГЕРБ, Николай Банков - ВМРО – Българско национално движение, и Веселин Георгиев Тушинов – БСП.Избори ще се проведат още в Макреш, област Видин. Кандидатите за поста са: Митко Антонов, издигнат от БСП; Николай Ненчев, издигнат от ГЕРБ; Цветомир Николов, от Инициативен комитет и Веселин Велков, от Инициативен комитет, съобщи \"Фокус\".Избори ще се проведат в кметство Криво поле, община Хасково. Кандидатите за кмет на кметството са: Андрей Гаджев, издигнат от ПП ГЕРБ и Асен Христов, издигнат от Движението за права и свободи – ДПС.Избирателите на кметство Лясково, община Добричка, също ще гласуват за кмет. Кандидатите за поста са: Захари Асенов от ПП ГЕРБ, Божко Божков от Земеделски народен съюз и Костадин Куртев от БСП.Избори ще има и в Мост, Община Кърджали. В надпреварата участват двама кандидати: Емин Исмаил от ПП ГЕРБ и Лятиф Расим от ДПС.Двама са и кандидатите за кмет на село Семчиново, община Септември, област Пазарджик. В изборите ще участват Димитър Джамов от ДПС и Пламен Темелков, издигнат от Инициативен комитет.Жителите на кметство Маломир, община Върбица, област Шумен, също ще избират кмет на населеното място. Кандидатите са двама: Деян Чолаков от ПП ГЕРБ и Алдин Чолаков от ДПС.Ще се проведат избори за кмет на кметство Миланово, община Велики Преслав, област Шумен. Кандидатите за поста са двама: Хасан Хасанов, Салим Ахмед, ДПС.", "date": "2018.05.19", "title": "Ден за размисъл преди изборите в Галиче и още 7 населени места"}
{"url": "https://offnews.bg/obshtestvo/nad-1000-dushi-hora-s-uvrezhdania-i-tehni-priateli-uchastvaha-v-mar-680949.html", "text": "Над 1000 души се включиха в първото българско издание на един от най-успешните мини-маратони с кауза в света, състоял се в събота край Sofia Ring Mall.На старта на Run2Gether рамо до рамо застанаха хора с увреждания и техни поддръжници с големи сърца от политиката, бизнеса, сцената, спорта, както и много други съпричастни столичани.В благотворителния маратон по двойки всеки участник с голямо сърце застана до човек с различни възможности и двамата изминаха между 2,2 и 6,6 км към една обща цел - да надскочат себе си и да пресекат заедно финала, където си разделиха по половинка от един медал, символ и награда за тяхното приятелство.Благотворителният маратон се състоя под патронажа на президента Румен Радев и Столична община в лицето на кмета Йорданка Фандъкова и зам.-кмета Албена Атанасова. Run2Gether има две големи цели: да популяризира спорта за всички и да даде гласност на нуждата от равно включване, равен достъп и промяна на нагласите към хората с увреждания. Средствата от дарените билети за участие в маратона, заедно с даренията от Отговорния бизнес, ще помогнат за създаването на Адаптиран младежки кариерен център за хора с различни възможности, който да ги подготвя за нуждите на пазара на труда.„Маратонът ще започне с равен старт за всички Ви, такъв какъвто трябва да е и за хората с увреждания при достъпа им до образование, здравеопазване, заетост, транспорт и други услуги... Днес Вие ще бягате, но това няма да е бягство от проблема, а точно обратното – ще бягате към решението. Промяната на нагласите към хората с увреждания започва с възприемането им като хора, с които можеш да бягаш навсякъде в живота. Пожелавам от сърце на всеки от Вас да получи своята половинка от медала за участие в благотворителния маратон, защото да си част от цялото е въпрос на равен старт“, написа президентът Радев в поздравителния си адрес до участниците.„Столична община винаги е подкрепяла и ще подкрепя всяка една благородна кауза, която води до приобщаване всички хора“, се каза пък в приветствието от името на кмета Йорданка Фандъкова.В благотворителното бягане, редом с хората с различни възможности, участие взеха и много звезди от спорта и шоубизнеса, уважавани обществени фигури, големи компании и граждани с големи сърца, сред които посланиците на инициативата Мария Гроздева, Михаил Христов, Краси Георгиев, Лазар Радков, Биляна Йотовска, Ивайло Захариев, Николай Ваклинов, д-р Калин Василев, Кирил Славов, Надя Младенова, Таня Иванова и др.Специално за събитието от Тайланд пристигна и основателят на Run2Gether Чачай Афибанпоонпон заедно с участник с различни възможности, който е бил част от Run2Gether Банкок. В маратона с кауза се включи и консулът на Тайланд в България Виктор Меламед.Run2Gether е един от най-успешните мини-маратони с кауза в света, като от събота и София вече е част от международната инициатива в подкрепа на хората с увреждания, провеждаща се също в Ню Йорк, Амстердам и Банкок. Организатор на Run2gether България е JAMBA.Един от участниците в мини-маратона спечели два двупосочни билета до Тайланд, Банкок, за участие в Run2Gether Тайланд, осигурени от генералния спонсор на събитието. Краят на Празника на заедността и приятелството бе ознаменуван с голям концерт с участието на Невена Пейкова, Християна Лоизу, Вензи и други поп звезди, приятелски мач на националния баскетболен отбор и на националния баскетболен отбор в колички, зумба, както и игри на достъпно и адаптирано голф игрище.", "date": "2018.05.19", "title": "Над 1000 души - хора с увреждания и техни приятели, участваха в маратона Run2Gether (снимки)"}
{"url": "https://offnews.bg/obshtestvo/radoslava-nenova-ne-iskam-traur-i-cherni-lenti-za-boian-680952.html", "text": "\"Искам Боян да остане в историята като една легенда, като нещо красиво. Не желая да има траур и черни ленти\". Това заяви жената до алпиниста Боян Петров Радослава Ненова пред Нова телевизия.Тя е помолила и на работното място на алпиниста - в Природонаучния музей, да не се спуска черно знаме, а да се постави българско. Ненова допълни, че иска да получи дневника на Боян Петров, където той записвал абсолютно всичко, което преживява по време на експедиция.„Искам да събера всичко, написано от него, и да направя една книга”, обясни Ненова.Тя е категорична, че след изчезването на алпиниста не се сърди на планината, а напротив – обича я.„Със сина ми ще ходим в Тибет като на място, където ще се срещаме с Боян, а не като пред голяма надгробна плоча”, подчерта Радослава Ненова. ", "date": "2018.05.19", "title": "Радослава Ненова: Не искам траур и черни ленти за Боян"}
{"url": "https://offnews.bg/112/barziat-vlak-sofia-burgas-avarira-na-gara-verinsko-680953.html", "text": "Бързият влак София-Бургас аварира тази сутрин.Инцидентът е станал на гара Веринско, съобщи Нова телевизия.Локомотивът започнал да дими. Машинистите реагирали бързо и предотвратили избухването на пожар.Друга машина дошла от София, за да продължи композицията пътя си към морския град.Локомотивът бил ремонтиран наскоро, обясниха машинистите.", "date": "2018.05.19", "title": "Бързият влак София-Бургас аварира на гара Веринско"}
{"url": "https://offnews.bg/sviat/sasht-shte-predlozhi-plan-za-prerazglezhdane-na-iadrenata-sdelka-s-ira-680958.html", "text": "Държавният секретар на САЩ Майк Помпейо ще обяви в понеделник дипломатическа пътна карта за постигане на нова ядрена сделка с Иран, съобщи днес Държавният департамент, цитиран от ДПА и БТА.Новият подход ще цели създаването на \"рамка, която ще се отнася до всички заплахи от Иран\", каза директорът на отдела за политическо планиране на външнополитическото ведомство Брайън Хук.Хук не разкри подробности за изявлението на Помпейо, но каза, че става дума за \"всеобхватна стратегия спрямо Иран\".Стратегията ще бъде насочена към преразглеждане на ядрената сделка, което включва загриженост от иранските балистични ракети, \"подкрепата\" за граждански войни в региона и по-добър режим на инспекции.Вашингтон е провел \"много широки и задълбочени консултации\" с европейските си партньори за ревизиране на сделката, подчерта Хук. Според него разногласията между САЩ и Европа по въпроса са били преувеличени.\"Целта на нашите усилия е да приложим целия необходим натиск върху Иран, за да промени поведението си и да следваме нова рамка, която може да разсее нашите притеснения\", каза Хук, цитиран от Ройтерс.", "date": "2018.05.19", "title": "САЩ ще предложи план за преразглеждане на ядрената сделка с Иран"}
{"url": "https://offnews.bg/protesti/rozoproizvoditeli-blokiraha-patia-plovdiv-karlovo-680955.html", "text": "Розопроизводители блокираха пътя Пловдив - Карлово.Според тях има картел на розопреработвателите, които са се договорили за ниски изкупни цени на розовия цвят, което обрича розопроизводителите на фалит, съобщи БГНЕС.Розовият цвят не може да престои повече от няколко часа след набирането и трябва да бъде изхвърлен, ако не бъде отнесен в розоварна, за да бъде преработен.Изкупните цени в последните два дни са паднали до 1,50 лв. за кг набран розов цвят, което е няколко пъти под себестойността на производството. Производителите плащат на розоберачите 1 лев за набран килограм розов цвят и 10 лева за осигуровки на ден, те.Демонстрантите заплашиха, че протестът им ще продължи цял ден, като поетапно ще отварят за малко пътя, за да може да преминат натрупаните колони с автомобили.За по-малко от 20 минути се натрупаха над 100 автомобила в двете посоки.", "date": "2018.05.19", "title": "Розопроизводители блокираха пътя Пловдив - Карлово"}
{"url": "https://offnews.bg/futbol/bufon-razplaka-fenovete-na-iuventus-s-proshtalno-pismo-680950.html", "text": "Големият вратар Джанлуиджи Буфон просълзи феновете на \"Старата госпожа\" с трогателно писмо преди прощалния му мач с торинския гранд днес.40-годишният страж обяви намеренията си да напусне Торино след края на сезона, но не каза, че спира с футбола. Спекулира се за евентуално продължаване на кариерата в Ливърпул или Пари Сен Жермен, но засега няма нищо официално. Буфон беше част от Юве в последните 17 години и си тръгва като легенда.\"6111 дни. 6111 момента на чиста страст. Радост, сълзи, поражения и победи. Благодаря на всички. Направихте така, че всеки миг с фланелката на Ювентус беше специален. Тази фланелка ми стана като втора кожа, която носих, обичах и уважавах, ценях и защитавах, без да се щадя, защото тя завинаги стана част от мен.Пътешествието ми наближава своя край. Затварям книгата, която написахме всички заедно. Емоциите са твърде много, те ме преизпълват. Започвам нова книга в живота си, това е неизбежно. Ювентус е по-голям от всеки отделен играч и ще продължи да пише знакови страници в своята книга, която няма да има край.ДНК-то на този клуб е уникално и несравнимо с нищо, то е потресаващо и неповторимо. Юве е моето семейство и дом. Даде ми повече, отколкото аз му дадох. Дойдох на стадиона на Ювентус с колело.Бях много млад. Искам да си тръгна така, че да се насладя на всеки миг, да почувствам отново радостите и разочарованията. Искам да осъзная, че завинаги ще остана свързан с мястото, което наричам свой дом. Завинаги. Искам да поздравя съотборниците и приятелите, които завинаги ще останат мои братя. Завинаги ваш, Джанлуиджи Буфон\", написа легендата в социалните мрежи.В последния си мач днес от 16 часа Джиджи ще пази срещу Верона. В кариерата си в Ювентус, която стартира през 2001 година, той спечели девет титли в Италия, четири купи на страната и пет Суперкупи. Голямата му мъка е, че не успя да вдигне трофея в Шампионската лига, макар на няколко пъти да бе само на крачка от това постижение.", "date": "2018.05.19", "title": "Буфон разплака феновете на Ювентус с прощално писмо"}
{"url": "https://offnews.bg/lajfstajl/printc-hari-i-megan-markal-shte-stanat-hertcog-i-hertcoginia-na-saseks-680954.html", "text": "Принц Хари и Меган Маркъл ще станат херцог и херцогиня на Съсекс след сватбата си днес. Това обявиха от Бъкингамския дворец часове преди церемонията, съобщи БГНЕС.\"Днес кралицата има удоволствието да даде титлата херцог на принц Хари от Уелс, чиито титли ще бъдат херцог на Съсекс, граф Думбартън и барон Килкил\", се казва в изявлението.\"Принц Хари по този начин става Негово Кралско Височество херцог на Съсекс, а г-жа Меган Маркъл по силата на брака ще стане Нейно Кралско Височество херцогинята на Съсекс\", допълват оттам.Сватбата на принц Хари и Меган Маркъл ще започне в 14 часа българско време.", "date": "2018.05.19", "title": "Принц Хари и Меган Маркъл ще станат херцог и херцогиня на Съсекс"}
{"url": "https://offnews.bg/kultura/balgarskata-koproduktcia-divata-krusha-zakri-festivala-v-kan-680962.html", "text": "Вчера с възторжени аплодисменти на крака публиката в Кан посрещна премиерата на българската миноритарна копродукция „Дивата круша“ на Нури Билге Джейлан. Български копродуцент на филма е „РФФ Интернешънъл“ – Стефан Китанов. „Дивата круша“ беше избран да закрие състезателната програма на фестивала. На премиерата присъстваха и директорът на НФЦ Жана Караиванова и българският копродуцент Стефан Китанов и екипът му.В безпрецедентна за българското кино година България участва силно в двата най-големи европейски фестивала, след като българският филм „Ага“ на Милко Лазаров с продуцент Веселка Кирякова закри официалната програма на фестивала в Берлин, а голямата награда „Златна мечка“ там бе спечелена от българската миноритарна копродукция „Не ме докосвай“ на Адина Пинтилие с продуцент от българска страна „Агитпроп“ – Мартичка Божилова.„Дивата круша“ се състезава за „Златна палма“ и още шест награди в различните категории. Довечера предстои очакваната официална церемония по закриването и връчването на наградите на 71-вия Международен филмов фестивал в Кан.„Ага“, „Не ме докосвай“ и „Дивата круша“ са осъществени и промотирани с финансовата подкрепа на Националния филмов център.", "date": "2018.05.19", "title": "Българската копродукция 'Дивата круша' закри фестивала в Кан"}
{"url": "https://offnews.bg/futbol/fenovete-i-futbolistite-na-atletiko-otpraznuvaha-triumfa-v-liga-evropa-680964.html", "text": "Хиляди фенове излязоха по улиците на Мадрид, за да отпразнуват с тима на Атлетико спечелената титла във втория по сила европейски клубен турнир - Лига Европа.\"Дюшекчиите\" вдигнаха трофея за трети път в историята, след като победиха Олимпик Марсилия във финала в Лион.Играчи, треньори и официални лица на клуба се срещнаха с кмета на града преди да се преминат през някои от главните улици и площади на испанската столица с открит автобус.Кулминацията на празненствата е на емблематичния площад с фонтана на Нептун, където всеки от футболистите беше посрещнат с бурни аплодисменти. Феновете призоваха със скандирания Антоан Гризман да остане в отбора. Интерес към френския национал има от страна на Барселона.В сряда Атлетико Мадрид победи с 3:0 Марсилия на финала в Лион. Два гола вкара Антоан Гризман, а един добави Габи и така \"дюшекчиите\" взеха Купата за трети път и първи след 2012 година. Привържениците на Атлетико се сбогуваха и с легендата на клуба Фернандо Торес, който си тръгва след сезона.Атлетико се нуждае от домакинско равенство срещу Ейбар в неделя в последния кръг от испанското първенство, за да завърши на второ място след шампиона Барселона.Женският тим на Атлетико, който спечели титлата в Испания, също участва в парада заедно с мъжкия състав. Феновете на испанския тим се събраха на емблематичния площад с фонтана на Нептун и минути, след като Атлетико спечели трофея в сряда.", "date": "2018.05.19", "title": "Феновете и футболистите на Атлетико отпразнуваха триумфа в Лига Европа"}
{"url": "https://offnews.bg/sviat/trite-otceleli-pri-samoletnata-katastrofa-v-kuba-zheni-sa-v-stabilno-s-680960.html", "text": "Трите жени, оцелели при самолетната катастрофа в Хавана, са в стабилно състояние, но с опасност за живота, съобщи директорът на болницата, в която са настанени, Карлос Алберто Мартинес, цитиран от CubaTV и РИА Новости.Той обясни, че те са получили много сериозни травми и ще се наложи интензивно лечение. Трите жени са били оперирани, което е подобрило състоянието им. Те се намират в реанимацията на болницата. Самолет Боинг 737 на кубинската компанията \"Кубана де авиасион\", нает от малка мексиканска авиокомпания, се разби вчера малко след излитане от Хаванa на път за град Олгин в източната част на Куба.Според кубински медии на борда е имало общо 110 души. В Куба е обявен траур в памет на жертвите. ", "date": "2018.05.19", "title": "Трите оцелели при самолетната катастрофа в Куба жени са в стабилно състояние, но с опасност за живота"}
{"url": "https://offnews.bg/zvezdi/printc-hari-i-megan-markal-si-kazaha-da-680963.html", "text": "Американската актриса Меган Маркъл и британският принц Хари си казаха \"Да!\" по време на кралската сватба, която е най-голямото светско събитие на годината. Двамата вече официално са херцог и херцогиня на Съсекс. Церемонията се проведе в двореца Уиндзор, в църквата \"Св. Джордж\", а броят на гостите е над 2600 души.Сред тях са Джордж Клуни и съпругата му Амал, Дейвид и Виктория Бекъм, Серина Уилямс, колегите на Маркъл от американския сериал \"Костюмари\" и др.Почитатели на кралското семейство са се стекли от цял свят, някои от тях са си направили лагери и са се разположили по продължението на маршрута, по който Меган Макръл ще премине, за да стигне до двореца Уиндзор.OFFNews ще проследи на живо събитието. Можете да го следите и на стрийма по-долу.13.00 часа: Маркъл вече пътува към замъка Уиндзор, където ще се състои церемонията. Бившата актриса е с воал, тиара, а косата ѝ е прибрана на нисък кок.13.30 часа: Принц Хари и брат му принц Уилям, който ще е негов кум, вече са там. И двамата са облечени във военни униформи в черно и червено. 13.45 часа: Майката на Меган вече е в църквата \"Свети Джордж\" и почти всички гости са пристигнали. Кралица Елизабет II също зае мястото си.13.50: Меган Маркъл пристигна.14.00 часа: Церемонията започна.14.10 часа: Следват брачните клетви.14.40 часа: Меган Маркъл и принц Хари си казаха \"Да!\".15.10 часа: Херцогът и херцогинята на Съсекс напуснаха църквата с каляска.Гледайте на живо:", "date": "2018.05.19", "title": "Принц Хари и Меган Маркъл си казаха 'Да!'"}
{"url": "https://offnews.bg/sviat/vtora-strelba-v-uchilishte-v-sasht-za-denonoshtie-edin-chovek-e-zagin-680961.html", "text": "Една жена загина след стрелба на паркинг на училище в американския щат Джорджия. Това е втората стрелба в училище в САЩ за последните 24 часа. Стрелбата станала по време на церемония по завършване. Три жени били ранени. По-късно една от тях починала в болницата. Състоянието на двете пострадали при стрелбата не е известно. Според полицията стрелбата започнала след спор. При стрелба в училище в Тексас снощи загинаха 10 души, а други 10 бяха ранени. Стрелецът е 17-годишен ученик. ", "date": "2018.05.19", "title": "Втора стрелба в училище в САЩ за денонощие, един човек е загинал"}
{"url": "https://offnews.bg/sviat/17-godishen-e-streletcat-v-uchilishteto-v-teksas-motivite-mu-vse-osht-680946.html", "text": "17-годишен ученик е стрелецът от училището в Санта Фе, Тексас. При стрелбата в училището загинаха 10 души, а други 10 бяха ранени. Все още не са ясни мотивите на стрелеца, който беше идентифициран като Димитриос Пагорчийз. Смята се обаче, че той е планирал нападението от известно време,като дори се е хвалел за намерението си, но не са му обърнали внимание.Според открити на компютъра му и в дневника му записки той е искал да се самоубие след стрелбата, но в крайна сметка се е предал на властите и в момента се намира в ареста. Той е обвинен в убийство при утежняващи обстоятелства, което може да доведе до смъртно наказание.Пагорчийз е използвал полуавтоматичен пистолет и пушка с отрязана цев. Следователите все още установяват дали пушката е била законно притежавана, след като първоначално бе съобщено, че оръжията са на баща му.В колата на Пагорчийз и в училището са намерени експлозиви, включително самоделни бомби, съобщи Асошиейтед прес, цитирана от БТА.Приятели го описват като по-скоро затворен, спортист, който е казвал, че иска да притежава оръжие, но не е давал основание да се смята, че е склонен към насилие.При нападението беше ранен полицай, който опитал да спре младежа. Една от жертвите е учителка, работила по заместване.Президентът Доналд Тръмп е наредил американските националните флагове да бъдат спуснати наполовина в знак на уважение към паметта на загиналите при стрелбата в училището в Санта Фе.Знамената ще останат спуснати до залез слънце на 22 май. Заповедта важи за Белия дом, всички обществени сгради и територии, военни постове, бази и кораби, както и за американските посолства, консулства и други обекти в чужбина.Говорителката на Белия дом Сара Сандърс каза след нападението в Санта Фе, че администрацията на Тръмп продължава да проучва кои са \"най-добрите начини за предпазване на децата в цялата страна\", съобщи Ройтерс.Сандърс каза, че другата седмица ще се събере комисията за сигурност в училищата.Трагедията в Санта Фе е най-смъртоносното нападение в американско училище след 14 февруари, когато бивш ученик бе арестуван за убийството на 17 души в гимназията \"Марджъри Стоунман Дъглас\" в Паркланд. Случилото се мобилизира хиляди хора да се включат в общонационално движение с искане за промени в законите за огнестрелните оръжия.След събитията в Тексас ученичката от Паркланд Джаклин Корин написа в Туитър, че скърби за учениците в Санта Фе, че чувството, което никой не бива да изпитва, й е толкова познато и искрено съжалява, че тази \"епидемия\" е засегнала и техния град.Тя насочи гнева си и към президента Тръмп.\"Нашите деца ги УБИВАТ, а вие гледате на това като на игра. Това е 22-ата стрелба в училище само тази година. НАПРАВЕТЕ НЕЩО\", написа тя, а съученикът й Дейвид Хог, помагал й да организира движението \"Никога повече\" предрече, че сега политиците ще отидат в училището в Тексас, за да вдигнат рейтинга си.", "date": "2018.05.19", "title": "17-годишен е стрелецът в училището в Тексас, мотивите му все още не са ясни"}
{"url": "https://offnews.bg/obshtestvo/bozhidar-dimitrov-ilindenska-makedonia-ne-e-udachno-za-novo-ime-pred-680947.html", "text": "Името Илинденска Македония не е удачно, защото не отразява историческата същност на земите, които си търсят име, заяви за \"Фокус\" историкът Божидар Димитров по повод обсъжданото ново име на Македония. Това е едно от имената, обсъждани между македонския премиер Зоран Заев и гръцкия му колега Алексис Ципрас, които след срещата си в София обявиха, че преговорите са постигнали напредък, но всеки от тях трябва да обсъди резултата и в държавата си.„Илинден е въстание, което е избухнало на 2 август, но само в един от седемте революционни окръга. По принцип на 4 януари 1903 г. е решено това въстание да избухва през две седмици във всеки един от седемте революционни окръга на ВМРО. Въстанието в 7-и революционен окръг избухва на 19 август, както ви е известно, в Странджа и Горноджумайското избухва на 1 септември. Какво ще ги правим тези окръзи? Ще ги отпишем от историята?“, коментира историкът.Проф. Димитров обърна внимание, че въстание е избухнало и в Скопско, но там не е масово, а с чети.„Така е решено поради огромния брой мюсюлманско население, не само турско, но и албанско“, допълни той.Според Димитров и гърците няма да се съгласят с името Илинденска Македония, защото една от най-активните части на въстанието са в районите на Леринско и Костурско.\"Именно там населението въстава най-масово, водят се най-тежки сражения и се дават най-тежки жертви. След товаобезселването към България, Канада и САЩ е най-голямо. Затова не бива да бъде Илинден. Гърците просто няма да се съгласят, сигурен съм в това. Леринско и Костурско сега са в Гърция. Пак криви индикации към определени райони на Гърция\", подчерта Димитров.Досега предлагах на шега Македония да се казва Югозападна България, но сега сериозно им предлагам името Илирия, подчерта Димитров.  Той обясни, че Илирия в древността е била огромна територия, обхващаща целите Западни Балкани, включително Хърватска и Словения. „В 16 век, когато тези народи започват да се озъртат какво да правят след като се освободят от турско и австрийско владичество, решават, че са потомци на илирите, живеещи там и издигат така наречената илирийска идея. Това е обединение на всички народи в една държава, наречена Илирия. За това работят както хървати като Рафаел Левакович, така и българи като Петър Богдан и Петър Парчевич“, обясни историкът.„Когато Кипър получи независимост, получи това си име, но хората, живеещи там са гърци и се наричат такива. Следователноне е важно името, а същността на населението, което живее там. Същото е и с Австрия, тя се нарича Австрия, но в нея живеят немци. Същото и с Молдова, където 4, 5 млн. души са румънци. Следователно ние за това се съгласяваме с името Македония. Не е важно как ще се казва държавата, а каква ще бъде същността на населението и неговата национална идентичност. 10 % от македонците са вече българи, дори по паспорти. Това е хубаво, те ще стават все повече и повече“, коментира още той.", "date": "2018.05.19", "title": "Божидар Димитров: Илинденска Македония не е удачно за ново име, предлагам Илирия"}
{"url": "https://offnews.bg/tenis/kanadska-tenisistka-nabira-sredstva-za-vrashtane-v-top-100-680968.html", "text": "Бившата номер 21 в световната ранглиста на женския тенис Александра Возняк от Канада събира пари чрез специален фонд, за да финансира завръщането си в топ 100.30-годишната тенисистка претърпя сложна операция на рамото през 2014 година и оттогава не може да си върне позициите. В момента тя заема 336-о място в света.\"Ситуацията ми е доста тежка и имам нужда от вашата подкрепа, за да подновя кариерата си. Целта ми е връщане в топ 100. Бях 21-ва в света, сега съм едва номер 336.Нямам пари, търся хора, които да повярват в мен, и да ми помогнат за заплащането на услугите на качествен треньор\", написа Возняк в страница за набиране на средства.Канадката е шампион от турнира в Станфорд и има 11 титли от ITF. Най-доброто й класиране при девойките е трето място.", "date": "2018.05.19", "title": "Канадска тенисистка набира средства за връщане в топ 100"}
{"url": "https://offnews.bg/zvezdi/otceliala-pri-atentata-v-manchestar-e-sred-gostite-na-kralskata-svatba-680959.html", "text": "Оцеляла при атената в Манчестър през миналата година е сред гостите на сватбата на Меган Маркъл и принц Хари. 12-годишната Амелия разказва, че не можела да повярва, че получава покана за най-бляскавото светско събитие на годината.\"Мислех, че е шега, но колкото повече се зачитах в детайлите, толкова повече осъзнавах, че е истина\", разказва Амелия. Майката на момичето няма да я придружи на събитието. Тя е дала тази възможност на жена, чиято внучка е загинала в терористичния акт в Манчестър. ", "date": "2018.05.19", "title": "Оцеляла при атентата в Манчестър е сред гостите на кралската сватба"}
{"url": "https://offnews.bg/politika/plevneliev-vsichki-partii-s-izkliuchenie-na-gerb-tarsiat-blizost-s-680957.html", "text": "Президентът 2012-2017 г. Росен Плевнелиев определи като исторически успех за България провеждането на срещата на върха ЕС - Западни Балкани, като според него за взетите решения ще се говори с десетилетия. \"Заявявам най-отговорно: председателството на България на ЕС е исторически успех за България. Не чух нито една дума на съмнение от европейските лидери и техните екипи, от лидерите на Западните Балкани за това колко беше успешно българското председателство. То беше по-успешно, отколкото ние сме си мислили и отколкото всички са очаквали\", заяви Плевнелиев пред БНТ.По думите му Балканите остават територия на геополитически сблъсък, където интереси имат Русия, Турция, САЩ и Китай, и затова е важно Европейският съюз да спази подписаните софийски дневен ред и декларация за интеграцията на страните от Западните Балкани.Има конкретика в срещата ЕС - Западни Балкани, и то сериозна. Благодарение на усилията на България има стратегия, изкована от ЕК за държавите от Западните Балкани, приета в пълен консенсус, посочи Плевнелиев. Според Плевнелиев приетата Софийска декларация е „изключително силна“.Той коментира и проекта „Северен поток 2“, който по мнението му цели да дестабилизира ЕС.От интерес на България е да стане газов хъб, защото това ще намали цената на газа и ще увеличи производствения капацитет, заяви Плевнелиев. По думите му „Северен поток 2“ не е в интерес на България.\"Русия днес не е модел за нас. Руснаците не живеят добре. Там няма демокрация. Има автократичен режим, няма човешки права и свободи. И ние трябва да си даваме сметка за това. В голяма степен и българските политици, и българските медии ги е страх да говорят какво се случва днес в Русия\", подчерта Плевнелиев и изрази притеснение, че президентът Радев е тръгнал по пътя на популизма, с което може да изгуби международния си авторитет.Почти всички политически сили в България, с изключение на ГЕРБ, търсят близост с Русия, която има деструктивна роля, заяви Плевнелиев.Той похвали премиера Бойко Борисов за добрата му външна политика. България вдигна много нивото на репутацията си, допълни Президентът.\"Виждаме една абсолютна непредсказуемост в този световен ред. България стои добре\", коментира още експрезидентът.", "date": "2018.05.19", "title": "Плевнелиев: Всички партии, с изключение на ГЕРБ, търсят близост с Русия, тя не е модел за нас"}
{"url": "https://offnews.bg/sviat/natcionalen-traur-v-kuba-za-zaginalite-v-samoletnata-katastrofa-680945.html", "text": "Кубинските власти обявиха национален траур за загиналите в самолетната катастрофа край Хавана, съобщи ТАСС, позовавайки се на съобщение на Държавния съвет на карибската страна.Траурът е обявен от 06 ч. местно време на 19 май до 00 ч. на 21 май. В цялата страна ще бъдат спуснати наполовина държавните знамена.Боинг 737 на кубинската компанията \"Кубана де авиасион\", нает от малка мексиканска авиокомпания, се разби вчера малко след излитане от Хаванa на път за град Олгин в източната част на Куба.Според кубински медии на борда е имало 105 души. Други медии съобщиха за 105 пътници на борда и 9 души екипаж.Над 100 души са загинали. Първоначално бе съобщено за четирима оцелели, които са хоспитализирани в критично състояние, но един от тях е починал. Повечето от пътниците са били кубински граждани, а екипажът е бил мексикански. Съобщено бе и за петима чужденци сред пътниците.По-късно аржентинското външно министерство каза, че сред загиналите има двама аржентински граждани, предаде АП, цитирана от БТА.Засега причината за катастрофата не е ясна. Черните кутии все още не са намерени.", "date": "2018.05.19", "title": "Национален траур в Куба за загиналите в самолетната катастрофа"}
{"url": "https://offnews.bg/obshtestvo/remont-prez-uikenda-promenia-dvizhenieto-na-dva-tramvaia-680784.html", "text": "Ремонт на релсите променя движението на трамваи № 20 и 22 днес и утре, съобщи Столична община. Мотрисите ще се движат от 04:30 до 16:00 часа днес от депо „Искър“ до обръщателно колело „Гео Милев“. Разкрива се временна автобусна линия № 20-ТМ с маршрут: от автостанция „Гео Милев“ по ул. “Иван Димитров – Куклата”, надясно по бул. “Шипченски проход”, надясно по бул. “Михай Еминеску”, по бул. “Ситняково” до ж.п. гара „Подуене“, наляво по бул. “Мадрид”, надясно по ул. “Проф. Милко Бичев”, надясно по бул. “Ген. Данаил Николаев” и направо по бул. “Ситняково” по маршрута до автостанция „Гео Милев“.Автобусите ще спират: на съществуващите автобусни спирки по маршрута; на трамвайните спирки по бул. “Шипченски проход” и двупосочно на трамвайните спирки с кодове 1821 и 1822 “Ул. Алеко Константинов” на бул. “Мадрид”.След 16:00 часа на 19.05.2018 год. (събота) временната автобусна линия № 20-ТМ се закрива и се възстановява движението по трамвайна линия № 20 по постоянния маршрут.От 16:00 часа днес до 18:00 часа утре трамвайна линия № 22 ще се движи от ж.к. „Красна поляна“ до трамвайно обръщателно колело „Гео Милев“.Разкрива се временна автобусна линия № 22-ТМ с маршрут: от автостанция „Изток“ (начална спирка на автобусни линии №№ 90, 117 и 118) по ул. “Летоструй”, надясно по бул. “Ботевградско шосе” до ж.п. гара „Подуене“, направо по бул. “Мадрид”, надясно по ул. “Проф. Милко Бичев”, надясно по бул. “Ген. Данаил Николаев” и наляво по бул. “Ботевградско шосе” по маршрута до автостанция „Изток“.Автобусите ще спират на съществуващите автобусни спирки по маршрута и двупосочно на трамвайните спирки с кодове 1821 и 1822 “Ул. Алеко Константинов” на бул. “Мадрид”.След 18:00 часа на 20.05.2018 г. (неделя) временната автобусна линия № 22-ТМ се закрива и се възстановява движението по трамвайна линия № 22 по постоянния маршрут.", "date": "2018.05.19", "title": "Ремонт през уикенда променя движението на два трамвая"}
{"url": "https://offnews.bg/kultura/preporachvame-vi-evropejska-nosht-na-muzeite-680886.html", "text": "Днес в цяла България се провежда Европейска нощ на музеите. Само в София 48 културни спирки ще отворят вратите си за посетители чак до 00:00 часа, а входът навсякъде ще бъде безплатен. Галерии, музеи, градини, мостове и много други ще се включат в инициативата, която се провежда за 14-та година с подкрепата на Френския институт, Столичната община и Министерството на културата.Нощ на музеите ще има и в Пловдив, Плевен, Ямбол, Пазарджик, Стара Загора, Бургас, Благоевград и други.В столицата 26 галерии и арт депа, 16 музея и къщи-музей, София Хартиен Арт Фест и Мостът на влюбените ще поканят будните жители на града да се насладят на гостуващи творби на художници и фотографи, постоянни експозиции, работилници, концерти и демонстрации.Националният военноисторически музей представя виртуалната интерактивна изложба „Моите предци на война“, създадена от ученици и екип на НВИМ. Тя ще включва инсталация с добавена реалност „Историята оживява“, изложба „Враг/Приятел“, концерт на Представителния духов оркестър на Сухопътни войски, лятно кино и фотоигра с награди.Националният антропологичен музей включва народни танци, беседи, демонстрации и дори томбола с награди за всички, които го посетят.Националната галерия ще представи политически плакати на студенти от НХА.В Националният исторически музей можете да се насладите на експозицията „Спасени за поколенията“ (Приносът на България за опазването на световното културно наследство), изложба „45 години НИМ“ , концерт на музикална група “Оратница”, игра „Тайните на българската история, както и занимания за деца в Детския музейно-образователенцентър.Регионалният исторически музей – София ще представи археологически находки от София и Софийско и ще забавлява посетителите си с концерт на площад „Бански” 1.София Хартиен Арт Фест 2018 включва излобжи, павильони, представящи хартиено изкуство, музика, демонстрации, работилници и прожекции на открито, както и чуждестранни участия.На Мостът на влюбените ще посетите изложба „Фолклорни мотиви\".Екипът на Националният археологически институт ще представи изложбата „Спортът в антична Тракия”.Организаторите от Френския културен институт също са осигурили забавление за желаещите да се включат в Нощта на музеите. На Facebook страницата на Института ще бъдат зададени 9 въпроса, чиито отговори са свързани с конкретен експонат, който се намира в един от девет софийски музеи. Който успее да намери 3 и да се снима пред тях, ще има възможност да спечели награда.Цялата информация за Европейската нощ на музеите можете да прочетете . ", "date": "2018.05.19", "title": "Препоръчваме ви: Европейска нощ на музеите"}
{"url": "https://offnews.bg/obshtestvo/hvarlili-sv-patrikij-vav-vriala-mineralna-voda-toj-ne-postradal-680787.html", "text": "Църквата почита днес Св. свщмчк Патрикий, еп. Брусенски, и мъченици Акакий, Меандър и Полиен.Те са пострадали за Христовата вяра през времето на император Юлиан Отстъпник (361–363 г.) в гр. Пруса, наричан още Бруса (във Витиния, Мала Азия). Царският наместник Юний, управител на Витиния, който дошъл на лечение в Бруса, където имало прочути горещи минерални води, довел духовните лица при горещите води и запитал Патрикий: Кой е създал тия лековити води, ако не нашите богове Ескулап и други, на които ние се кланяме? Свети Патрикий отговорил: Ваши богове са демоните, а тия води, както и всичко друго, е създал Христос, нашият Господ и Бог.Тогава наместникът го запитал: А дали твоят Христос би те спасил, ако аз те хвърля в тая вряла вода? Св. Патрикий отговорил: Ако иска, той може да ме запази цял и невредим, макар аз да желая в тая вряла вода да се освободя от тоя временен живот, за да живея вечно с Христа. Но нека бъде върху мене неговата свята воля, без която ни косъм не пада от главата на човека!Като чул това наместникът заповядал да хвърлят Патрикий във врялата вода. Горещи капки се пръснали по всички страни и попарили мнозина от присъствуващите, но светителят Божи, който пребивавал в постоянна молитва, останал невредим.Виждайки това, наместникът се вбесил от ярост и заповядал да отсекат със секира главите на епископ Патрикий и тримата негови свещеници. ", "date": "2018.05.19", "title": "Хвърлили Св. Патрикий във вряла минерална вода, той не пострадал"}
{"url": "https://offnews.bg/lajfstajl/printc-hari-i-megan-markal-se-zheniat-v-uindzorskia-zamak-680941.html", "text": "Британският принц Хари ще се ожени днес за американската актриса Меган Маркъл. Церемонията ще започне в 14:00 българско време в параклиса \"Сейнт Джордж\" в замъка Уиндзор.Младоженците ще преминат с карета по улиците на градчето и ще се върнат в замъка, където ще се проведе прием с 600 гости, на който домакин ще е кралицата. По-късно вечерта е вторият прием, на който домакин ще е принц Чарлс. Той ще се проведе в резиденцията \"Фрогмър хаус\" и на него ще бъдат 200 най-близки приятели.Меган ще бъде отведена до олтара от бъдещия си свекър - принц Чарлз, тъй като баща ѝ няма да присъства на сватбата. Принц Уилям ще бъде кум на Хари, а Меган няма да има кума, тъй като не искала да избира между приятелките си. Шаферките и шаферите ще бъдат деца на близки на младоженците, като сред тях ще са принцеса Шарлът и принц Джордж.За сватбата е планирана една от най-мащабните операции по сигурността – със снайперисти, полицаи под прикритие, военни технологии и дронове.В сватбата има и българска следа. Майсторът-сладкар Иван Александров ще прави торта за 300 журналисти, които ще отразяват събитието.", "date": "2018.05.19", "title": "Принц Хари и Меган Маркъл се женят в Уиндзорския замък"}
{"url": "https://offnews.bg/obshtestvo/posreshtnahme-svetovnite-lideri-s-unikalen-vkus-ot-karnobat-680896.html", "text": "Уникалният вкус на Карнобат, събрал най-доброто от нашите лозя, стана истински посланик на българския дух, традиции и самобитност по време на Срещата на върха в София.Любимата ракия на Брюксел, както е по-известна „Кехлибар” сред ценителите заради златния си медал от Concours Mondial de Bruxelles, даде повод на Ангела Меркел, Еманюел Макрон, Себастиян Курц, Виктор Орбан, Жан-Клод Юнкер, Доналд Туск, Антонио Таяни, и на останалите лидери от 28-те страни членки на ЕС, да вдигнат историческа наздравица за европейското бъдеще на Западните Балкани.„Не случайно избрахме „Кехлибар” да представи страната ни на най-високия международен форум”, споделиха организаторите. Освен че е символ на отлично качество и висока класа, тя е първата ракия, донесла на България златен медал от най-престижния световен конкурс, основан в сърцето на Европа - Spirits Selection, част от прочутия Concours Mondial de Bruxelles.Наблюдатели припомниха, че за Ангела Меркел това е поредната среща с уникалния вкус от Карнобат. При визитата си у нас през 2010 г. германският канцлер оцени качество на родните напитки и дори закупи за личната си енотека от невероятното Шардоне на водещия български производител.Впечатляващият Мускат Отонел, който е част от класния бленд на ароматни и неароматни сортове в „Кехлибар”, очарова журито от Concours Mondial de Bruxelles с деликатните си ухания на индрише и здравец. Те нямат аналог по света и не случайно са в основата на невероятната ракия, с която България се представи пред висшите държавници.Отгледаният в лозята на „Винпром Карнобат” Мускат превъзхожда всички останали клонове, виреещи в другите части на Европа, разказаха световно известни енолози. Три годишното отлежаване в дъбови бъчви пък помага на ракията да извлече най-доброто и да постигне качество, достойно за световни лидери, споделиха енолозите на „Винпром Карнобат”.Брюксел с нова Среща на върха у насПрез есента на тази година България ще събере водещите познавачи на ракии, брендита и други спиртни напитки. Те ще журират Spirit Selection by Concours Mondial de Bruxelles. Той е известен още и като „Обединените нации на спиртните напитки“, защото всяка година се провежда в различна държава.Признанието за ракия „Кехлибар” стана негласна причина страната ни за втори път да спечели домакинството на основания в Брюксел конкурс, споделиха наблюдатели. Златните медали от Брюксел, присъждани многократно за вината и ракиите на Карнобат, са гаранция, че потребителите ще получат най-високо качество. „Избирайки бутилка, на която са отпечатани медалите, човек ще знае, че купува нещо наистина добро”, коментира неотдавна директорът на надпреварата Тиери Хайнс.Брюкселският форум е известен с изключително строгите си критерии и само най-качествените напитки на планетата са в състояние да се преборят за награда, допълни още той. А сред тях е и ракия „Кехлибар” – единствената, с която световните лидери вдигнаха наздравица при посещението си у нас.Световен триумфВината и ракиите на Карнобат са триумфирали с най-високите отличия от Брюксел, Лондон, Париж, Виена, а под златните им медали стоят подписите на най-авторитетните енолози по света. С тях са вдигани наздравици в Лондонската Кралска опера, а у нас са посрещани световни лидери от ранга на Владимир Путин и Джордж Буш. Признание, превърнало напитките от Карнобатските лозя в истинска визитна картичка на България пред световния елит.От нашите лозяУникалните аромати на индрише и здравец, с които ракия „Кехлибар” впечатли журито на Concours Mondial de Bruxelles, са извлечени изцяло по естествен път. „Отглеждаме гроздето в уникални природни местности, където от векове старите карнобатлии са засаждали най-добрия Мускат Отонел.”, поясниха енолозите на „Винпром Карнобат”. Песъкливо-каменистата структура на почвите, в съчетание с близостта до морето и умерения климат са отлични за засаждане на сорта. Слънцето грее изобилно, липсват резки температурни колебания, камъните задържат топлината в корена на лозата и гроздето се налива със сладост. Добрият дренаж на почвата помага след дъжд водата бързо да слезе към затоплените корени. Така освен ценни захари се натрупват и невероятните аромати и вкусове. След брането майсторите на ракията настойват гроздовата мъст с ципите за дълго време и провеждат ферментацията при ниски температури. Накрая дестилират, за да извлекат и концентрират ценните ухания. Мекотата във вкуса пък се дължи на 3 годишното й отлежаване в дъбови бъчви. Благодарение на автентичната технология, ракия „Кехлибар” добива плътност, мекота и се обогатява с ценни ухания. Ракията се изварява в единствените по рода си посребрени казани, които чрез електролиза от вътрешната страна я пречистват до съвършенство.", "date": "2018.05.19", "title": "Посрещнахме световните лидери с уникален вкус от Карнобат"}
{"url": "https://offnews.bg/koloezdene/viviani-oformi-hettrik-na-dzhiroto-predi-monte-dzokolan-680944.html", "text": "Италианският състезател на Quick-Step Floors Елиа Вивиани спечели 13-ия етап в Обиколката на Италия и така оформи хеттрик от победи в 101-ото издание на Джирото.Етапът по 180-километровото равнинно трасе от Ферара до Нервеза дела Баталя премина под знака на спринтьорите предвид предстоящия днес сблъсък на колоната с планината.Групата бегълци беше погълната 6 км преди финала, след което започна подготовка за групов финиш. Километър преди финала неочаквана атака предприе Марко Коледан от Wilier Triestina, но така и не успя да надхитри опитните спринтьори и в крайна сметка Вивиани се поздрави с етапен успех, след като финишира за 3.56:24 часа.Етапът не доведе до промени в топ 10. Саймън Йейтс продължава да води с 47 секунди пред защитаващия титлата Том Дюмулен преди един от решителните за съдбата на розовата етапи.На състезателите предстои да изминат 186 километра между Сан Вито ал Таляменто и Монте Дзонколан. В етапа има пет сериозни  изкачвания, а финалът е на Монте Дзонколан (10 км със среден наклон от 11,9% и максимален 22%).", "date": "2018.05.19", "title": "Вивиани оформи хеттрик на Джирото преди Монте Дзоколан"}
{"url": "https://offnews.bg/zimni/izbirat-koj-shte-vodi-biatlonistite-sled-mesetc-680948.html", "text": "Кой ще води националите по биатлон, ще стане ясно в края на следващия месец. Тогава ще се проведе отчетно-изборно събрание на българската федерация, съобщава \"24 часа\".В момента главен треньор на най-добрите български биатлонисти е специалистът от Беларус Николай Захаров. Под негово ръководство националите не се представиха обаче на очакваното ниво по време на олимпиадата в ПьонгЧанг.На отчетно-изборното събрание ще се разбере и къде ще протече лятната подготовка на биатлонистите.Всичко това стана ясно при официалното закриване на сезона. Церемонията се проведе в Музея на спорта. На нея бяха наградени най-заслужилите състезатели във всички възрастови групи на един от най-успешните български зимни спортове.При мъжете купа “България” отиде при Владимир Илиев от троянския клуб “Аякс”. Негови подгласници станаха Красимир Анев (“Боровец”) и Михаил Клечоров (“Банско”).При жените приза спечели Десислава Стоянова от “Амбарица”.", "date": "2018.05.19", "title": "Избират кой ще води биатлонистите след месец"}
{"url": "https://offnews.bg/112/silna-gradushka-i-navodnenie-v-gabrovo-680942.html", "text": "Улиците на Габрово се превърнаха в реки вчера, след като градът беше ударен от проливен дъжд и силна градушка.Най-засегнат е кв. \"Бичкиня\", съобщи bTV.Наводнени са приземните етажи на къщи и търговски обекти. В най-тежко пострадалия район за кратко време са паднали 30 литра на квадратен метър. На места градушката е натрупала преспи.Няма по-сериозни щети. Градушка паднаха и във Велики Преслав, Асеновград и Стралджа.В Асеновград ледените късове изпочупиха клони на дървета. Проливният дъжд създаде затруднения в трафика. Бурята в Стралджа изкорени дървета и събори електрически стълбове. ", "date": "2018.05.19", "title": "Силна градушка и наводнение в Габрово"}
{"url": "https://offnews.bg/obshtestvo/dnes-marsh-svoboda-za-konopa-v-sofia-680920.html", "text": "Днес от 15 часа на площад \"Св. Неделя\" в София ще тръгне . Желанието на организаторите и посетителите на вече традиционното събитие е най-просто казано да се освободи законовата примка около врата на ползвателите на канабис в България. Маршът ще премине и през градинката на църквата \"Св. Седмочисленици\", а след това ще има и\"Искаме да покажем истинското лице на пушещите хора в България\", казва за марша Димитър Карагегов - основен организатор на събитието и част от Българското либертарианско общество и движението Liberty420. В организацията на марша са още движение \"Промена\", както и пациентската организация \"Рестарт\".Хората зад марша вярват, че законът, който криминализира употребата на канабис, не действа, тъй като за последните 15 години българите, опитвали в живота си трева, са се увеличили пет пъти.Борбата с дилърите също е крайно неефективна и това показват данните от , което беше публикувано в края на миналата година. Анализирани са данни от МВР и съда, като от всички изследвани дела едва 17,3% са за разпространение. Тези за организирана престъпна група са пренебрежителните 1.13%. Според статистиката най-често клиенти на Темида стават държатели на малки количества забранени вещества. В 72% от случаите става дума за канабис.Демографският профил на осъдените и санкционираните заради престъпления, свързани с наркотици - 91% мъже, 64% са от 18 до 30-годишна възраст, а 82% са трудово заети или учащи.Трите искания на марша \"Свобода за конопа\" са:- Декриминализиране на притежанието на малки количества трева за лични цели- Възможност за отглеждане на до две растения в домашни условия - така ще изчезнат дилърите, защото потребителят сам ще си е \"доставчик\"- Да се позволи употребата на канабиса за медицински цели у насЕдин от най-сериозните проблеми, които прохибицията е донесла на страната ни, са синтетичните наркотици, които заливат училищата. Евтините заместители на марихуаната са по-евтини и изключително опасни. В повечето случаи те дори не са забранени, тъй като химичните съставки на наркотика са непознати и не влизат в забранителния списък.\"Искаме да покажем, че за малко трева не може да се влиза в затвора и да се образува досъдебно производство. Който пуши, зло не мисли\", каза още Карагегов за организацията на марша \"Свобода за конопа\".", "date": "2018.05.19", "title": "Днес: Марш 'Свобода за конопа' в София"}
{"url": "https://offnews.bg/na-tozi-den/19-maj-devetnadesetomajskiat-prevrat-v-balgaria-680837.html", "text": "На 19 май 1934 г. в България е извършен държавен преврат от Политическия кръг \"Звено\" и Военния съюз с подкрепата на армията. Новото правителство начело с Кимон Георгиев (19.5.1934-22.1.1935) отменя Търновската конституция, разпуска Народното събрание и забранява политическите партии.От края на октомври 1933 година Военният съюз започва усилена подготовка на държавен преврат. Разработват се подробни планове за действие на членовете на съюза във всеки гарнизон. Успоредно, с активното участие и на дейци на „Звено“, се подготвя политическа програма за действия след преврата. Активната група, работеща по нея, включва Дамян Велчев, Кимон Георгиев, Петър Тодоров, Иван Харизанов, Коста Бояджиев, Петър Мидилев, Ставри Андреев, Станчо Чолаков, Михаил Календеров.Непосредствено след преврата политическите партии и профсъюзите в страната са забранени, някои техни активисти са интернирани в провинцията и са взети специални мерки за ликвидирането на Българската комунистическа партия. Народното събрание е разпуснато и кабинетът управлява с наредби-закони, окръзите и общините са окрупнени, самоуправлението им е премахнато и заменено с назначавани от правителството чиновници.", "date": "2018.05.19", "title": "19 май - Деветнадесетомайският преврат в България"}
{"url": "https://offnews.bg/obshtestvo/zhalt-kod-v-17-oblasti-zaradi-silni-valezhi-680914.html", "text": "Жълт код е обявен в 17 области на страната заради очаквани обилни валежи, а на места - и гръмотевични бури. Жълт код за обилни валежи е обявен за областите София-град, София-област, Ловеч, Габрово, Велико Търново, Търговище, Шумен, Добрич, Варна, Бургас, Ямбол, Сливен, Пловдив, Стара Загора, Хасково, Кърджали и Смолян. Предупреждение заради очакваните гръмотевични бури е издадено за Търговище, Варна, Шумен, Добрич, Бургас, Ямбол, Сливен, Хасково, Кърджали и Смолян. Атмосферното налягане ще се повиши, ще бъде малко по-високо от средното за месеца.През нощта облачността ще е значителна с превалявания от дъжд, по-интензивни и на повече места в Стара планина и районите разположени около нея. Ще има временни усилвания на вятъра при гръмотевична дейност. Утре главно в югоизточната половина на страната ще се развива мощна купесто-дъждовна облачност, ще има гръмотевични бури и на места валежите ще са интензивни и значителни по количество. Има условия за градушки.След обяд от запад валежите ще спират и облачността ще се разкъсва и намалява. Вятърът ще е слаб до умерен от север-северозапад. Ще е по-хладно, с максимални температури в повечето места между 20° и 25°, сочи прогнозата на Националния институт по метеорология и хидрология към БАН.Над планините облачността ще е предимно значителна, с валежи от дъжд и гръмотевична дейност. Около и след обяд от запад валежите ще започнат да спират. Вятърът ще е слаб до умерен от югозапад, през деня ще се ориентира от северозапад, а по време на гръмотевична дейност ще се усилва и променя посоката си. Максимална температура на височина 1200 метра – около 15°, на 2000 метра – около 8°.По Черноморието ще е предимно облачно. Главно в следобедните часове ще има валежи от дъжд. Ще има гръмотевична дейност, на места с обилни валежи и силни пориви на вятъра. Ще е по-хладно, с максимални температури на въздуха между 18° и 22°. Температурата на морската вода е 17-21°. Вълнението на морето ще е 1-2 бала.", "date": "2018.05.19", "title": "Жълт код в 17 области заради силни валежи"}
{"url": "https://offnews.bg/horoskop/horoskop-za-19-25-maj-ot-antonia-mechkova-679141.html", "text": "До Константин и Елена най-вече се интересувате за приходите си, важно е да разчитате на равностойни партньори, а и да си вършите максимално съвестно работата, доста е. Във вторник упорството ви среща с бъдещи сътрудници. Овните да бъдат бдителни, има редица въпроси за изясняване, а в сряда и четвъртък споровете се изострят. По-разумно е да разчитате на епизодични услуги, да пазите разбирателството с близки, оставайки в тяхната сянка. Не го обичате, но ако бързо палите за разправия и флирт, няма да постигнете много.До вторник се натъквате на доста пречки в деловата област и макар че сте пълни с енергия и амбиции или точно заради факта, може да не останете най-доволни от постиженията си. Все пак повечето Телци да не бързат, условията не са подходящи за техни идеи, отлагане за кратко няма да ги обезсмисли. В сряда и четвъртък преобръщате нещата към по-добро, ако трябва - в екипа ще промените психологическата атмосфера или вие ще трупате нови умения и знания. И най-близките ще са доволни, като планирате интересни развлечения.За вас периодът не е лек, очертават се промени в деловата сфера, така че от деня на Константин и Елена трябва да действате по точен план. Близнаците са доволни от постигнатото в работата, има с какво да зарадват и близките си, но трябва да подготвят нови проекти, да организират и околните за предстоящите задачи. Някои се изкушават да действат самостоятелно по стари идеи, добре да преценят плюсове и минуси. В четвъртък и петък бъдете гъвкави, изявите ви ще зависят от благоволение на шефа. Вкъщи най-важна е хармонията, пазите я.И вие сте на прага на делови и лични промени, анализирайте по-внимателно нещата. Група Раци не са наясно със ситуацията до понеделник, но усетът им подсказва да се подготвят за решителни стъпки напред, нагоре. Много ви интересуват финанси и постове, има риск да се отзовете на място, на което мъчно ще се справяте. Във вторник – изненади бол, май предпочитате познати хора, дейности? Четвъртък ви насърчава, привличате помощници и се справяте ОК. В любовта избирате вие - да се обвържете трайно или ви стига авантюрата.И в понеделник изглаждате стари неразбирателства с близки, колеги, познати. Лъвовете да покажат великодушие към грешките на околните, да се помирят с опонентите, новите задачи предполагат сплотен и борбен екип. Трудностите във вторник и сряда са доста, но ще ги преодолеете, амбицирате и другите да ви помагат. До петък се стабилизират и нови съюзи, а не е изключено да има и прояви на завист, вражда, знаете как да ги парирате. Някои са имали проблеми с половинката, ще върнат хармонията вкъщи, и хубавите спомени обвързват... За вас 7-дневието е твърде динамично, хубаво е да овладеете емоциите и да се съсредоточите върху важните теми в делови и личен план. Част от Девите се изкушават да се заемат с куп неща, вървят на зигзаг, други са много критични към обкръжението си и през уикенда, и в понеделник. Защо, нима вие сте най-идеални? Във вторник и сряда следва да бъдете и търпеливи, ще решавате само назрелите задачи, за останалото ще мислите по-нататък. В четвъртък се пазете от разправии, които не ви засягат, петък дава добри шансове за изява и доходи.Влизате период, когато е много важно да изберете точното време за работа, а и за уреждане на лични неща. Доста Везни имат куп добри идеи, но да не бързат да говорят за тях, на Константин и Елена ще им хрумнат нови, но те май да бъдат подготвени за реализация чак в петък. В сряда проучвайте внимателно информация, а и кандидати за сътрудници, четвъртък ще е напрегнат, макар и плодоносен. Някои се нагърбват с лидерство в екип, хич да не затварят очи за своите грешки. В любовта  вие решавате какво и с кого ще ви донесе щастието.Трудно 7-дневие, интуицията ще подсказва да избягвате разправии за делови или лични неща. Скорпионите се притесняват и за финансите, през уикенда и с голям такт няма да си изяснят обстоятелствата около темата. В понеделник и вторник зависите много от шанса, не си позволявайте да обсъждате служебни ядове с близки или на маса, да не тръгнат клюки. В сряда и да работите сами, пак ще личи нужда от сериозна промяна. В следващите дни сте нетърпеливи, но споровете се изострят, може да ви ощетят. Погрижете се повече за себе си.Това 7-дневие ви дава условия за преодоляване на пропуски в работата, а и в лични отношения. Доста Стрелци не щат да си виждат минуси в начинания и поведение, но такива има, в понеделник е по-редно да се стаят, да обмислят нещата. И да сте критични към близки, ще ви подкрепят, сега се убеждават: стараете се в интерес на родата, на екипа. От сряда ще се запознавате с хора и информация, някои тръгват на път или се заемат с друга дейност. Уреждайте стриктно детайлите, предстои тежък труд, но ще ви радва и ще носи ползи.. .Хубаво е през този период да останете по-спокойни, макар че дните са пълни с динамика. От събота до понеделник Козирозите имат много работа и хич няма да се щадят. Редно е да проявите повече грижа към тонуса си... Във вторник и сряда изпъкват ред неясноти в служебната и деловата сфера, дръжте се на по-заден план и не споделяйте проблеми, идеи. До петък се очертават промени в партньорството, може да следвате чужди идеи, а дори и да сте най-прави по някой въпрос, не се налагайте. Близки ви дразнят понякога, ала са ви близки...И да не сте най-доволни от делови резултати, не правите драма, а си готвите нови идеи и изяви. Водолеите могат да си позволят кратък отдих, напоследък работата им беше повече, а вероятно има и поводи да поглезят близките. И все пак до 24 май трябва да разширите общуването, неяснотите от предишните дни се изчистват, набирате енергия за начинания, за творчество. Подготвяте се да упорствате до постигане на целите. Петък е по-напрегнат, така че не поемайте още ангажименти. Необвързаните усещат: скоро ще срещнат голямата любов.Това 7-дневие ви настройва емоционално, през уикенда ви се ще да останете вкъщи или някъде далече от делови и обществени проблеми. Е, не е уместно, Рибите имат да изясняват важни делови и домашни неща, в сряда и четвъртък ще го направят с подобаващо търпение, в петък ще се радват на помощта на истински съмишленици и сериозни партньори. Не се тревожете за пари, едни не идват на време, но други ви изненадват приятно и ще вържете бюджета си. Опрете се на подкрепа от близки, но подреждайте живота си както го искате.", "date": "2018.05.19", "title": "Хороскоп за 19 – 25 май от Антония Мечкова"}
