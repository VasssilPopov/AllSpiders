{"url": "https://offnews.bg/sviat/versia-choveshka-greshka-e-prichina-za-katastrofata-na-ruskia-samolet-674805.html", "text": "Човешка грешка може да е причината за катастрофата на руския самолет Ан-148 на Саратовските авиолинии, който падна край Москва.Според разследващите пилотите не са включили отоплението на измервателните уреди преди излитането, което е довело до обледяване на датчиците и съответно погрешни данни за скоростта. До този предварителен извод стигнаха днес специалистите от Междудържавния авиационен комитет въз основа на предварителен анализ на информацията от бордовия самописец за параметрите на полета. Въпреки механичните повреди в резултат от катастрофата специалистите са успели да извлекат от черната кутия данни за 16 полета на машината, в това число този, завършил с катастрофата. Във всички останали освен него отоплението е било включвано преди излитането, съобщи ТАСС, цитирана от БТА.Самолетът се блъснал в земята шест минути след излитането. На височина около 130-150 метра екипажът включил автопилота. Извънредната ситуация на борда започнала да се развива около 2 минути и 30 секунди след излитането, на височина около 1300 метра и приборна скорост 465-470 км. В този момент черната кутия е фиксирала разминаване между показанията на индикаторите за скоростта.След 30 секунди разликата в показанията на датчиците достигнали примерно 30 км/ч, а на височина около 2000 м разликата станала още по-голяма, след което екипажът изключил автопилота и целият останал полет преминал на ръчен режим.Показанията на индикаторите за скоростта силно се различавали - единият показвал 0 км/ч, другият - 540-560 км/ч. След това показанията на втория започнали интензивно да спадат - до 200 км/ч и по-малко, самолетът бил приведен в интензивно снижение под ъгъл 30-35 градуса. Преди удара в земята показанията за скоростта на единия от индикаторите продължавали да бъдат нулеви, а вторият показвал скорост 800 км/ч. 4-5 секунди преди сблъсъка се появил крен надясно, който достигнал 25 градуса.Продължава работата по разшифроването на данните от звуковия самописец.При катастрофата загинаха 71 души. ", "date": "2018.02.13", "title": "Версия: Човешка грешка е причина за катастрофата на руския самолет край Москва"}
{"url": "https://offnews.bg/kultura/22-balgarski-filma-shte-gledame-na-sofia-film-fest-674792.html", "text": "Цели 22 български филма ще гледаме на тазгодишното издание на София филм фест.22-рият София филм фест се ще бъде открит на 7 март в Зала 1 на НДК с официалната премиера на най-новия игрален филм на Милко Лазаров - „Áга”. Представен като проект с работно заглавие „Нанук“ на София Мийтингс през 2014 година, където получи наградите на Mediterranean Film Institute и Synchro Film, Video & Audio, Vienna, отличен в Кан като проект с престижната награда „Кшищоф Кешловски“, „Áга“ ще закрие основната конкурсна програма на Берлинале 2018. В Международния конкурс са включени „3/4“ (2017), България-Германия, на Илиян Метев и „Радиограмофон“ („Radiogram”, 2017), България-Полша, на Рузие Хасанова.Световна премиера в програмата на фестивала ще има филмът „8'19\", състоящ се от шест новели по разкази на Георги Господинов. Различните части са режисирани от Петър Вълчанов, Любомир Младенов, Надя Косева, Кристина Грозева, Владимир Люцканов и Теодор Ушев. Детският филм „Смартфонът беглец“ на Максим Генчев също ще бъде със световна премиера по време на фестивала.Със софийски премиери пред фестивалната публика ще бъдат представени „Моторът“ на Валентин Гошев и „Малко късмет за по-късно“ на режисьорите Александър Смолянов и Чавдар Живков.С прожекции във фестивалната програма ще бъдат представени и 15 игрални филми, които вече имаха своите премиери на голям екран в София и България. Това са: „Посоки“ на Стефан Командарев, „Кораб в стая“ на Любомир Младенов, „Дъвка за балончета“ на Станислав Тодоров – Роги, „12 А“ на Магдалена Ралчева, „Безкрайната градина“ на Галин Стоев, „Бензин“ на Асен Блатечки и Катерина Горанова, „Лили рибката“ на Ясен Григоров, „Секс академия – мъже“ на Георги Костов, „Трансгресия“ на Вал Тодоров, „Нокаут или всичко, което тя написа“ на Ники Илиев, „Воевода“ на Зорница София, „Привличане“ на Мартин Макариев.„Бандит“ на Оги Стоилов/Август Кинг е в основната програма/извън конкурса, а „Възвишение“ на Виктор Божилов и „Вездесъщият“ на Илиян Джевелеков са и в Балканския конкурс.Документалните премиери в програмата на фестивала включват 11 български филма.", "date": "2018.02.13", "title": "22 български филма ще гледаме на София филм фест"}
{"url": "https://offnews.bg/futbol/dzhidzhi-bufon-ostava-do-evro-2020-674809.html", "text": "Легендарният вратар на Ювентус Джанлуиджи Буфон няма да прекратява кариерата си в националния отбор на Италия след грандиозния провал в квалификациите за Мондиал 2018 в Русия.Радостната за всички фенове на \"бианконерите\" и персонално на Буфон беше съобщена от Скай Италия. Селекционерът на \"скуадра адзура\" Луиджи ди Биаджио покани Буфон за контролите с Аржентина на 23 март и Англия четири дни по-късно.Буфон ще вземе участие в двата мача, след което ще вземе решение дали да продължи да бъде последен в защитата на Италия.Не е изключено Джиджи да остане за квалификациите и евентуалното участие на \"скуадрата\" на Евро 2020, когато ще е на 42 години.Към днешна дата Буфон има 175 мача за Италия, печелил е световната титла през 2006 година, а на Евро 2012 игра финал.", "date": "2018.02.13", "title": "Джиджи Буфон остава до Евро 2020"}
{"url": "https://offnews.bg/obshtestvo/romi-v-samokov-organiziraha-protest-sreshtu-diskriminatciata-kmetat-g-674806.html", "text": "Роми организираха протест срещу дискриминацията в Самоков. Кметът на града Владимир Георгиев обаче го забрани. В детските градини не се допускат ромски деца. Ромските деца се изпращат само в една детска градина, в която има само ромчета, обявиха организаторите на протеста. Организаторите припомнят и решение на Общинския съвет за обединение на две ромски училища - начално училище „Петър Берон“ и Основно професионално училище „Неофит Рилски“, вместо те да бъдат присъединени към други училища и да не се стига до капсулиране на ромската общност.Защо трябва да допуснем да бъдем капсулирани и да бъдем отхвърлени от обществения живот в Самоков. Само в ромския квартал ще се развива социалният ни живот. Самоков се очертава като един от най-нетолерантните градове в България, които не приемат различни по цвета на кожата! Интеграцията е двустранен процес, обявиха организаторите на протеста. Той беше насрочен за 18 февруари, в 14 часа, на площада пред общината. Кметът на Самоков обаче забрани провеждането на протеста, а като причина той посочва \"обезпечаване на сигурността и спокойствието на гражданите\". \"На 18 февруари 2018 г. е големият християнски празник Сирни Заговезни (Прошка). Тогава много граждани се прибират в Самоков, което означава, че ще има сериозно присъствие на хора на центъра и площадното пространство. Протестният митинг, по Вашите думи, ще съдере около 500 души, което значително ще затрудни придвижването по центъра и ще наруши правото на гражданите за свободен достъп, отдих и разходка\", посочва кметът.В решението си той допълва, че на площада е монтирана и ледена пързалка, на която през почивните дни се пързалят много деца, които ще станат неволни участници в протеста и родителите им ще се притесняват за сигурността и спокойствието им. Освен това, тъй като туристическият сезон в Самоков и Боровец е в разгара си, градът се пълни с туристи, което отнема от ресурса на полицията, а при провеждането на протеста ще има нужда от полицейско присъствие, допълва Георгиев.След решението на кмета да не разреши провеждането на протеста ромите ще излязат да се пързалят на ледената пързалка, обяви един от организаторите на демонстрацията Христо Николов. ", "date": "2018.02.13", "title": "Роми в Самоков организираха протест срещу дискриминацията, кметът го забрани"}
{"url": "https://offnews.bg/obshtestvo/pochina-svetetcat-ot-bajlovo-diado-dobri-674795.html", "text": "Добре Добрев или Дядо Добри, наричан още Светецът от Байлово,  е починал на 103-годишна възраст по-рано днес. Новината беше потвърдена пред OFFNews от кмета на селото Бойко Неделчев. Неделчев уточни, че е разбрал за смъртта на Дядо Добри от църквата в селото, която е оповестила кончината му с камбанен звън. Дядо Добри бе един от най-големите частни дарители на православни храмове в България.Дълги години той събираше помощи пред \"Св. Александър Невски\". През 2009 г. той дари 35 700 лв. на катедралата, което е най-голямото частно дарение в 100-годишната история на храма.", "date": "2018.02.13", "title": "Почина Светецът от Байлово - Дядо Добри"}
{"url": "https://offnews.bg/sviat/izraelskata-politcia-poiska-na-netaniahu-da-badat-povdignati-obvinenia-674811.html", "text": "Израелската полиция препоръча на премиера Бенямин Нетаняху да бъдат повдигнати обвинения за корупция. Има достатъчно доказателства, за да бъдат повдигнати обвинения на Нетаняху за подкупи и измама по два отделни случая, се казва в изявление на полицията, цитирано от Би Би Си. Единият случай се основава на твърдението, че Нетаняху поискал от издателя на израелски вестник \"Yediot Aharonot\" положително отразяване в замяна на оказване на влияние върху медийния пазар. Вторият случай пък е свързан с получаване на подаръци от милиардери в замяна на услуги. Решението дали да бъде повдигнато обвинение на израелския премиер ще бъде взето от главната прокуратура.Правосъдният министър Айелет Шакед обясни, че дори и да му бъдат повдигнати обвинения, премиерът не е длъжен да подава оставка. Пред израелска телевизия Нетаняху коментира, че обвиненията са безпочвени и няма да доведат до нищо. Той обвини полицията в \"лов на вещици\" и подчерта, че няма да подаде оставка. ", "date": "2018.02.13", "title": "Израелската полиция поиска на Нетаняху да бъдат повдигнати обвинения за корупция"}
{"url": "https://offnews.bg/temida/sadia-ot-radnevo-si-izmisli-tcialo-sadebno-zasedanie-poluchi-uslovna-674797.html", "text": "Съдия Люба Петрова от Районния съд в Раднево беше осъдена условно за това, че си измислила цяло съдебно заседание. Петрова е осъдена от Софийския градски съд на една година условно с тригодишен изпитателен срок за документално престъпление, съобщи news.lex.bg. Петрова е съставила неверен протокол за цяло съдебно заседание по частно наказателно дело във връзка с принудителното лечение на Станка Ботева.Според документите протоколът е създаден на 29 март 2017 г., като в него са включени прокурорът Даниела Славкова и служебният защитник на Станка Ботева Живко Желев от Стара Загора. В протокола е вписано и вещото лице Донка Терзиева.Съчиняването на протокола продължило с невярното изявление, че прокурор Славкова е поискала да се приеме съдебно-психологична експертиза и писмени доказателства, както и да се приключи съдебното следствие и да се даде ход на делото по същество. Същото изявление било записано и от името на служебния защитник.След това съдия Петрова записала, че прокурорът и адвокатът са поискали прекратяване на принудителното лечение на Ботева, с оглед приетата експертиза и становището на вещото лице.Люба Петрова е осъдена да плати над 1400 лева разноски по делото. Присъдата може да се обжалва пред Софийския апелативен съд. ", "date": "2018.02.13", "title": "Съдия от Раднево си измисли цяло съдебно заседание, получи условна присъда"}
{"url": "https://offnews.bg/sviat/iztcelenie-na-monahinia-beshe-priznato-za-70-o-chudo-na-peshterata-v-l-674810.html", "text": "Изцеление на възрастна монахиня беше признато за 70-о чудо в историята на пещерата в Лурд. 78-годишна монахиня се изцели от гръбначно заболяване след поклонение в Лурд. Монахинята Бернадет Морьо претърпява няколко операции на гръбнака и остава парализирана. Половината си живот тя прекарва в инвалидна количка и пие силни болкоуспокоителни. След като се върнала от поклонението обаче, монахинята махнала шините на крака си и поддържащия кръста ѝ колан.Това се случило през 2008 г.  До днес изцелението на монахинята остава без медицинско обяснение и е признато за 70-то чудодейно изцеление в пещерата Масабиел.За чудеса на това място се съобщава още от 1858 г., когато местно момиче видяло Дева Мария 18 пъти.Хиляди туристи посещават светилището всяка година.", "date": "2018.02.13", "title": "Изцеление на монахиня беше признато за 70-о чудо на пещерата в Лурд"}
{"url": "https://offnews.bg/politika/obshtinski-savetnitci-pritesneni-ot-antikoruptcionnia-zakon-674799.html", "text": "Антикорупционният закон е на път да създаде редица проблеми в общини в цялата страна. Заложените в него промени не позволяват на фирми, в които под една или друга форма участват общински съветници, да работят с общински администрации в договорни отношения. Те засягат и търговски дружества с общинско участие, както и общинските предприятия. Проблемът е в това, че в разпоредните е посочено прекалено общо понятие за договори, споделя Красимира Германова, председател на общинския съвет в Созопол. В това число, например, влизат наемите на помещения, които се ползват от лични лекари – общински съветници за техните кабинети. Други засегнати ще са тези, които със свои фирми стопанисват временни преместваеми обекти. В някои общини, където има много съветници – земеделски стопани, те също ще са потърпевши, защото сключват договори за наем на мери и пасища. С новия закон ограниченията за общинските съветници са изключително разширени, коментира Евгений Мосинов, юрист, общински съветник и председател на Комисията за предотвратяване и установяване на конфликт на интереси към местния парламент в Бургас. „“, казва Мосинов.За тези, които имат действащи договори с общините, опциите, според юриста, са две: или да ги прекратят, или да подадат оставка. Той не съветва колегите си да прехвърлят собствеността на фирмите, защото законът изисква деклариране и на имуществото на съпруги, деца. Евгений Мосинов смята, че най-големите проблеми, които ще се създадат, ще са в малките общини. Засегнати са и по-големите, като Бургас, където общински съветници вече се притесняват какъв курс да поемат. В морския град има местни политици, които снабдяват училища и детски заведения с храна, има такива, които се занимават със строителни дейности, като например саниране. В закона има и противоречие – че общинските съветници трябва да попълнят нарочни декларации, по образец. Образец, обаче, няма. Документите ще бъдат изготвени, очакваме указания от ЦИК, които да ги унифицират, за да няма свободни тълкувания на закона, поясни председателят на ОИК – Бургас Елка Стоянова. Хипотезите, които чертаят общински съветници, ако антикорупционният закон бъде спазен, са две. При едната ще има такива, които ще напуснат местните съвети и ще влизат други на техните места. При втората ще се прекратяват договори с общини, но пък това означава опасност за действащите обществени поръчки, защото трябва да се провеждат нови процедури. Остава вариантът и с прехвърлянето на фирми, но с промените, които въвежда новия закон, редовите общински съветници също трябва да подават декларации за своето имущество. Досега такова задължение имаше само за председателя на общинския съвет.", "date": "2018.02.13", "title": "Общински съветници притеснени от антикорупционния закон"}
{"url": "https://offnews.bg/sviat/shest-darzhavi-sazdadoha-koalitcia-na-shtastieto-674800.html", "text": "Обединените арабски емирства, Казахстан, Коста Рика, Мексико, Португалия и Словения създадоха \"Глобална коалиция на щастието\".Решението беше обявено по време на провеждащата се в Дубай Шеста световна правителствена среща на върха, посветена на въпросите на ефективното държавно управление и на внедряването на съвременни технологии в различни сфери на живота.В престижния форум участват над 4000 делегати от 140 страни, включително лидери на международни организации, представители на ръководството на водещи научно-технически структури и на технологични корпорации от цял свят.На церемонията по подписването на споразумението за създаване на Глобалната коалиция на щастието беше премиерът на Обединените арабски емирства и управник на емирство Дубай Мухамед бен Рашин Ал Мактум, под чийто патронаж се провежда форумът. Документът бе подписан от министри от шестте страни, съобщи ТАСС, цитирана от БТА.\"Светът се нуждае от нови форми на коалиции, които да работят за благополучието и щастието на народите. Дойде време да се обединят усилията на правителствата за формиране на нови подходи и механизми, които да позволят да се постигне щастие за хората и да се подобри качеството на живота им\", каза Мактум. Новата коалиция, посочи той, е \"възможност за членовете й да обменят идеи и опит, а също да се поучат от нашия опит и да се покаже как в ОАЕ гледат на щастието като крайна цел на дейността на всяко правителство\".Според него \"инвестициите в щастието гарантират безопасност, мир и съвместно съществуване между народите, щастието противостои на ненавистта и екстремизма\".", "date": "2018.02.13", "title": "Шест държави създадоха коалиция на щастието"}
{"url": "https://offnews.bg/sviat/sasht-iskat-da-sazdadat-kvazidarzhava-v-siria-obiavi-ruskiat-vanshen-674789.html", "text": "Руският външен министър Сергей Лавров обяви, че САЩ опитват да създадат \"някаква квазидържава\" по източния бряг на река Ефрат в Сирия.\"Според мен американците действат не по пътя на усърдното формиране на общо съгласие, а се опитват да действат чрез опасни, едностранни стъпки. Тези стъпки изглеждат все повече и повече като част от линията за създаване на някаква квазидържава върху голяма част от сирийската територия - на източния бряг на Ефрат чак до иракската граница\", подчерта Лавров, цитиран от ТАСС и БТА. Той добави, че според Москва не е изключено САЩ да възнамеряват да запазят присъствието си в Сирия \"задълго, ако не и завинаги\", като декларират, че присъствието им е не само за решаването на военни задачи, но и за започването на политически процес, който да завърши със смяна на режима на Башар ал Асад. Лавров оцени като недалновиден подхода на САЩ за цялостно отхвърляне на позицията на Турция за сирийските кюрди.По думите му отношението на Анкара към \"тези или онези подразделения на кюрдското опълчение\" може да се оценява нееднозначно, но това отношение е реалност.\"Резултатите от тази недалновидност наблюдаваме и в района на Африн\", заключи руският министър по адрес на турската военна операция в Северна Сирия срещу кюрдски групировки. Според него кюрдите са неотделима част от сирийското общество и Русия винаги е настоявала те да участват пряко в опитите за намиране на изход от кризата в Сирия.", "date": "2018.02.13", "title": "САЩ искат да създадат квазидържава в Сирия, обяви руският външен министър"}
{"url": "https://offnews.bg/obshtestvo/tciala-nosht-tcarkvata-v-bajlovo-shte-e-otvorena-za-poklonenie-pred-di-674798.html", "text": "Тленните останки на дядо Добри ще бъдат изложени за поклонение в църквата в село Байлово тази вечер. Храмът ще бъде отворен цяла нощ, съобщиха от Светия Синод на Българската православна църква.Утре ще се отслужи упокойна литургия, поклонението ще продължи през целия ден. Погребението ще бъде на 15 февруари.Дядо Добри е роден е на 20 юли 1914 г. в село Байлово. Баща му загива в Първата световна война и майка му отглежда сама децата си. Детството и ученическите си години дядо Добри не помни. Венчава се през 1940 г. – време, в което България участва във Втората световна война. При една от бомбардировките над София снаряд пада в близост до него и почти го лишава от слух. С жена си има четири деца, две от които надживява.През годините дядо Добри се отделя от материалните аспекти на живота и се посвещава изцяло на духовното. Именно тази нова посока в живота и примерът, който дава впоследствие с щедростта и аскетизма си, карат мнозина да го наричат „Светецът от Байлово“.Около 2000 г. решава да дари всичките си имоти на църквата. Почти всеки ден Добре Добрев ходеше пеша или с автобус до София и пред вратите на храм-паметника \"Свети Александър Невски\" или църквата \"Свети Седмочисленици\" и събираше в една пластмасова чаша пари, които след това даряваше до стотинка. През 2009 година дядо Добри дари 35 700 лв. на ПКСХП \"Св. Александър Невски\" и така стана най-големият дарител на Патриаршеската катедрала.Допълнително ще бъде съобщено за часа и мястото на погребението му. Бог да го прости! Вечна да бъде паметта му, заявяват още от Синода.", "date": "2018.02.13", "title": "Цяла нощ църквата в Байлово ще е отворена за поклонение пред Дядо Добри"}
{"url": "https://offnews.bg/sviat/izvarshiteliat-na-atakata-s-kamion-v-shvetcia-iskal-stranata-da-izleze-674801.html", "text": "Извършителят на нападението с камион в Стокхолм Рахмат Акилов се призна за виновен по обвинения в тероризъм в началото на съдебния процес срещу него.Акилов призна, че е минал с похитен камион по оживена пешеходна улица в центъра на Стокхолм на 7 април 2017 г., при което е убил 5 души и е ранил 15, каза пред Стокхолмския окръжен съд адвокатът Йохан Ериксон.\"Мотивът е бил да предизвика страх и да спре участието на Швеция в международната коалиция срещу \"Ислямска държава\", заяви юристът, цитиран от ДПА и БТА.Според прокурора Ханс Ирман нападателят е искал да \"всее страх сред населението като цяло\" и да \"принуди шведското правителство и парламент да прекратят участието на Швеция в международната тренировъчна мисия в Ирак\", насочена към изтласкване на \"Ислямска държава\".Ирман заяви, че иска узбекистанецът да бъде депортиран, след като излежи евентуална присъда.Акилов е пристигнал в Швеция през 2014 г. и е кандидатствал за убежище, но молбата му е била отхвърлена.", "date": "2018.02.13", "title": "Извършителят на атаката с камион в Швеция искал страната да излезе от коалицията срещу ИДИЛ"}
{"url": "https://offnews.bg/zimni/bode-milar-ochakvam-zlaten-medal-ot-mikaela-shifrin-674802.html", "text": "Експертът на Евроспорт Боде Милър даде своето мнение за първата олимпийска титла на Марсел Хиршер, както и за шансовете на Микаела Шифрин да прибави още едно олимпийско злато към колекцията си.Водещият на специалното студио Eurosport Cube обърна внимание и на атмосферните условия, които притесняват и самите състезатели.\"Беше страхотно състезание, особено предвид условията. Вятърът определено утежни положението - първо отложиха старта, а след това състезателите бяха принудени да се адаптират към времето и нямаха възможност да демонстрират собствения си стил и да покажат най-доброто от себе си. Въпреки това обаче, смятам, че класирането беше справедливо. Победата на Хиршер е напълно заслужена“, коментира експерът на Евроспорт.Амeриканската звезда коментира и шансовете на своята сънародница Микаела Шифрин в предстоящия слалом при жените. „Микаела Шифрин е истинско явление в слалома. Стилът ѝ е много агресивен, но в същото време всеки риск е внимателно преценен и това ѝ позволява да регистрира такива чудесни резултати.Микаела поддържа чудесна физическа форма и благодарение на това при нея не се наблюдават грешки в резултат на умора във втората половина на състезанията – нещо, което е съвсем обичайно в този спорт и се е случвало на всички, включително и на мен самия. Според мен, Шифрин е с класа над всички останали в момента. Очаквам златен медал от нея“, сподели Милър.„Не мисля, че в момента може да я победи някой, освен тя самата. Единственият начин да не се прибере вкъщи със златния медал е ако направи някаква неволна грешка или допусне нетипична за нея неточност, или липса на концентрация. Но, съдейки по прецизния и балансиран начин, по който кара в момента, не виждам начин това да се случи“, каза още олимпийският първенец от Игрите във Ванкувър през 2010 г.Женският слалом ще започне тази нощ от 02:45 ч. и ще бъде излъчен на живо в ефира на Евроспорт 1.", "date": "2018.02.13", "title": "Боде Милър: Очаквам златен медал от Микаела Шифрин"}
{"url": "https://offnews.bg/obshtestvo/nad-1000-svobodni-mesta-ostavat-za-parvolatci-v-sofia-674757.html", "text": "Около 1000 свободни места за първи клас ще останат в София, броят на децата от набор 2011 е по-малък от бройките в паралелките. Така ще има възможност за класиране и на хлапета от последната четвърта група по водещия критерий уседналост - независимо къде в столицата е адресът им спрямо училището. Това обясни зам.-кметът по образование Тодор Чобанов. Прилежащите райони към всяко училище не съвпадат с административното делене на София. Причината е, че има булеварди, единият тротоар на които е в една община, другият в друга. Така дете, което живее срещу училището, не може да се запише в него. Някои от районите пък са толкова големи - например Манастирски ливади са част от Триадица, че ако се спазва административното делене на столицата, детето ще трябва да изминава километри от дома до училищетоПриемът на деца в първи клас ще става на етапи. Към кандидат-учениците от първа група - живеещи над 3 години в района училището, се прилагат и всички допълнителни критерии, ако имат такива, тогава се преминава към желаещите от втора група - с регистрация от 1 до 3 години, после под 1 година и най-накрая тези от останалата част на столицата (четвърта група). От разпределението по райони са най-многото недоволни родители, тъй като не харесват училището, в което се падат децата им - заради качеството на образованието или защото там преобладават деца от малцинствата.Чобанов посъветва такива родителите да поискат съвет от Регионалното управление на образованието в кои други училища в близост до дома им има шанс да останат свободни места. Най-голяма е вероятностността в центъра, където децата трайно са по-малко. При равни други условия с най-голямо предимство за прием ще са децата, които имат брат или сестра в същото училище, които ще получават 22 точки.  От догодина се очаква да заработи и електронна система за прием в първи клас, подобна на тази за детските градини в София. Възможностите за промени в наредбата за прием на първолаци са силно ограничени, тъй като основните критерии са определени на национално ниво от Министерството на образованието и науката.", "date": "2018.02.13", "title": "Над 1000 свободни места остават за първолаци в София"}
{"url": "https://offnews.bg/kultura/balgarski-festival-stana-ofitcialen-partnior-na-oskarite-674771.html", "text": "Фестивалът за късометражно кино \"In the palace\" е одобрен официално от Филмовата академия в САЩ (OSCAR Academy of Motion Picture Arts and Sciences) да изпраща за разглеждане от комисията победителите си в три категории. Това означава, че най-добрият късометражен игрален и най-добрият късометражен анимационен филм от международната селекция, както и победителят в националната надпревара на фистивала ще имат възможността директно да влязат за разглеждане и да се борят за номинациите за Оскар в съответната категория още за 91-вото връчване на наградите.Tова признание e без аналог в историята на българската филмова индустрия и нарежда българския фестивал до \"Сънданс\", \"Берлинаре\", както и знаменитите премии „Гоя“, „Сезар“, кино събитията в Клермон-Феран и Локарно.\"In the palace\" се провежда в двореца и ботаническата градина в Балчик в последната седмица на месец юни.Категориите, в които се провежда основната надпревара за най-добър късометражен филм, са четири: игрален, документален, анимационен и експериментален, а наградният фонд се равнява на 10 000 евро в злато. Журито е съставено от уважавани специалисти от цял свят, а крайният срок за изпращане на заявки е 15 март.Селектираните творби ще бъдат обявени на 1 май. Повече информация ще откриете .", "date": "2018.02.13", "title": "Български фестивал стана официален партньор на Оскарите"}
{"url": "https://offnews.bg/zimni/tcinzov-i-chuchuganov-ostanaha-na-60-o-i-69-o-miasto-v-ski-biaganeto-674772.html", "text": "Българските ски бегачи Веселин Цинзов и Йордан Чучуганов отпаднаха в квалификациите в класическия спринт на Олимпийските игри в Пьонгчанг.Двамата не успяха да намерят място сред първите 30, които продължават на четвъртфиналите в дисциплината.Цинзов финишира 60-и с време 3:28.19 минути, с изоставане от 19.65 секунди след победителя в квалификациите Ристомати Хакола от Финландия.Другият българин Йордан Чучуганов остана 69-и на 24.08 секунди след финландеца. Четвъртфиналните серии при мъжете започват в 13.25 часа.", "date": "2018.02.13", "title": "Цинзов и Чучуганов останаха на 60-о и 69-о място в ски бягането"}
{"url": "https://offnews.bg/sviat/shultc-podade-ostavka-kato-lider-na-sotcialdemokratite-v-germania-674808.html", "text": "Лидерът на Германската социалдемократическа партия Мартин Шулц подаде оставка. Временно ръководството на партията поема лидерът на парламентарната група на социалдемократите Андреа Налес, а на 22 април се свиква извънреден конгрес. Очаква се на конгреса да се реши дали Налес да остане ръководител, макар че сред редиците на партията вече се чуха изявления срещу това предложение. Според противниците на идеята изборът ѝ е направен в тесен кръг и е поставил членовете на партията пред взето решение. Според германските медии сред другите фаворити за поста са бившият генерален секретар на ГСДП Катарина Барли и ветеранът Томас Оперман. Оставката на Шулц идва дни след решението му да се откаже от поста на външен министър в новото правителство на Ангела Меркел заради критики от редиците на партията му. ", "date": "2018.02.13", "title": "Шулц подаде оставка като лидер на социалдемократите в Германия"}
{"url": "https://offnews.bg/sport/kak-lestar-shokira-bukmejkarite-prez-sezon-2015-16-g-674787.html", "text": "Всички знаят за подвига, който постигна Клаудио Раниери и воденият от него Лестър през сезон 2015/16, когато “Лисиците“ спечелиха Висшата лига на Англия, въпреки че бяха тотални аутсайдери и по-скоро бяха считани като един от отборите, които ще се борят за оцеляване.За този подвиг е изписано много, а ние днес ще се опитаме да дадем един малко по-различен поглед над нещата, а именно - как се разви сезонът на Лестър през призмата на букмейкърските коефициенти, които бяха предлагани за титла на отбора в различните етапи от сезона (за целите на статията сме използвали коефициентите в българския букмейкър ). Както запознатите със спортните залози знаят, коефициентите в букмейкърските къщи са един от най-реалните методи за проверка на шансовете на един отбор към даден момент.Март 2015 г. - Без коефициентКогато за първи път бе отворен пазара за “Шампион на Англия през сезон 2015/16“ през март 2015 г., букмейкърските къщи дори не предлага коефициент за Лестър, тъй като бе много вероятно тимът да въобще да не участва в първенството на кампанията 2015/16.По това време, “Лисиците“ бяха на последното място в класирането и изпадането им в Чемпиъншип изглеждаше почти неизбежно.Август 2015 г. - 5 000.00 коефициентОставащите кръгове от сезон 2014/15 донесоха радост на феновете на Лестър и тимът все пак успя да остане в елита, завършвайки на 14-о място.Към този момент, ставката за отбора бе 5 000.00, а това от букмейкърски език може да бъде преведено, че вероятността да се случи е изключително близка до нулата.12 септември 2015 г. - 5 000.00 коефициентНачалото на сезона бе ударно за отбора на Манчестър Сити, който бе взел пет победи от пет мача и не бе допуснал нито един гол. Коефициентът за “Гражданите“ към този момент бе 1.36.Що се отнася до Лестър, техният коефициент продължаваше да бъде непроменен, въпреки че Марез и компания вече имаха 8 точки след четири изиграни срещи.6 октомври 2015 г. - 1 500.00 коефициентПо време на почивката за международните мачове, Лестър вече бе на само три точки точки от лидера Сити, но все пак коефициентът им продължаваше да бъде твърде висок и все още в сферата на невъзможното - 1 500.00.21 декември 2015 г. - 11.00 коефициентКъм края на годината, букмейкърските къщи започнаха да гледат далеч по-сериозно на отбора на Клаудио Раниери. Той продължаваше да играе силно и да печели много точки в дълъг период от време, което е показателно за това, че успехите не се дължат на късмет, а на добра подготовка.Любимият отбор на град Лестър посрещна коледните празници на върха на класирането и ставката му бе драстично свалена в сайтовете за залагания. И все пак, той беше едва трети фаворит, изпреварван от Арсенал и Манчесър Сити.2 февруари 2016 г. - 6.00 коефициент2 февруари бе много важен ден по пътя на Лестър към трофея, тъй като тогава отборът победи Ливърпул с 2:0. “Лисиците“ продължаваха да бъдат лидери, но и в същото време продължаваха да бъдат едва трети фаворит на букитата.6 февруари - 1.75 коефициент6 февруари е денят, в който компаниите за спортни залози най-сетне се събудиха за реалните шансове на Лестър да се пребори в битката за първото място. Тогава, бъдещият шампион гостуваше на Манчестър Сити, един от основните си претенденти, и го победи с 3:1.Оттук до края на сезона, Лестър останаха букмейкърски фаворити за титлата (с кратко прекъсване) и така се стигна до паметната дата 2 май 2016 г., когато първото място бе гарантирано и на теория.Влиянието върху букмейкъритеНевероятният триумф на “Лисиците“ зарадва неутралните футболни фенове, но букмейкърските къщи не бяха никак доволни от случилото се.Неочакваният развой на сезона им причини загуби на стойност над 20 млн. паунда.Специализираният сайт за спортни залози  разказва, че след този случай букмейкърите никога вече не предлагат толкова високи коефициенти за който и да е отбор в което и да е първенство, независимо колко голям аутсайдер изглежда.", "date": "2018.02.13", "title": "Как Лестър шокира букмейкърите през сезон 2015/16 г.?"}
{"url": "https://offnews.bg/sviat/holandskiat-vanshen-ministar-podade-ostavka-zaradi-lazha-za-sreshta-s-674804.html", "text": "Холандският външен министър Халбе Зейлстра подаде оставка.Решението му идва ден след като призна, че е излъгал, че лично е чул руският президент Владимир Путин да говори през 2006 г., че има планове да създаде \"Велика Русия\". По време на дебати в парламента днес Зейлстра каза, че авторитетът му толкова е бил накърнен от този случай, че той повече не може да остане на поста.Зейлстра определи случилото се като \"най-голямата грешка\" в кариерата му.", "date": "2018.02.13", "title": "Холандският външен министър подаде оставка заради лъжа за среща с Путин"}
{"url": "https://offnews.bg/112/zadignaha-21-mashini-za-kopaene-na-bitkojni-ot-ofis-v-blagoevgrad-674775.html", "text": "Откраднаха 21 машини за \"копаене\" криптовалута в Благоевград. Стойността им е над 200 000 лева, съобщава Нова телевизия. Кражбата станала в частен офис, който се занимавал с виртуална валута. Офисът се е помещавал в завода за измервателни инструменти и уреди в края на града.По неофициална информация крадците са били поне трима и са действали светкавично. Заглушили охранителната система и бързо успели да задигнат машините за биткойни и да избягат в неизвестна посока.Апашите обаче успели да изнесат само 21, останали са още много, съобщи \"24 часа\". Една от машините струвала около 7000 евро и на денонощие можела да \"изкопае\" около 50 евро.Липсващите машини били собственост на трима души, като един от тях притежавал 14 броя.Заради загряването на компютрите, които харчат страшно много ток, вратата на помещението е била отворена за охлаждането.", "date": "2018.02.13", "title": "Задигнаха 21 машини за 'копаене' на биткойни от офис в Благоевград"}
{"url": "https://offnews.bg/dw/ediniat-borisov-triabva-da-bade-pozhertvan-no-koj-674774.html", "text": "Бойко Борисов е изправен пред сериозен избор, който може да го доведе и до поредните предсрочни избори. Досега ГЕРБ и нейният водач се преизмисляха вече няколко пъти, така че може би просто сме пред новата им метаморфоза. Те започнаха през 2009 година като проевропейски борци срещу корупцията, продължиха като строители на съвременна България (2011-2013), върнаха се на власт като борци срещу модела КОЙ (2014-2015), след което станаха консерватори с патриотичен уклон. Между тези четири инкарнации няма неразрешими съдържателни противоречия и донякъде е възможно един носител да бъде и четирите едновременно.Днес обаче Борисов е изправен пред по-дълбок екзистенциален избор: той трябва да се откаже от някое от своите въплъщения, за да оцелее. Или да изиграе такъв театър, че всички да загубят представа за смисъла на понятия като корупция, Европа, патриотизъм и консерватизъм. Ако може да се мине само с театър, Борисов с удоволствие би жертвал смисъла на тези понятия. Дума дупка не прави, а семантиката на думата още по-малко. Но проблемът е, че и българската, и международната публика май вече са се нагледали на многострадалната ни Геновева, колкото и щъркелчета и блатни кокичета да спасява.Избор №1ГЕРБ създадоха Обединените патриоти (ОП) като техен предпочитан коалиционен партньор след кризата в Реформаторския блок с половинчатата конституционна поправка (2015). ГЕРБ инвестираха и в институти, които да легитимират \"патриотичния\" синтез между националистите и дясното. Неслучайно продукти на ГЕРБ като Нено Нинов и Петър Николов влязоха в коалиционното управление от \"квотата\" на ОП. Синтезът между \"национализъм\" и \"дясно\" беше предвиден да работи като Симеонов, Сидеров и Каракачанов консервативно си мълчат. И с малки, но ефектни изключения (най-вече от страна на Симеонов) нещата вървяха по план. и  демонстрираха, че този план е сгрешен по замисъл. Патриотите са това, което са – от тях либерални демократи или консерватори няма да излязат. Вари ги, печи ги – крайният продукт ще е антиевропейски. Декларацията на Симеонов по повод участието на Ска Келер в екопротест, например, издава, че той най-съкровено не разбира какво представлява ЕС. А към това се добавя липсата на възпитание, което, да кажем, по нашите ширини минава по-скоро за плюс.Ако проблемът беше само това, Борисов можеше да е спокоен. Той самият – за разлика от институтите си – никога не е вярвал, че от патриотите може да излезе нещо различно. Но за сметка на това е вярвал в две други неща. Първо, че с тях може да се договори, като им обещае нещо. И, второ, че резилите на патриотите могат да се замажат медийно от присъдружните на ДПС медии.Само че напоследък първото стана проблематично, защото ОП много вдигнаха цената си. Това се получи заради промяната на позицията на другата основна партия – БСП, която изцяло мина на \"патриотични\" и \"консервативни\" позиции. Така социалистите станаха естествен коалиционен партньор за ОП и открито заплашват при нови избори да управляват заедно. Поради което мълчанието на патриотите вече не е в кърпа вързано и те започнаха да се разприказват.В тази ситуация Борисов е изправен пред следния неприятен избор. Първо, той може да радикализира националистическото си говорене и да влезе в орбитата на Орбан. Но това ще е нов, антиевропейски Борисов, който ще трябва да жертва \"европредседателството\", както и подкрепата на голяма част от градската средна класа в страната. В едно състезание към \"патриотичното дъно\", дори и ГЕРБ да излезе победител, това ще е вече много различна партия.Другият избор е да остане на открито проевропейски позиции и по този начин да рискува коалицията с т.нар. патриоти. Да каже, \"ние сме дотук и няма да се подадем на изнудване, било то за Истанбулската конвенция или нещо друго\". При тази позиция може да се стигне до разпад на ОП, а оттам и до криза в управлението и възможни нови избори.Борисов ще отлага своето решение възможно най-дълго – в най-добрия случай до края на мандата. Но последните събития показват, че то трудно ще изчака дотогава.Избор №2ГЕРБ е в шизофренната ситуация да твърди две противоречащи си неща. Първо, че около г-н Делян Пеевски няма никакъв проблем. Т.е. че няма непропорционално и нелегитимно влияние на свързани с ДПС бизнеси върху съдебната власт и медиите. Второ, че ДПС не става за коалиционен партньор. Тези две неща не могат да бъдат едновременно верни.Всички обаче знаят, че противоречието е фиктивно, защото ДПС са де факто коалиционен партньор на ГЕРБ и гласуват заедно важните неща. В този смисъл т.нар. патриоти са необходими само доколкото прикриват тази коалиция. Този вариант е най-удобен за Борисов и напълно го устройва.Проблемът е, че ДПС и г-н Пеевски вече са в много силна позиция и могат да искат повече. Те могат да поискат пълна реабилитация и да си възвърнат статуса на официален най-удобен партньор. Този статус има голямо значение – ако станат стожер на едно \"проевропейско\" управление, въпросите за корупция към тях ще са по-приглушени и споделяни наравно с ГЕРБ.В този ключ трябва да се четат и законодателните активности на господата Пеевски и Цонев през последните месеци – те усещат слабостта на Борисов и системно търсят изчистване на собствения си имидж. Доколкото ГЕРБ са изцяло зависими от медийната мощ на движението, цената на ДПС в бъдещи преговори нараства значително.И така Борисов е изправен пред избор дали да приеме офертата Доган-Пеевски или не. Ако я приеме, той ще може да се раздели с \"патриотите\", ще продължи да разчита на благосклонност на таблоидната преса (дипломатично казано), но ще загуби блясъка на антикорупционната си аура, който даже всъщност е фалшив. В крайна сметка трудно ще убедиш хората, че се бориш срещу корупцията в официален тандем с г-н Пеевски.Втората възможност е да се опита да държи ДПС в сегашното лимбо или да се конфронтира по-сериозно с него. И двата варианта ще водят до опасни преговори на ДПС с БСП и ОП за отечествен фронт срещу ГЕРБ - такъв, какъвто беше реализиран през 2013 година. А този път г-н Пеевски може наистина да успее да \"извади зъбките\" на ГЕРБ, както се беше заканил. И едва ли някой ще окаже спешна помощ чрез масови протести.Кой Борисов ще бъде пожертван – \"патриотът\", \"европеецът\" или \"борецът срещу корупцията\"? Това е въпросът. А той може да добие и по-екзистенциална форма: да бъде или да не бъде самият политически носител на тези холограми.", "date": "2018.02.13", "title": "Единият Борисов трябва да бъде пожертван. Но кой?"}
{"url": "https://offnews.bg/zimni/tijnejdzharka-grabna-zlatoto-v-snouborda-i-vleze-v-istoriata-674781.html", "text": "Американката Клоуи Ким спечели титлата в дисциплината халфпайп и стана най-младата сноубордистка в историята със златен медал от зимни олимпийски игри.17-годишната тийнейджърка записа резултат от 98.25 точки в третия и последен старт на финала, побеждавайки с над десет пункта китайката Цзяюй Лю.Ким записа 93.75 точки още в първото си спускане по трасето и направи рано заявка за златен медал пред най-пълните трибуни, които \"Финикс парк\" е виждал по време на олимпиадата.Тя е само на 17 и тренира сноуборд от 4-годишна. Нейният баща Йон-джин Ким дори се отказва от професията си три години по-късно, за да се съсредоточи върху предстоящата кариера на дъщеря си.\"Баща ми жертва много за мен и не знам какво щях да правя, ако не беше той. Да оставиш живота и мечтите си настрана, защото твоето дете има страст към нещо, е просто невероятно. Благодаря на семейството ми. Нека обаче не говорим за баща ми в негово отсъствие, защото се дразни много\", каза 17-годишната американка.Ариел Голд пък направи подиума за американките двоен с третото си място, а нейната сънародничка Кели Кларк остана четвърта.", "date": "2018.02.13", "title": "Тийнейджърка грабна златото в сноуборда и влезе в историята"}
{"url": "https://offnews.bg/kultura/nightwish-hedlajneri-na-varna-mega-rock-tova-liato-674776.html", "text": "Nightwish ще са хедлайнери на новия рок фест Varna Mega Rock това лято. Новината съобщи във Фейсбук организаторът на събитието - кметълът Цонко Цонев.Датите на събитието са 18 и 19 август. Досега анонсираните участници са Glenn Hughes, Б.Т.Р. и КИКИМОРА.Симфоничните величия Nightwish ще свирят на втория ден на феста - 19 август.Билети за събитието ще се продават от утре, 14 февруари, като през първите две седмици ще бъдат на преференциална цена от 70 лв.След това ще струват 90 лв., а след 18 юли – 120 лв. за двата дни.Засега не се предвиждат еднодневен билети. Деца до 12 години ще могат да присъстват безплатно.", "date": "2018.02.13", "title": "Nightwish хедлайнери на Varna Mega Rock това лято"}
{"url": "https://offnews.bg/razsledvane/shte-te-uv%c3%b2lna-shtoto-si-p-golem-ili-kak%c2%a0peshko-ot-kozloduj-z-674764.html", "text": "Уволненият и след това възстановен на работа  за втори път се изплъзна на правосъдието, след като прокуратурата отново отказа да го разследва заради отправените от него заплахи срещу полицаи.Той стана главен герой във видеоклип, в който демонстрира власт над униформени полицаи в Козлодуй, като ги обижда и заплашва в Районното управление в града. Гневът на Караджов беше провокиран от това, че на 14 срещу 15 февруари 2017 година полицаите си позволили да съставят акт на негов приятел, който бил спипан да шофира пиян с 1,6 промила алкохол. \"Срещата\" на шефа на охраната в АЕЦ-а с полицаите е документирана с видеозапис от единия от заплашваните - Димитър Манов.Въпреки че записът беше предоставен на Районната прокуратура в Козлодуй, тя за втори път отказа да повдигне обвинения за хулиганство. Както и първия път, с последното постановление от 1 декември 2017 г. прокурор Геновева Георгиева-Рашева е прекратила проверката за престъпление от общ характер. Това става само месец, след като  на работа. Освен че поведението на шефа на физическата охрана в АЕЦ-а беше определено като \"скандално\" и \"безпардонно\" от министъра на енергетиката Теменужка Петкова и по разпореждане на премиера Бойко Борисов той беше отстранен от работа, няколко институции откриха наличието на данни за извършено престъпление.На 14 септември 2017 година Окръжната прокуратура във Враца , че има достатъчно доказателства за извършено хулиганство по смисъла на чл. 325 на Наказателния кодекс, за което се предвиждат до пет години затвор. Като основно доказателство за това се посочва наличието на видеозапис, който първоначално Районната прокуратура отказа да приобщи към делото и заради това отказа да образува досъдебно производство. Прокуратурата във Враца дори стигна по-далеч, като констатира, че записът е бил изгледан от началници в ОДМВР-Враца и в АЕЦ \"Козлодуй\", но това не довело до приобщаването на видеото със заплахи като доказателство. Със съдебното решение, с което Караджов беше възстановен на работа, , че има данни за извършено от него престъпление. Съдия Галя Петрешкова от Козлодуйския районен съд заключава, че от записа с Пешко \"\". С друго  тази година Административният съд във Враца коментира, че въпросният запис е бил наличен и изгледан от няколко души на ръководни постове, но въпреки това първоначално не е предоставен на прокуратурата. Въпросното дело е образувано по жалба на Аспарух Максимов - по онова време началник на управлението в АЕЦ \"Козлодуй\", който, след като сезира прокуратурата за заплахите на Караджов към полицай през нощта на 14 срещу 15 февруари 2017 г., е наказан от тогавашния директор на Областната дирекция на МВР - Враца Димитър Газибарски. Максимов оспорва това наказание и в началото на този месец съдът приема аргументите му и решава, че той е наказан неправомерно. В решението се посочва, че освен Димитър Газибарски, но също и началникът на управление \"Сигурност\" в АЕЦ-а Тодор Георгиев (прекият началник на Пешко Караджов) и началникът на охраната на МВР в РПУ на АЕЦ Петьо Ризов са изгледали видеото непосредствено след инцидента, но въпреки това не са предприели мерки да сезират компетентните институции. В съдебното решение се цитират и резултатите от проверка по разпореждане на министъра на вътрешните работи Валентин Радев. Според констатациите в нея на 14 срещу 15 февруари в управлението на МВР в град Козлодуй Пешко Караджов \"разпоредил на полицейските служители Д. Д. и В.М. да прекратят изготвянето на  АУАН (Акт за установяване на административно нарушение).Постановлението, с което прокуратурата отказва за втори път да разследва Пешко Караджов, не е публично и не е ясно какви са изложените в него мотиви и защо прокурор Рашева не се е съобразила с видеото от инцидента. Първоначалният ѝ  срещу Караджов беше мотивирано с факта, че деянието е извършено в тъмната част от денонощието и затова заплахата за обществения ред не била голяма. На случката свидетели били само четирима полицаи, но не и други хора, които да възприемат поведението на Пешко Караджов като заплаха:Отказът тогава беше аргументиран въпреки показанията на четирима полицаи за неправомерното поведение на Караджов. Тогава прокурорката коментира и кадри от охранителни камери, от които ставало ясно, че Караджов жестикулира и разговаря с полицай, но тъй като записът не е със звук, не ставало ясно за какво точно си говорят двамата._____", "date": "2018.02.13", "title": "\"Ще те увòлна, щото си п*** голем!\" Или как Пешко от Козлодуй за втори път се изплъзна на Темида"}
{"url": "https://offnews.bg/futbol/iuventus-i-totnam-s-golov-trilar-siti-sgazi-bazel-video-674812.html", "text": "Ювентус и Тотнъм си спретнаха страхотен голов трилър в първия 1/8-финален двубой от Шампионската лига, който завърши 2:2.Първото полувреме в Торино премина на един дъх. Двата отбора предложиха изключително зрелище, още до 9-ата минута \"бианконерите\" водеха с 2:0 с голове на Гонсало Игуаин (2, 9-д). После гостите взеха инициативата, Джанлуиджи Буфон на няколко пъти спря Хари Кейн, но англичанинът най-накрая успя да преодолее вратар №1 на планетата в 35-ата минута.В 45-ата минута Юве спечели нова дузпа, но този път Игуаин нацели горната греда и пропусна да вкара хеттрик. След почивката срещата беше с една идея по-спокойна, но в 72-ата минута Кристиан Ериксен от фаул се разписа за 2:2. До края не падна нов гол и всичко ще се реши на реванша на стадион \"Уембли\" на 7 март.Манчестър Сити записа разгромна победа с 4:0 над швейцарския Базел и на практика подпечата билетите си за 1/4-финалите в Шампионската лига. Головете бяха дело на Илкай Гюндоган, който се разписа два пъти, Бернардо Силва и Серхио Агуеро. \"Гражданите\" вкараха три от попаденията си за 9 минути и решиха всичко в своя полза.Базел игра открито и заслужаваше да стигне поне до почетно попадение, но нападателите пропуснаха всички положения пред вратата на Едерсон. Вторият сблъсък между двата тима също е на 7 март и ще се играе на стадион \"Етихад\".", "date": "2018.02.13", "title": "Ювентус и Тотнъм с голов трилър, Сити сгази Базел (видео)"}
{"url": "https://offnews.bg/izvan-terena/uchastnik-v-piongchang-2018-se-pravi-na-spajdarmen-video-674785.html", "text": "Швейцарският състезател по ски свободен стил Фабиaн Бьош реши да използва нестандартен начин за изкачване с ескалатор.В социалните мрежи се появи любопинто клипче, което показва, че въпреки проблемите около ПьонгЧанг 2018, доброто настроение сред спортистите е налице.Фрийстайлърът Бьош реши да се изкачи по ескалатора от външната му страна, държейки се само с една ръка за него. Видеото моментално събра много гледания и стана хит сред участниците в Игрите.   Това не е първата забавна изява Фабиан. Преди три дни той публикува друго ударно клипче в официалния си профил в социалната мрежа Инстаграм, на което той и негов колега се качват върху количка за багаж, симулирайки състезание по бобслей. ", "date": "2018.02.13", "title": "Участник в ПьонгЧанг 2018 се прави на Спайдърмен (видео)"}
{"url": "https://offnews.bg/politika/bsp-sofijska-obshtina-e-dlazhna-da-osiguri-kachestveno-obrazovanie-v-674780.html", "text": "Децата в София имат нужда от качествено образование във всяко училище на територията на града и Столична община е длъжна да го осигури.Това заяви председателят на групата на БСП в Столичния общински съвет Калоян Паргов по време на обсъждането на новите Наредби за прием на деца в общинските детски градини и в първи клас в общинските училища.Калоян Паргов изрази задоволство, че гражданските организации са толкова активни. Той посочи, че от БСП подкрепят исканията и предложенията им:", "date": "2018.02.13", "title": "БСП: Софийска община е длъжна да осигури качествено образование в училище"}
{"url": "https://offnews.bg/obshtestvo/ekozashtitnitci-pribraha-kucheto-nahapalo-do-smart-3-godishno-dete-674773.html", "text": "Столична организация за защита на животни е поела грижите за питбула от Мокрище, който на 29 януари нахапа до смърт тригодишния племенник на стопаните си, съобщава \"\".Кучето е взето вчера следобед от представители на „Вотан – нов живот за питбула“, веднага след като изтече 14-дневната карантина за отхвърляне вероятността за бяс.През целия период животното не е проявило нито признаци на смъртоносната болест, нито агресия, казват от Агенцията по храните.Всеки ден е наблюдавано от специалисти, чието становище е, че няма никакви опасни симптоми.Стопаните, които са се грижили за него през това време, също свидетелстват, че се е държало кротко и дружелюбно. Междувременно е добре хранено и дори е наддало на тегло.До последно се говореше за три варианта за питбула, като след успешното преминаване на първите оценки от специалист по поведение – етолог, се знаеше, че няма да бъде умъртвен, поне заради това, че е нужен на следствието. Понеже предстоят етологични експертизи за нуждите на досъдебното производство, намеренията бяха да бъде настанен в приют за полицейски кучета.В последния момент обаче е избран третият вариант – предаване за отговорно пазене на осиновители или неправителствени природозащитни организации при условие, че поемат ангажимента да осигурят кучето, ако е необходимо на разследващите.Самото сдружение е насочено към спасяване на изоставени, малтретирани, използвани за боеве или такива с поведенчески проблеми. Основателката му е Нина Пенова.От организацията потвърдиха, че питбулът е предаден на отговорно пазене, както и че това е свързано с някои ограничения. Ще бъде отглеждан, лекуван и обучаван, докато трае делото. След приключването му ще бъде преценено дали да бъде поверен окончателно на нови стопани. За момента е забранено да му се ходи на свиждания, да се извежда на публични места, да се разхожда където и да било без каишка и намордник.", "date": "2018.02.13", "title": "Екозащитници прибраха кучето, нахапало до смърт 3-годишно дете"}
{"url": "https://offnews.bg/sviat/20-g-zatvor-za-priatelka-na-prezident-na-iuzhna-koreia-iznudvala-kom-674779.html", "text": "20 години в затвора ще прекара приятелката на бившия президент на Южна Корея Пак Кън Хе - Чой Сун Сил. Тя бе осъдена за корупция, търговия с влияние и злоупотреба с власт от южнокорейски съд, предадоха Би Би Си и AFP.Арестуваната в края на октомври 2016 г. Чой Сун Сил бе в центъра на огромен корупционен скандал, който доведе до свалянето от власт на Парк - първия президент жена на страната. В продължение на години Чой Сун Сил е била съветник на Парк, срещу която също бяха повдигнати обвинения и беше водено дело и която отрича всички обвинения.Централният окръжен съд на Сеул присъди и глоба. Чой трябва да плати 18 млрд. корейски вона (16.6 милиона долара или 12 милиона британски лири).Чой беше обвинена, че е използвала близката си връзка с президента, за да оказва натиск над компании, включително гиганта Samsung, за да даряват милиони долари за две неправителствени фондации, които тя контролирала.\"Вината на обвиняемата е сериозна\", заключи съдията, добавяйки, че Чой Сун Сил е капитализирала нейните \"дългогодишни лични връзки\" с Парк, за да рекетира и да се меси нашироко в държавни дела.Чой вече излежава тригодишна присъда, постановена след друго дело за корупция, след като използвала позицията си, за да получи облаги за дъщеря си.Междувременно Парк беше обвинена в съучастничество с Чой. В момента тя е в ареста, а присъдата се очаква по-късно тази година.Съдът постанови присъда - 2 г. и 6 месеца затвор - за Шин Дон-бин, ръководител на корейско-японския конгломерат Lotte Group. Той беше осъден за предлагане на подкуп а Чой.", "date": "2018.02.13", "title": "20 г. затвор за приятелка на президент на Южна Корея: изнудвала компании като Samsung да даряват милиони"}
{"url": "https://offnews.bg/sviat/naj-visokiat-hotel-v-sveta-otvori-vrati-v-dubaj-674755.html", "text": "Най-високият хотел в света отвори врати в Дубай. Хотел \"Гевора\" се извисява в облаците на цели 356 метра височина във внушителен златист 75-етажен небостъргач, който прилича на гигантско кюлче злато.Четири ресторанта, басейн със спираща дъха панорамна гледка, 528 стаи, фитнес и много лукс предлага хотелът, който се намира близо до най-високата сграда в света - \"Бурж Халифа\", висока 828 метра. В съседство се намира вторият най-висок хотел в света, който е само с метър по-нисък от \"Гевора\" - \"Мариот\". ", "date": "2018.02.13", "title": "Най-високият хотел в света отвори врати в Дубай"}
{"url": "https://offnews.bg/ikonomika/obicha-li-da-poslagva-legendarniat-tcentar-napadatel-na-bdzh-video-674753.html", "text": "В русенския частен жп завод \"Експрес Сервиз\" сериозно са се вбесили на изявленията на изпълнителният директор на БДЖ и легендарен център-нападател на пълните аматьори от \"Локо БДЖ\" Владимир Владимиров, който напоследък неуморно обикаля тв студиа в опит да спаси кожата си от уволнение.Таранът, който е бивш лидер на червения комсомол в София, осъзнат по-късно като гербер, при всяка своя медийна изява не пропуска да блесне с изявления, разсмиващи всеки който има вземане-даване с железницата. Бил спасил БДЖ от фалит, никога досега компанията не била по-добре и още, и още абсурди.Истината е, че пътниците и товарите на жп компанията намаляха в пъти под ръководството на Владимиров, който е несменяем когато на власт са Бойко Борисов и Московски. В момента прокуратурата разследва действията на ръководството на компанията.А ето какво точно от изявленията на Владимиров разяри русенската \"Експрес Сервиз\", която произвежда и изнася локомотиви в цял свят:Вижте и забавното видео, което русенският завод сподели на страницата си във фейсбук.", "date": "2018.02.13", "title": "Обича ли да послъгва легендарният център-нападател на БДЖ (видео)"}
{"url": "https://offnews.bg/futbol/stoichkov-vodi-barselona-za-iubileia-na-tcska-674745.html", "text": "Акционерът в ЦСКА Христо Стоичков в последните дни действа много активно около организацията на 70-годишния юбилей през май. Това разкри почетният президент на клуба Димитър Пенев.“В момента Ицо действа най-вече по уреждането на съперник за шоумач на 5 май. Щом Стоичков се е заел, можем да сме сигурни, че ще гостува голям клуб със значима история”, коментира Пенев пред “Тема Спорт”.Очакванията са за подготвяния празник да пристигнат ветерани на Ливърпул. Възможно е Стоичков да успее да доведе и подобен състав на Барселона. Освен шоумач, в София ще има и голям концерт. Очаква се също така от печат да излязат нови книги за ЦСКА. Такива се пишат от двама от най-популярните ни спортни журналисти, както и от живата памет на тима от Борисовата градина Сашо Манов.", "date": "2018.02.13", "title": "Стоичков води Барселона за юбилея на ЦСКА?"}
{"url": "https://offnews.bg/kultura/slovakia-li-e-noviat-tcentar-na-liubovta-674782.html", "text": "Най-дългото любовно стихотворение в света е написано през 1844 г. в Банска Щявница, Словакия. То е от 2900 реда, написани от местен автор. Публикуваното през 1846 г. дълго стихотворение, в което писателят Андрей Сладкович излива своите любовна жар и отчаяние, е регистрирано като най-дългата творба от този жанр от Световната академия на рекордите (базирана в Маями, щата Флорида, тя е основен съперник на Книгата на рекордите на Гинес). Преведена е на множество езици, включително немски и френски.Днес малкият средновековен град иска да се превърне в място за поклонение за влюбените от цял свят, благодарение на \"Банка на любовта\", създадена с цел да събира техните истории.За да може Банска Щявница да се присъедини към Париж или Верона на картата на романтичните места в света, местна неправителствена организация опазва спомена за поета Андрей Сладкович и неговата муза Марина - принудена от буржоазните си родители да се омъжи за богат фабрикант на медени сладки вместо за безпаричния автор, създавайки \"трезор\" със 100 000 отделения под някогашната къща на красавицата, в които ще се съхраняват любовни истории и спомени на двойки от цял свят. Всеки, който пожелае, може да остави любовното си послание в някое от отделенията и дари вече има панел за резервации в сайта на \"банката\", който нарича откровенията \"любовен депозит\".Историята на Андрей и Марина е по-малко известна от тази за Ромео, Жулиета и балкона във Верона, но има предимството да е автентична и неправителствената организация \"Епицентър на любовта\" смята да се възползва от това.\"Когато 100-те хиляди кутии се запълнят с истории, тази къща ще стане мястото с най-голяма концентрация на любов в света, \"епицентърът на любовта\", предсказва Катарина Яворска, която отговаря за връзките с обществеността на организацията, цитирана от БТА.", "date": "2018.02.13", "title": "Словакия ли е новият център на любовта?"}
{"url": "https://offnews.bg/obshtestvo/fandakova-shte-dadem-pari-za-kameri-na-vsiaka-detska-gradina-674762.html", "text": "Всяка детска градина в София, в която родители и персонал постигнат съгласие за поставяне на камери, ще получи пари за това от Столична община. Това заяви кмет Йорданка Фандъкова по Нова тв. Няма оправдание за насилие над деца, категорична бе тя. И допълни, че хора, които упражняват физическо или психическо насилие над подрастващи, нямат място в подобни институции.Кметът коментира, че видеонаблюдението е възможност „не само да се контролира, но и да се превентира” насилието над деца.По думите й в такива случаи трябва да се реагира бързо.", "date": "2018.02.13", "title": "Фандъкова: Ще дадем пари за камери на всяка детска градина"}
{"url": "https://offnews.bg/futbol/kozmin-motci-postaven-pred-kralia-pele-v-klasatcia-674747.html", "text": "Козмин Моци изпревари краля на футбола Пеле в любопитна класация. Това определи водещата американска медия ESPN, цитирана от \"Труд\", която излъчи Топ 10 на полевите футболисти, на които се е налагало да се превъплътяват в ролята на вратар.Причина за материала бе фактът, че преди дни бранителят Дани Алвеш пази за ПСЖ в мач за Купата на Франция срещу Сошо (4:1) след червения картон на стража Кевин Трап.А румънската легенда на Лудогорец е №1 по този показател според автора на материала Ник Милър.Американецът припомня героичното представяне на румънския защитник в мача със Стяуа от плейофната фаза на Шампионската лига през сезон 2014/15. Тогава Моци замени под рамката изгонения Владислав Стоянов, а в последствие мачът в София бе решен с дузпи. Защитникът спаси 2 удара от бялата точка, за да класира „орлите“ за груповата фаза на турнира.Втори в подреждането остана Пеле. Бразилецът пази за Сантос през 1963 година в мач срещу Гремио. Малко преди това нападателят вече бе вкарал хеттрик.Трети пък е Найъл Куин, който през 1991 година пази за Манчестър Сити в мач с Дарби Каунти и дори спаси дузпа.", "date": "2018.02.13", "title": "Козмин Моци поставен пред Краля Пеле в класация"}
{"url": "https://offnews.bg/politika/vitceto-simeonov-se-oplaka-che-vmro-uzurpiralo-mediite-674761.html", "text": "Напрежение в управляващата коалиция има и поредно доказателство за това бе гостуването на вицепремиера Валери Симеонов в сутрешния блок на БНТ. По няколко въпроса той се оплака от своя колега Красимир Каракачанов и неговата партия ВМРО. На въпрос дали, ако Истанбулската конвенция се ратифицира, коалицията се разпада, Симеонов отговори, че на тези въпроси се отговаря на политически съвети, а не по студиата и медиите, както са направили Каракачанов и Сидеров през уикенда.\"Такива съвети не е имало, въпросът не е обсъждан и е изключително сериозен. Дали сме обединени? Явно не сме обединени по това, че се правят самоволни изказвания\", коментира Симеонов.Търканията между Обединените патриоти ги има от няколко месеца, призна той, но пък оптимистично каза, че \"каруцата скърца, когато върви\".\"Особено при колегата Каракачанов има голямо деформиране на медийните представяния. Все пак сме коалиция от 3 партии и в случая (за Инстанбулската конвенция - бел. ред.) ВМРО са узурпирали цялото медийно пространство, което си е проблем\", каза Симеонов.Симеонов за пореден път заяви, че няма да подкрепи референдума за гей браковете, предложен от колегата му Каракачанов. Идеята лидерът на НФСБ нарече \"глупотевина, за която ще се дадат излишни 30 млн лева.\"\"Не са лесни хората в тази коалиция\", заключи Симеонов.Вицепремиерът изглеждаше и недоволен от социолога Първан Симеонов, който ден преди неговото участие в БНТ направи политически коментар също в сутрешния блок.\"А вие знаете ли, че Първан Симеонов е член на ВМРО и изпълнява поръчки на Каракачанов?\", попита вицепремиерът водещия на предаването.Симеонов коментира и появилата се информация в сайта \"Гласове\", че имал тайна договорка с Цветан Цветанов Истанбулската конвенция да бъде приета, а лидерът на НФСБ да назначи нов министър на туризма.\"Няма такова нещо. Цветанов е с 10 години по-млад от мен, представяте ли си някой такъв да ми определя поведението?\", коментира Симеонов. Той каза още, че от 2 седмици не се е чувал със зам.-председателя на ГЕРБ.Симеонов обаче успя да се оплаче и от министъра на туризма Николина Ангелкова.Той я порица, че прави обратното на това, което е съгласувано. Става въпрос за Слънчев бряг и преместваемите обекти там. Симеонов иска тях да ги няма, за да се \"вдигне нивото на туризма\", а Ангелкова рисувала \"някакви красиви схеми и визии\".\"Тия преместваеми обекти развалят туризма. Заради тях тук идва шлаката на Европа да се напие и да пазарува джапанки от 2 лева. Те трябва да се разкарат, да се вдигне нивото и да се вдигнат приходите. Има съпротива, защото има интереси\", заключи вицепремиерът.", "date": "2018.02.13", "title": "Вицето Симеонов се оплака, че ВМРО узурпирало медиите"}
{"url": "https://offnews.bg/112/kola-padna-ot-most-v-sofia-zhenata-zad-volana-e-v-bolnitca-674765.html", "text": "Кола падна от мост в София близо до кръстовището на Околовръстното шосе с бул. „Александър Малинов”.Автомобилът се е обърнал по таван, съобщи Нова тв. Зад волана на „Тойота Корола” е била жена, която е пострадала и е откарана в болница. Тя е с тежка черепно-мозъчна травма, в момента я оперират в Клиника по неврохирургия на УМБАЛ \"Св. Анна\"-София АД, съобщиха от болницата. Колата е излетяла от моста край Бизнеспарка и е паднала в тунела на локалното платно, на влизане в „Младост”. В автомобила не е имало други хора, той е смачкан до неузнаваемост. ", "date": "2018.02.13", "title": "Кола падна от мост в София, жената зад волана е в болница"}
{"url": "https://offnews.bg/sviat/potvardiha-smartta-na-pone-dvama-rusnatci-ot-amerikanskite-bombi-674766.html", "text": "Има руснаци са сред убитите при сблъсък в Сирия с оглавяваната от Съединените щати антиджихадистка коалиция този месец, предаде Ройтерс.Световната агенция се позова на техни познати.Миналата седмица САЩ обявиха, че са убили над 100 бойци от сирийските проправителствени сили, когато коалицията е нанесла въздушни удари на 7 февруари, за да предотврати атака срещу щаб на подкрепяните от нея Сирийски демократични сили (СДС) в източната провинция Дейр аз-Зур.Министерството на отбраната на Русия, която подкрепя сирийския президент Башар ал Асад, каза, че проправителствени милиции са провеждали разузнавателна операция и че в района не е имало руски военнослужещи, припомня Ройтерс.Най-малко двама руснаци, които са се сражавали неофициално на страната на Асад, обаче са сред убитите, казаха за агенцията свързани с тях хора.Единият от загиналите е Владимир Логинов, казак от Калининградска област. Максим Буга, лидер на казаците в руския анклав на Балтийско море, заяви, че Логинов е бил убит наред с още десетки руски бойци около 7 февруари.Другият загинал руснак е Кирил Ананиев, каза Александър Аверин, говорител на националистическата партия, с която е бил свързан той.Ройтерс не е успяла да потвърди смъртта на Логинов и Ананиев чрез други източници.През последните дни основно руски медии, които са в опозиция на режима на Владимир Путин, информират, че при американските бомбардировки провинция Дейр аз-Зур са загинали между 100 и 600 руснаци, които са били част от паравоенната частна армия Вагнер.", "date": "2018.02.13", "title": "Потвърдиха смъртта на поне двама руснаци от американските бомби"}
{"url": "https://offnews.bg/nashite-avtori/mozakorazbivachi-674735.html", "text": "Какво е конвенционален писател? Иван Вазов, Джон Стайнбек, Лев Толстой – от различни величини, с различни стилове, но конвенционални. Заради своите странности и най-вече странностите на героите си и твърде дългите си изречения на места Маркес не би могъл да бъде наречен така. Но сега не ми се налага да формулирам какво разбирам под конвенционално писане. Общо взето – история, фабула, експозиция, завръзка и така нататък. Без изненади, тук-таме някоя ретроспекция и това е. Неконвенционално, в такъв случай, ще бъде онова писане, което успява да пресъздаде идеите чрез нетрадиционни похвати, понякога съвсем лични авторски и новаторски. Затова ги наричам мозъкоразбивачи, те не само държат вниманието ни, но и ни променят възгледите по някакъв начин. Най-малкото, възгледите за литературата, ако не са така силни, че да променят и другите ни възгледи.Задача на абсолютно всеки един писател е не да се прави на умен, красив вътрешно, неразбран и отритнат, а да завладее ума и по възможност чувствата на читателя. Да го хване за ръчичката или за гушата и да си го води, където си иска, да си прави с него, каквото си иска, да бъде удивително излъган този читател. Днес с кое мога да бъда излъган, ако не с чистата истина? Литературно излъган и завладян. Азбучен фундамент е това. Не стори ли това писателят, не завладее ли, напразни са били усилия и труд. Пишеш си някакви важни за дребния ти ум неща, разказваш със спънати изречения, ползваш хиляди тромави епитети, изживяваш се несъразмерно като някаква съвест, без осъзнаването, че си малък и накрая книгите ти събират прахоляци из складовете.Встрани от погледа остават и онези, които се разпродават бързо, Гришам, Кинг, там е машина за пари и не е обект на размислите ми. Говоря за тръпката да правиш изкуство. То е именно тръпка, защото вървиш първи по непозната пътека, прокарваш пъртина в снега. Дразнят писатели, които се надуват като пауни, какви опашки имаме, вижте ни, това не може да се прикрие. Умберто Еко не ми е любим писател и това ме кара с интерес да го изследвам – той е такъв ерудит, че за нищия ум писането му може да изглежда самоцелно и надуто. Но то не е такова. Достатъчно е да си средна класа ум, за да му се насладиш, ако сте от една кръвна група. Няма самоцел при него, има литература. Та той го казва много добре – писателят обикновено не подозира колко повече и по-различни смисли открива читателят в текста му. Така че текстът ти, стилът ти, почеркът ти те издават.Значи условие първо, за да си голям конвенционален или не, но голям − ум едър. И в същото време осъзнаващ своята човешка немощ, небрежен, смирен, кротък. Не горделив. Непарадиращ с мащаба си.Но къде е личният ми идеал за писане?На върха, горе високо е Веничка Ерофеев с „Москва – Петушки“. Ето това е мозъкоразбивачка, неконвенционално писане, което те кара да цвилиш от радост и мъка едновременно. Не мога да определя точния му жанр, но ще се придържам към твърдението на автора – това е поема. Поезия, облечена в проза. „И незабавно обърнах една чаша.“ Това е цяла една глава. Останалото е автоцензурирано във второто издание, защото следвали една страница и половина мръсни псувни, които той бил предупредил да бъдат прескачани, но особено девойките прескачали всичко останало и четяли направо псувните. Писането на Ерофеев е извършено в транс и ни потапя в транс. Пиянските му брътвежи всъщност са литература от най-високо ниво. И ако на някого му се струват прекалено алкохолни, има право. Но не алкохолът е важен, нищо, че той държи сплавта и той е кръвта на книгата. Друго е важно и няма да ви го разкривам.Малко под това, също по върховете на класацията ми, са цели двама автори – Кърт Вонегът, американецът от немски произход с почти всичките си творби и Мариан Пала, словакът, който живее в Чехия, с неговия абсурден роман „Записките на чистачката Мод“. Понеже Вонегът е доста по-известен, а ги поставям в една плоскост, сигурно има нужда от обяснение. И двамата са еднакво неконвенционални. Вонегът е направо ядрено оръжие срещу глупостта и безразличието. Не всеки харесва Вонегът. Любителите на конвенционалното го хулят, някои твърдят, че им е вулгарен и така нататък. А аз се радвам, че живях във време, когато и той беше още жив и даваше интервюта по медиите. Накрая дори написа „Времетръс“, нещо, което заклетите му читатели възприехме с удоволствие.А Мариан Пала може да остане само с тази своя книга, но пък каква манипулация е да я четеш и какво чисто забавление. Не е само за книгомани, но определено е за широко скроени читатели. Четеш и не вярваш на очите си, че подобни глупости може на някого да му хрумнат, някой изобщо да ги издаде и най-вече се чудиш на себе си, че ги четеш с такава радост от живота. Вълшебството на литературата е това.Струва си да спомена, че в класацията ми са Юрий Поляков, Людмила Улицка, въпреки че се олива в някои последни книги, Кормак Маккарти. Писатели, които още не са достигнати по майсторство в своите области от никой българин. Но това не е важно. Не го имайте за заяждане, само го споменавам.Извън тази класация, но над всички изброени дотук, е един аматьор. Лекар. Алексей Моторов. У него има здраве, здравомислие, трезв морал, имплицитен и ненатраплив. Голям човек с чисто и умно перо, който разказва живота едно към едно. Ето така се лъже днес – чрез истината.Какво ми предлагат неконвенционалните писатели освен текста си – предлагат ми и своята личност. Не са могли да се отърват от нея, но не е и нужно, защото всички споменати са чисти, честни и почтени човешки същества. Ето това, се оказва, е следващото изискване за голяма литература – да си голяма личност. И ако някой от авторите на конвенционална литература е съвсем редови обикновен човек с посредствени или дори престъпни човешки склонности, визирам избягалия от затвора австралиец Грегъри Дейвид Робъртс, то всички неконвенционални автори до един са високоморални, без да натрапват това. Значи какво може да ни пробута големият писател – знания (ерудиция) и морал.И антиморал. Между другото. Щото и Буковски е голям, но и твърде циничен за нечии вкусове. Феновете му обаче го приемаме със слабостите му. Разбрахте ли сега – няма рецепти. Има само усет.", "date": "2018.02.13", "title": "Мозъкоразбивачи"}
{"url": "https://offnews.bg/futbol/interesni-sreshti-predlagat-parvite-dva-1-8-finala-v-shampionskata-lig-674783.html", "text": "Тази вечер се подновява битката в Шампионската лига и в 21:45 часа ще се играят първите два 1/8-финала в най-комерсиалния клубен турнир. Това ще бъде едно възраждане на интригуващия футбол за феновете, тъй като ситуацията в повечето големи първенства изглежда предрешена.Единият от двубоите тази вечер е между Базел и Манчестър Сити. \"Гражданите\" са тотален господар този сезон във Висшата лига и докосва титлата. Футболистите на мениджъра Пеп Гуардиола обаче са сила и в Европа, като са смятани за абсолютен фаворит в срещите с Базел. Всичко друго освен победа за Сити ще е изненада.Все пак Базел не трябва да бъде подценяван. Швейцарците бяха в една група с друг английски гранд - Манчестър Юнайтед, който дори победиха веднъж. Трябва да се отбележи, че този сезон Базел не е доминатор в Швейцария и дори заема второ място след Йънг Бойс.Италианският гранд Ювентус пък приема Тотнъм в Торино. Двубоят е първи между двата клуба в евротурнирите, а преди сезона те изиграха контрола на \"Уембли\", спечелена от англичаните с 2:0. \"Старата госпожа\" е в серия от 16 мача без поражение във всички турнири, като е допуснал само един гол от 30 декември насам. Двубоят с Тотнъм ще пропусне един от титулярите в защитата - Андреа Бардзали, но останалите от защитния вал начело с Джорджо Киелини са на линия.Срещу могъщата отбранителна линия на Юве ще се изправи един от най-актуалните нападатели в момента - Хари Кейн, който се намира в страховита форма, като е отбелязал 36 гола в 37 мача във всички турнири. \"Шпорите\" показаха, че имат място в турнира, като спечелиха шест от последните си седем мача в надпреварата на най-богатите.  ", "date": "2018.02.13", "title": "Интересни срещи предлагат първите два 1/8-финала в Шампионската лига (видео)"}
{"url": "https://offnews.bg/kultura/pokriha-s-fasagen-zhivopisno-pano-na-encho-pironkov-v-plovdiv-674763.html", "text": "Живописно пано на известния художник Енчо Пиронков в пловдивски подлез е било покрито с фасаген.Преди няколко дни скулпторът Иван Тотев се натъква на гледката на грундираното пано, изработено от глазирани керамични плочи. То е в подлеза до гимназия  „П. Кр. Яворов“. Според Тотев паното често е било покривано с графити на улични артисти. \"Това е война и ние имаме срещу себе си армия от вандали. Едните са банални хулигани и рушители. По-интересни са ми другите - ония, които държат да реализират креативността си и да оставят знак, че са минали оттам, че ги има. Забележете, че те атакуват (буквално - атакуват) произведенията на високото изкуство там, където ги има и никога не посягат към \"творенията\" на себеподобните си\", пише той във Фейсбук.\"Това пано е от глазирана керамика и би могло да бъде измито с пароструйка, дори и с почистващи препарат, с нужното внимание и най-добре от реставратори. След това може да се покрие със силиконов филм, който \"не обича спрейовете\", смята скулпторът. Кметът на район \"Северен\" в Пловдив Ральо Ралев твърди, че общината не е поръчвала паното на Енчо Пиронков да бъде замазано. Той нито знае, нито предполага кой може да бъде поръчителят на вандалската проява. \"Не, не сме ние. Нямаме пари в бюджета даже, за да го замажем. Аз съм назначил проверка ,към проверката нямаше никой, който да маже ,затова не мога да ви отговоря кой го е мазал и по каква причина\", казва той, цитиран от БНТ.Той обеща, че плочите скоро ще бъдат почистени и оставени в оригинален вид. ", "date": "2018.02.13", "title": "Покриха с фасаген живописно пано на Енчо Пиронков в Пловдив"}
{"url": "https://offnews.bg/obshtestvo/novi-skandalni-kadri-vazpitatelka-bie-detca-v-dom-za-siratci-v-borova-674760.html", "text": "\"Господари на ефира\" излъчиха записани със скрита камера скандални кадри на физическо и словесно насилие над деца, лишени от родителска грижа. Записите са от Центъра за настаняване от семеен тип в село Борован, Врачанска област.На кадрите се вижда как възпитателка бие и обижда децата. Оказва се, че въпросната жена е временно изпълняващата длъжността управител на дома. Тя се казва Людмила Петрова и пред камерата на предаването се извинява за случилото се. Петрова твърди, че реакцията ѝ била единичен случай. Децата от дома не са на това мнение, допълват от \"Господари на ефира\".Кметът на Борован инж. Десислава Тодорова обеща, че ще предприеме спешни мерки по случая.", "date": "2018.02.13", "title": "Нови скандални кадри: Възпитателка бие деца в дом за сираци в Борован"}
{"url": "https://offnews.bg/lajfstajl/21-fakta-za-haraktera-na-vodoleia-674729.html", "text": "Чудили ли сте се някога кое е това, което прави Водолея толкова силна зодия? Родените под този знак понякога могат да бъдат възприемани като загадъчни и трудно биват разбирани от другите зодии.Ето защо:1. Водолеят обича да бъде непредубеденВодолеите са свободомислещи и непредубедени хора, които стигат до собствените си заключения за нещата, а не просто да разчитат на това, което другите хора им казват. Те не обичат да преценяват книгата по корицата и предпочитат да запазят ума си отворен за нови ситуации и хора.2. Водолеят има тъмна страна, която може да изненада хоратаОбикновено отнема много време един Водолей да изгуби търпение и да се вбеси сериозно, но ако се случи, бягайте надалеч. Те имат навика да държат всичко в себе си, докато не достигнат точка на кипене и не избухнат от чувство на неудовлетвореност.3. Водолеите не са добри лъжциВодолеят има много и различни умения, но да лъже убедително не е сред тях. В резултат на това, когато се намира в ситуация, в които не може да каже истината, той често предпочита просто да не казва нищо.4. Водолеят живее и диша чрез музикатаЖивотът на Водолея е по-хубав с музика. Независимо дали става дума за свирене на инструмент или за слушане на силна музика в слушалките, почти всеки Водолей чувства силна връзка с музиката по един или друг начин.5. Водолеите имат лошия навик да премислят нещата повече от нужнотоЕдна от най-негативните черти на тази зодия определено е навикът да се премисля и да превръща в ад всяка ситуация. Понякога се оказва, че Водолеите анализират нещата до такава степен, че се чувстват невероятно уморени и потиснати и чак по-късно осъзнават, че не е имало причина за това.6. Водолеят не обича егоистичните личностиАко сте от хората, които са само на вълна „аз, аз, аз“, ако обръщате всяка тема във ваша посока и всъщност не слушате какво иска да ви каже един Водолей, тогава той най-вероятно бързо ще си намери причина да си тръгне от вас.7. Водолеят може да бъде прекалено саркастиченВодолеите често са брутално саркастични. На тях това им идва толкова естествено, че в повечето случаи не осъзнават, че го правят. Но ако успеете да издържите на тяхното изкривено чувство за хумор, ще осъзнаете, че иначе са изключително забавни.8. Водолеите много внимават с кого се сприятеляват и кого допускат близо до себе сиВодолеят е много внимателен относно това кого допуска в своя „вътрешен кръг“ и предпочита качеството пред количеството, когато става дума за най-близките си приятели. Би предпочел шепа солидни приятели, отколкото тон случайни познати.9. Водолеят може да бъде доста емоционален, но не винаги го показва пред другитеТази зодия може да бъде доста емоционална, но за разлика от другите, често не показва какво изпитва. В такива ситуации представителите на Водолея предпочитат да се отдалечат от света, за да се справят с нещата по свой начин.10. Водолеят е невероятно независим и често предпочита да разчита на себе сиСамоувереността е сред силните черти на Водолея, тъй като той предпочита да се справи с проблема сам, отколкото да влачи някой на гърба си. Понякога обаче може да прекали с независимостта и да му е трудно да потърси помощ, когато най-много се нуждае от нея.11. Водолеите често са неразбраниВодолеите често се чувстват неразбрани. Те могат да бъдат ексцентрични по свой начин и използват необичайни методи да покажат, че ги е грижа за нещо. Просто са склонни да правят нещата по различен начин.12. Водолеят може да бъде доста непредвидимУсещането за непредвидимост е друга силна черта на Водолея. Той се отегчава от скучни повтарящи се дейности и мрази идеята да прави едно и също всеки ден. Предпочита да изживее живота си с доза приключение.13. Водолеят мрази да му се казва какво да прави или какво да мислиВодолеят не обича някой да налага волята си върху него и да променя начина, по който мисли или действа.14. Водолеите се учат от миналото и не правят една и съща грешка два пътиНикой не е съвършен и дори Водолеите са склонни да повтарят някоя грешка тук и там, когато става въпрос за вземане на важни решения. Но за разлика от някои от останалите зодии, те не допуснат да правят същата глупава грешка отново и отново.15. Водолеят не се страхува да прави нововъведения и обича да прави неща по свой начинВодолеят притежава уникален начин на разсъждаване, който му позволява да измисля нови идеи и решения, за които никой друг не може да се сети. Той често е избиран за лидер, тъй като обича да прави нещата по свой специален начин.16. Водолеите са страхотни слушатели и добри съветнициВодолеят не обича да гледа приятелите си тъжни и винаги е там, когато някой нужда от човек, с когото да поговори. Не само, че представителите на тази зодия са добри слушатели, но и са пълни с полезни съвети.17. Водолеят се учи бързи и запомня информацията много бързоВодолеят е ученик в училището на живота и има естествен дар за бързото възприемане на нови знания и концепции. Интересите му са разнообразни и той винаги търси нови и нови сфери на развитие.18. Водолеите търсят най-доброто у хората и често прощават прекалено многоВодолеите инстинктивно търсят най-доброто у хората и ако някой ги обиди или излъже, са готови да му простят и да забравят и често дават втори шанс на хора, които не винаги го заслужават.19. Водолеят има собствено мнение и не се страхува да го изразиВодолеят винаги е готов да слуша какво има да каже този срещу него, но също така не се страхува да изкаже собственото си мнение и да защити своите идеали и цели.20. Водолеят е откровено странен понякогаВодолеят може да бъде изключително странен и ексцентричен. Някой може да се чуди дали представителите на тази зодия не са от друга планета, но техните приятели ги обичат именно заради тяхната ексцентричност.21. Водолеите обичат големите мечти и не се страхуват да ги преследватВодолеят не се задоволява с дребни желания и мечти. Освен това, той притежава интелигентността и въображението да измисли перфектния план, за да постигне целта си.", "date": "2018.02.13", "title": "21 факта за характера на Водолея"}
{"url": "https://offnews.bg/analizi-i-komentari/aman-ot-tia-dzhendari-674730.html", "text": "Аман бе, аман от тия джендари! Навсякъде се мушат, всички за тях говорят, главата ми се наду от тях! Едно време им викаха педали, после гейове, сега е модерно да са джендари. Ама все тия. Искали и в училище да преподават, казаха по тиливизора, даже филм направили за тях, само и само да обърнат децата на джендари. И то български! Кой им дава пари за тия работи, НЕ ли ги е срам!Е, моите деца на джендари няма да станат. Така казах на . Пък тя ме гледа странно и ми вика, че немало как да стане детето на джендар, ако не било по рождений. Тя па много ги разбира, ама това е щото има момичета. А да имаше мъжки, като моите, да видим нямаше ли да трепери да не се пръкне някой джендар от тях, за срамотиите. Ама няма начин. А са посмели, а с колана ги е пребил баща им.Та много ма й яд на тия джендари и най-вече, щото всички за тях дрънкат. Какво стана с бежамците, не знам, изчезнаха ли, избягаха ли, никой не споменава вече за тях. Сега само джендари, та джендари. За бежамците по ми харесваше да ги мразим, щото те веднага си личат и мое спокойно ги наплюеш пред хората. А с тия джендари, ми те същите кат нас, и не знай човек пред кого мое си пцува, пред кого да си трае.Е, някои си личат де, като Жорко с Версачито от долния етаж. Жорко е джендар със сигурност, щото носи шалче и напролет, и изобщо сий мека китка, а и кой редовен човек ще си кръсти йоркито Версачи, само туй ми кажете. Моите деца много обичат Версачито, а пък и то май не е джендар, нищо, че е Жорко е джендар, щото гледам все се опитва да скочи на чихлахлата на Ани от третия етаж. Не Жорко бе! Версачито й скача! Ма тя му двойна, пък и кастрирана и не става работата. На Версачито не му се отваря парашута, ама на Жорко май му се отваря, щот го видях една вечер за ръчичка с некъв се прибира и кат ма видя, го пусна и се изчерви, пък аз такъв поглед му хвърлих, вдън земя да потъне дано, джендар с джендар.Но Версачито за нищо му ней виновно и затва като го бяха набили Жорко в метрото миналия месец, го взехме у дома за два дни, докат Жорко се оправи и си го прибере. То верно, че е джендар, ама мъжката го бяха били, никва жал. Аз не ги кльопам джендарите, ма кат го видях такъв омачкан, целият на хемоглобини, чак сърцето ми са сви, та го поканих на мусака, като дойде да си прибере Версачито. После бая страх брах да не прихванат децата, ама нищо им няма. И кат си тръгваше, му викам:Па той много се смя, ама що се смя чак толкова, ни знам, аз сирьозно му го казах.Обаче тия дни пак съм им набрала на джендарите, особено като казаха, че ще учат децата в училище да са джендари заради тях. Та написах на един лист ДЖЕНДАРИТЕ ВЪН и отидох да го залепя на вратата на Жорко. Обаче точно тогава Жорко отвори вратата с Версачито под мишница и ми се хили насреща, а мен ма досрамя да му кажа, че съм отишла да му лепя етикет, щот мое ми се обиди все пак. И му викам:Пък той веднага ми даде, че отгоре и една чиния сладки ми даде, сам ги направил, ти да видиш, джендара му с джендар.Не смея обаче да дам на децата, че кой знае какво е сложил вътре, ще ги хвърля.*******************Джендарските сладки ми дожаля да ги хвърля и без да искам, ги изядах сичките. Ми така де, аз съм дърта жена вече, джендар няма закога да стана. Сега обаче ще спретна с на Жорката яйцата една баница, хетеросексуална баница, дет се вика, и ще му сложа в чинията и ще му я върна. Белким обърне резбата, че мине, не мине все го бият и много мий жал. Не че ми пречи да му гледам Версачито, ама…Абе не е лошо момче Жорето, ако да е джендарче.", "date": "2018.02.13", "title": "Аман от тия джендари!"}
{"url": "https://offnews.bg/obshtestvo/vremeto-dnes-oblatci-i-dazhd-sledobed-674746.html", "text": "Днес от запад облачността ще се увеличава и привечер в западните райони ще започнат валежи от дъжд, които през нощта ще обхванат по-голямата част от страната. Ще духа умерен изток-югоизточен вятър. Максималните температури ще са между 5° и 10°. Това е прогнозата на Националния институт по метеорология и хидрология (НИМХ) при Българската академия на науките (БАН).По Черноморието ще има значителна облачност. Ще духа до умерен вятър от изток, югоизток. Максималните температури ще са 6-9°, температурата на морската вода е 5-7°. Вълнението на морето ще е 1-2 бала. Над планините облачността ще се увеличи, но през деня ще се задържи почти без валеж. Ще духа умерен юг-югозападен вятър, който привечер ще се усили. Ще е малко по-топло с максимална температура на височина 1200 метра около 3°, на 2000 метра – около минус 3°.Атмосферното налягане e по-ниско от средното за февруари и през деня още ще се понижи.", "date": "2018.02.13", "title": "Времето днес - облаци и дъжд следобед"}
{"url": "https://offnews.bg/zimni/antonia-grigorova-ne-mina-kvalifikatciite-v-sprinta-po-ski-biagane-674770.html", "text": "Българската ски-бегачка Антония Григорова финишира на 66-о място в квалификацията на спринта на на Олимпийските игри в Пьонгчанг.31-годишната състезателка, която участва на трета поредна олимпиада след Ванкувър 2010 и Сочи 2014, финишира за 3:59.77 минути и изостана на 51.03 секунди от победителката в квалификацията Стина Нилсон от Швеция и не успя да се класира за четвъртфиналите на надпреварата.Нилсон пресече финалната линия за 3:08.74 минути. Втора остана норвежката Майкен Касперсен Фала, а трета се нареди финландката Криста Пармакоски.Григорова остана на повече от 35 секунди от финландката Айно-Кайса Сааринен, която остана на 30-о място и затвори четвъртфиналните серии.", "date": "2018.02.13", "title": "Антония Григорова не мина квалификациите в спринта по ски бягане"}
{"url": "https://offnews.bg/obshtestvo/bez-voda-v-chasti-ot-ovcha-kupel-i-banishora-dnes-674726.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Изграждане на сградно водопроводно отклонение на бул. „Овча купел“ в кв. „Овча купел“ налага спиране на водоподаването от 9:00 до 17:00 ч. на ул. „Крушовски връх“ от ул. „Маестро Кънев“ до ул. „Буземска“, ул. „Народно хоро“ от ул. „Крушовски връх“ до бул. „Овча купел“. Във връзка с изграждане на сградно водопроводно отклонение на ул. „Кресна“ в жк. „Банишора“ се налага спиране на водоподаването от 10:00 до 16:00 ч. в района на ул. „Кресна“.", "date": "2018.02.13", "title": "Без вода в части от Овча купел и Банишора днес"}
{"url": "https://offnews.bg/na-tozi-den/evlogi-cherpi-za-imen-den-dnes-660991.html", "text": "Днес православието чества деня на Св. Евлогий, архиепископ Александрийски и Света Зоя. Имен ден днес празнуват хората с имена Евлоги, Евлогия, Зоя.Св. Евлогий е бил благочестив и предан на християнската вяра. Името Евлоги означава \"добра дума\", \"възхвала\". То произлиза от гръцките еu, което значи \"добро\", и logos – \"дума\".На този ден се почитат още Св. преподобни Мартиниан и Св. преподобни Зоя и Фотиния. Името Зоя пък означава живот (на гръцки). Тя е била византийска императрица и мъченица, чиято памет се почита на 13 февруари.На 18 години Мартиниан се оттеглил в една планина в Кападокия и там прекарал 25 години в пост, бдение, молитва и борба с много изкушения.Когато една жена дошла да го изкушава и видял, че ще падне в грях с нея, той скочил бос в огъня и стоял там докато от болка била убита у него всякаква похот. Когато му се явили други изкушения, той избягал на самотна скала всред морето, за да се спаси от съблазън.По Божия промисъл делфин го дочакал и на гърба си го изнесъл на брега. Тогава Мартиниан решил никъде да не се настанява за постоянно, а непрекъснато да пътува. За две години той обходил 164 града, като навсякъде проповядвал и поучавал народа. Най-после стигнал в Атина, където се поминал в 422 година.Повече за житието на светците можете да прочетете .", "date": "2018.02.13", "title": "Евлоги черпи за имен ден днес"}
{"url": "https://offnews.bg/sviat/7-dushi-postradaha-pri-masov-boj-na-detski-rozhden-den-s-balgari-v-ger-674749.html", "text": "Българи си спретнаха масов бой на детски рожден ден в германския град Швалмщат, съобщи bTV, позовавайки се на информация от местната полиция.Най-малко седем от гостите на партито пострадали.Гостите били поканени в местен общински клуб. Те се скарали по все още неясна причина за властите и спорът бързо прераснал в бой.Трима възрастни и четири деца са ранени. Наложило се да бъдат повикани линейки, за да помогнат на пострадалите.В това време част от гостите се стекли в близкото полицейско управление, за да подават сигнали едни срещу други. Все още не е ясно каква е причината за скандала, тъй като никой не говори немски, уточняват още от полицията.", "date": "2018.02.13", "title": "7 души пострадаха при масов бой на детски рожден ден с българи в Германия"}
{"url": "https://offnews.bg/sviat/i-zhulian-asandzh-poluchil-plik-s-bial-prah-674751.html", "text": "Основателят на \"Уикилийкс\" Джулиан Асандж, който се намира на територията на еквадорското посолство в Лондон, съобщи в Туитър, че миналата седмица е получил плик като този, който вчера пристигна в нюйоркския дом на Ванеса Тръмп - съпругата на най-големия син на президента на САЩ Доналд Тръмп, предаде ТАСС. \"Жената на Доналд Тръмп-младши бе настанена в болница, след като отвори плик с бял прах. Странно е, че аз също получих подобен плик миналия вторник\", писа Асандж в Туитър. Той добави, че върху плика е имало американска пощенска марка.Очаква се днес британски съд да реши да дали да уважи или да отхвърли иска на 46-годишния Асандж да бъде прекратено съдебното производство срещу него. Ако съдът се произнесе в негова полза, това може да открие пътя той да напусне сградата на посолството на Еквадор в британската столица, където се намира от близо 6 години. Ванеса Тръмп отвори плика в дома си вчера сутринта. В него се оказа бял прах с неизвестен състав. Според предварителни анализи прахът се оказал безвреден, но по-задълбочените анализи продължават.", "date": "2018.02.13", "title": "И Жулиан Асандж получил плик с бял прах"}
{"url": "https://offnews.bg/sviat/katarzisat-prodalzhava-kim-chen-un-iska-pomirenieto-mezhdu-iuga-i-se-674750.html", "text": "Лидерът на Северна Корея Ким Чен-ун каза, че е важно да бъде продължен климатът на помирение и диалогът между двете Кореи и изрази задоволство от посещението на севернокорейската делегация в Южна Корея във връзка със зимната олимпиада, предадоха Ройтерс и Асошиейтед прес.Агенциите отбелязват, че това е първото изявление на севернокорейския лидер във връзка с безпрецедентната визита на делегацията от Пхенян, включваща и неговата сестра, на Юг. Според държавната агенция на КНДР Ким бил впечатлен от топлото посрещане в Сеул и от отношението, проявено към делегацията. Той дал \"важни инструкции\" за мерки, с които да се поддържа атмосферата на помирение и диалог, но без повече подробности.Сестрата на Ким Чен-ун - Ким Йо-чен, предаде в Сеул покана към президента Мун Дже-ин да посети Пхенян в близко време. Мун засега не даде отговор на поканата от Пхенян. Той каза, че двете Кореи трябва да създадат условие за среща на своите президенти и призова за бързо подновяване на диалога между Северна Корея и САЩ.", "date": "2018.02.13", "title": "Катарзисът продължава - Ким Чен-ун иска помирението между Юга и Севера да продължи"}
{"url": "https://offnews.bg/zimni/balgarite-v-piongchang-na-13-fevruari-674744.html", "text": "Трима наши ще застанат на старт в петия ден на олимпийските игри. Това ски бегачите ни  Антония Григорова, Веселин Цинзов и Йордан Чучуганов, които ще участват в спринтовете в класическия стил.Григорова пропусна скиатлона, за да съхрани сили за спринта и днес ще разберем дали стратегията й е била успешна.10:30 - Ски бягане, спринт, жени, квалификация - Антония Григорова, финалът е от 14,25 часа.11:05 - Ски бягане, спринт, мъже, квалификация - Веселин Цинзов и Йордан Чучуганов, финалът е от 14,34 часа.Програма за деня02:05 - Кърлинг - смесени двойки, мач за бронза: Норвегия - Русия03:00 - Сноуборд - халф пайп, жени финал04:30 - Алпийски ски, спускане за комбинация, мъже06:00 - Сноуборд - халф пайп, мъже, финал08:00 - Алпийски ски, слалом за комбинация, мъже09:40 - Хокей на лед, жени, група А, 2 кръг: Канада - Финландия10:30 - Ски бягане, спринт, жени, квалификация11:05 - Ски бягане, спринт, мъже, квалификация12:00 - Шорттрек, жени: 500 метра, 1/4-финал. 13:11 часа: 1/2-финал и 14:07 часа - финал12:30 - Едноместни шейни, жени - 3 манш12:36 - Шорттрек, мъже: 1000 метра, квалификация13:00 - Бързо пързаляне с кънки, 1500 метра мъже, финал13:05 - Кърлинг - смесени двойки, финал: Канада - Швейцария13:32 - Шорттрек, мъже: Щафета на 5000 метра, 1/2-финал14:00 - Едноместни шейни, жени, 4 манш14:10 - Хокей на лед, жени, група А, 2 кръг: САЩ - Русия", "date": "2018.02.13", "title": "Българите в Пьонгчанг на 13 февруари"}
{"url": "https://offnews.bg/obshtestvo/30-darzhavi-ot-es-i-balkanite-shte-obsadiat-turizma-na-neformalna-sres-674748.html", "text": "Как туризмът да се развива устойчиво и да е двигател за икономиките в Европа и региона ще обсъждат ресорните министри на неформална среща в София днес, съобщиха от пресцентъра на Министерство на туризма. Събитието е от най-високия клас „А“, т.е. на министерско ниво, в календара на Българското председателство на Съвета на Европейския съюз и ще се проведе в НДК. Туризмът има водеща роля в икономиките на България и на ЕС и създава съответно 13% и 10% от техния брутен вътрешен продукт (БВП). Приходите от международен туризъм в страните от Съюза са над 341 млрд. евро през 2016 г. Очаква се те да са още по-високи през 2017 г. Домакин на събитието е българският министър на туризма Николина Ангелкова. Ще участват еврокомисарят по вътрешния пазар, промишлеността, предприемачеството и малките и средни предприятия Елжбета Биенковска, генералният секретар на Световната организация по туризъм към ООН г-н Зураб Пололикашвили, министри на туризма от ЕС 28, от Балканите и представители на бизнеса. Очаква се в София да пристигнат делегации от около 30 държави. Министрите ще обсъдят последователно три теми: политиките на Съюза в туризма, сигурността и възможностите за сътрудничество в сектора между Европа и Китай. Те ще дебатират ролята на туризма като фактор за икономически растеж и регионална интеграция. Предмет на обсъжданията ще бъдат споделената икономика и прилагането на регулаторните политики на ЕС в туризма. Подобряването на сигурността и привлекателността на туристическата дестинация ще е в центъра на втората дискусия. Инициативата „2018 г. – Година на туризма ЕС – Китай“ ще е третата основна тема на срещата. Потенциалът на китайския пазар е огромен. По предварителни данни през 2017 г. в европейските страни са отчетени 12.4 млн. туристически посещения на китайски граждани като ръстът спрямо 2016 г. е 18%.", "date": "2018.02.13", "title": "30 държави от ЕС и Балканите ще обсъдят туризма на неформална среща в София"}
{"url": "https://offnews.bg/obshtestvo/zelena-zona-v-oshte-chetiri-rajona-na-sofia-674740.html", "text": "Разширяването на зелената зона за платено паркиране в София влиза в комисията по транспорт към СОС утре. Предложенията са на кметовете на \"Оборище“, „Лозенец“, „Възраждане“ и „Красно село“. Обществените обсъждания и в четирите района са преминали, това бе необходимото условие, за да бъдат внесени проектите за още платени паркоместа в столицата. По лев на час или по 100 лв. за годишен стикер за жителите на район \"Оборище\" ще се плаща и по \"Христо и Евлоги Георгиеви\", \"Ген. Данаил Николаев\", \"Ситняково\", \"Черковна\" и \"Султан тепе\".В \"Красно село\" платената зона ще обхване Кривата река - улиците между булевардите \"Иван Гешов\", \"Пенчо Славейков\", \"Ген. Тотлебен\" и улица \"Георги Софийски\".В район \"Възраждане\" зелената зона ще е между \"Сливница\", \"Константин Величков\", бул. \"Ген. М. Д. Скобелев\" – ул. \"Опълченска\", ул. \"Димитър Петков\" и др. От октомври нови платени места за паркиране бяха създадени в районите „Средец“ и „Лозенец“. В „Средец“ бяха разкрити 1193 паркоместа между булевардите \"Цариградско шосе\", \"Евлоги и Христо Георгиеви\", \"Михай Еминеску\" и улиците \"Мизия\" и \"Хан Омуртаг\". В „Лозенец“ въведоха 3500 места за платено паркиране. Новата платена зона обхвана участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\".Сега предстои разширение на зелена зона и в Горни Лозенец. ", "date": "2018.02.13", "title": "Зелена зона в още четири района на София"}
{"url": "https://offnews.bg/kultura/silvi-vartan-se-proshtava-s-dzhoni-holidej-sas-spetcialen-kontcert-v-p-674769.html", "text": "Малко преди концертите ѝ в България (19-ти и 21-ти април) и няколко месеца след смъртта на рок звездата Джони Холидей, Силви Вартан ще изнесе специален концерт, посветен на бившия си съпруг и техните незабравими години заедно в легендарната зала \"Le Grand Rex\" във Франция. Това ще бъде първият концерт, част от прощалното ѝ турне, озаглавено „Forever Sylvie”. „След 15 години спокойно мога да кажа, че истинската любов никога не умира. Някои хора успяват бързо да се възстановят и да приемат загубата на любим човек, но аз не съм един от тях. Ще бъде трудно“, споделя Силви.През март иконата на 60-те ще се върне назад във времето на свободния дух и ще потопи феновете си в няколкочасово носталгично шоу за творчеството на мъжа, съживил рок‘н‘рол музиката във Франция. Във Фейсбук Силви Вартан също сподели нетърпението си да излезе на сцената в \"Le Grand Rex\" за първи път и най-накрая да осъществи детската си мечта.Следващата ѝ спирка ще бъде родната и скъпа на сърцето България, която Вартан напуска още като малко момиче. Концертът у нас, който изнася през 90-те, е едно от най-разтърсващите преживявания в пъстрата ѝ кариера. Ето защо иконата на френската музика ще се върне за последен път у нас, за да си вземе финално „сбогом“ с любимата си публика в рамките на цели два концерта.Първият е във Варна на 19 април 2018 г. в Двореца на културата и спорта, вторият е на 21 април 2018 г. в София в зала 1 на НДК. ", "date": "2018.02.13", "title": "Силви Вартан се прощава с Джони Холидей със специален концерт в Париж"}
{"url": "https://offnews.bg/tehnologii/kakvo-bihte-napravili-s-edin-lev-osven-da-si-kupite-4g-tablet-674786.html", "text": "VIVACOM търси оригинални идеи за какво може да бъде похарчен един лев.Проучването е инициирано от телекома във връзка с новото предложение за 4G таблети за тази сума и е публикувано в двете най-достъпни анкетни платформи в интернет – Google Forms и SurveyMonkey. Анкетата се състои само от един въпрос: „Какво бихте направили с един лев?“Всеки отговор е приемлив и всички участници имат шанс да спечелят наградата - таблет Prestigio Grace 3157. За нея ще се състезават всички, попълнили анкетата, независимо какъв отговор са дали и кой мобилен оператор ползват. Най-оригиналните и мъдри идеи ще бъдат публикувани в официалната фейсбук страница на компанията. Анкетата ще бъде активна в продължение на една седмица - от 13 до 20.02.2018 г.Кампанията на VIVACOM представя два модела таблети от портфолиото на телекома на изключително достъпна цена от един лев, за първи път в комбинация с тарифен план в средния ценови клас, вместо във високия, както се налага обикновено. И двете устройства ползват доказано най-бързата 4G мрежа в страната – тази на VIVACOM.Prestigio Grace 3157 струва 1 лев еднократно, заедно с двугодишен абонамент за дейта плана на VIVACOM iTraffic M+. Таблетът е със 7-инчов IPS LCD дисплей и разчита на четириядрен 1.1GHz процесор.Другата опция на потребителите е да се оборудват с 8-инчов Prestigio Wize 3418 за един лев на месец, с договор за 24 месеца отново с план iTraffic M+. Той включва неограничен мобилен интернет, като мегабайтите на максимална скорост са 6 000, а за използване в роуминг в ЕС са 2 500. В допълнение пакетът осигурява мобилната телевизия с до 50 ТВ канала чрез услугата на VIVACOM - TV GО от.", "date": "2018.02.13", "title": "Какво бихте направили с един лев? Освен да си купите 4G таблет"}
{"url": "https://offnews.bg/temida/sadat-varna-na-rabota-kmeta-na-grad-septemvri-674791.html", "text": "Кметът на град Септември Марин Рачев ще бъде възстановен на работа, реши Апелативният специализиран съд днес.По-рано първата съдебна инстанция реши да отстрани временно градоначалника с мотива, че може да попречи на разследването срещу него. Рачев обжалва това решение.Апелативният спец съд обаче прецени, че договорите, за които Марин Рачев е разследван, са сключени от заместник-кмета на общината. Освен това не е била назначена нито една експертиза, която да докаже обвинението, а в същото време нищо не доказвало, че Рачев досега е пречил на прокуратурата при събирането на доказателства.Затова Темида сметна, че липсват доказателства, че чрез служебното си положение кметът може да повлияе по някакъв начин на разследването.Кметът Марин Рачев е обвинен в сключване на неизгодна сделка и умишлена безстопанственост. Преди седмица съдът го отстрани заедно с негов подчинен с мотива, че двамата могат да повлияят на разследването, ако останат на работа.Марин Рачев е обвиняем за злоупотреба с обществени поръчки.", "date": "2018.02.13", "title": "Съдът върна на работа кмета на град Септември"}
{"url": "https://offnews.bg/obshtestvo/gallup-international-58-ot-balgarite-sa-protiv-istanbulskata-konvent-674784.html", "text": "86% от българите са чули за Истанбулската конвенция. Сред чувалите 58% не одобряват България да я приеме, а 19% одобряват България да приеме документа. Съотношението е приблизително три към едно. Останалите се колебаят.Това показват данните от изследователската програма на Gallup International (която няма нищо общо с Gallup и с Gallup Poll).Във всички социални групи преобладава отрицанието. Известно изключение са привържениците на ГЕРБ, където близо една трета приемат конвенцията, а две пети все пак я отхвърлят, отбелязват от Gallup International.Според данните на агенцията, от темите от последните дни явно сериозно се подкрепят най-вече различните типове проверки на съответните контролни органи – проверки на имущество, проверки на кметове, проверките в железниците и т.н.Например, 78% споделят мнението, че никога не е късно да се проверява нечие богатство.20% обаче смятат, че вече е много късно.По повод скорошните разкрития по отношение на железниците, респондентите са помолени да дадат цялостна оценка на БДЖ по скалата от 2 до 6. Средната оценка е 3.2.Изследването „лице в лице“ („Политически и икономически индекс на Галъп интернешънъл“) е сред 776 души, проведено между 2 и 9 февруари, както и експресен сондаж, осъществен между 31 януари и 1 февруари сред 801 души по специалната панелна методика, която осигурява възможно най-висока представителност на данните Абсолютна максимална грешка е ± 3.5 при 50% дялове. 1% от извадката е равен на около 55 хиляди души.", "date": "2018.02.13", "title": "Gallup International: 58% от българите са против Истанбулската конвенция"}
{"url": "https://offnews.bg/sviat/iaponia-odobri-edva-20-molbi-za-ubezhishte-ot-rekordnite-20-000-674788.html", "text": "Броят на хората, поискали убежище в Япония през 2017 г., се е увеличил с 80 процента до рекордните 19 628 души, но властите са одобрили едва 20, предаде Ройтерс, като се позова на правителството.Имиграцията е полемична тема в Япония, чиито жители се гордеят с културната и етническата си хомогенност, въпреки че населението застарява и работната сила намалява.Макар да е основен дарител на международни хуманитарни организации, Япония отказва да смекчи политиката си за предоставяне на убежище или да приема работници мигранти.Броят на онези, които кандидатстват за бежански статут в последните години расте, тъй като хората се възползват от системата, допускаща кандидати с валидна виза да работят, докато се разглежда молбата им, посочи министерството на правосъдието.В средата на януари правителството ограничи правото на работа до хората, които властите разглеждат като същински бежанци. В резултат на това средният брой на кандидатите на ден през втората половина на януари спадна с 50 процента в сравнение с декември, отбеляза министерството.Една четвърт от подалите молба за убежище през 2017 г. са филипинци. Следващите по-големи групи кандидати са виетнамците и шриланкийците.Сред 20-те души, чиито молби са били приети, има петима египтяни, петима сирийци и двама афганистанци, пише БТА.", "date": "2018.02.13", "title": "Япония одобри едва 20 молби за убежище от рекордните 20 000"}
{"url": "https://offnews.bg/vodni/tania-bogomilova-hvarli-ostavka-674807.html", "text": "Таня Богомилова е подала оставка като генерален секретар на Българска федерация плувни спортове (БФПС), решението й е било уважено от Управителния съвет, а нейният наследник ще стане ясен през април. Тогава ще се проведе отчетно-изборното заседание на Общото събрание на централата, което е изтеглено малко във времето поради казуса, съобщава сайтът bgswim.com.Председателят на БФПС Георги Аврамчев сподели пред BGswim.com, че причините за решението на Богомилова са лични. Единственият ни олимпийски шампион в плуването заемаше поста генерален секретар на БФПС от 2003 г. Тогава наследи дългогодишния изпълняващ длъжността Стефан Златаров.За този период начело на федерацията бяха трима председатели – Емил Кюлев, Юрий Кюлев и настоящият Георги Аврамчев.Богомилова остава свързана с плуването като член на Техническата комисия на плуване в открити води на ФИНА (международната федерация).Аврамчев е предложил като вариант за поста генерален секретар това на Димитър Бобев – доказано име в световното плуване. От близо три десетилетия работи в Хърватия, направил е световни рекордьори и медалисти. Сред тях са Саня Йованович и Милош Милошевич.Бобев е съпруг на Бистра Господинова, която заедно с Богомилова, Ваня Аргирова и Радосвета Пиронкова станаха бронзови медалистки от смесената щафета на европейското първенство в София през 1985.Самото общо събрание е насрочено първоначално за 3 април при начален час 11:00 часа. Заседанието ще се проведе в Заседателната зала на ММС на 5-тия етаж в Спортната палата.", "date": "2018.02.13", "title": "Таня Богомилова хвърли оставка"}
{"url": "https://offnews.bg/temida/zadarzhaniat-u-nas-marokanetc-bil-na-visoko-nivo-v-isliamska-darzhava-674752.html", "text": "Задържаният за тероризъм мароканец е бил във високите структури на „Ислямска държава“. Това каза говорителят на главния прокурор Румяна Арнаудова в интервю за предаването „Денят започва“ по БНТ.„Истината е, че още на 13 януари група от 27 чужди граждани са влезли на територията на България през определените за това места – през т.нар. зелена граница, преминали са границата ни с Турция между селата Сладун и Маточина. Патрулите са ги установили на сутринта и те са били задържани – 6 мъже, 6 жени и останалите са деца. Изпратени са в центъра в Харманли, където е започната проверка\", каза Арнаудова. \"Интересното в този случай е, че 26 от лицата, които са роднини, са подали веднага заявление и са поискали да получат хуманитарен статут. Само това лице, за което ще говорим, не е подало подобно искане. То е носило в себе си пет различни документа за самоличност – сирийска лична карта, сирийски паспорт, испанска лична карта, документ за семейно положение, както и сирийско свидетелство за управление на МПС\", каза говорителката на Цацаров.\"В момента, в който българските служби установяват, че сирийският паспорт е обявен за издирване от Интерпол, е изпратена снимка на лицето там. Установено е, че всички тези документи са фалшифицирани – бланките са оригинални, но снимката на лицето е различна от тази, която би следвало да се намира на тези документи. В рамките на това международно сътрудничество е направена и лицево-идентификационна справка и когато се установява категорично, че това лице се издирва от мароканските власти, е била издадена заповед за задържане, която е изпратена на българската прокуратура. В рамките на този месец лицето е било настанено в център от закрит тип за настаняване на чужди граждани“, каза още Арнаудова и припомни, че миналия петък Върховната касационна прокуратура разпореди задържането му до 72 часа.„Според заповедта, която ние сме получили, лицето се издирва за създаване на група и подготовка на издирване на терористични действия, притежаване на незаконно огнестрелно оръжие в рамките на организационен проект, целящ да засегне националната сигурност и обществен ред в Мароко, организиране масово присъединяване към терористична организация, получаване на обучения, набиране на средства, както и набиране на големи групи от хора, които да се присъединят към „Ислямска държава“. На 5 и 6 февруари тази година в съда в Ал Рияд са разпитани двама съмишленици на задържаното лице и те са потвърдили, че то е лоялен участник в „Ислямска държава“, като според тях е във високите ѝ структури. Съдът във вчерашния ден установи временно задържане на лицето до 90 дни и в тези рамки очакваме мароканските власти да изпратят същинското искане за предаване на лицето, за да бъде съдено за тези престъпления, за които е обявено за издирване“, обясни тя.", "date": "2018.02.13", "title": "Задържаният у нас мароканец бил на високо ниво в 'Ислямска държава'"}
{"url": "https://offnews.bg/ikonomika/pak-chestito-deputate-novata-ti-zaplata-e-3540-leva-a-na-borisov-54-674768.html", "text": "Основната заплата на депутатите в 44-ото Народно събрание става 3540 лева, вместо досегашните 3243 лева.По-тлъстите фишове за народните избраници се дължат на методиката за определяне на възнагражденията им.Депутатската заплата е равна на три средни заплати в обществения сектор през последния месец на всяко тримесечие. А през миналия декември държавните фирми и ведомства щедро са развързали кесиите, за да почерпят служителите си с бонуси и ДМС-та, показват данни на НСИ, обявени днес.Средната работна заплата през декември в обществения сектор е достигнала внушителните 1180 лева, което е с 99 над нивото през последния месец на третото тримесечие - септември.Като цяло на депутатите от 44-ия парламент им върви на пари. Преди три месеца заплатите им пак скочиха със 141 лева, отново заради това, че се била повишила средната в страната.Разбира се реалното възнаграждение на депутатите е доста по-високо от 3540 лева, тъй като към основната им заплата се начислява бонус за участие в парламентарни комисии и клас за трудов стаж.Повишаването на работните заплати на депутатите автоматично води и до ръст на заплатите на премиера Бойко Борисов, който взема с 55% повече от редови депутат и на министрите му, чиито заплати са с 30 на сто по-високи от парите на народните представители.Основната заплата на Бойко Борисов става 5487 лева, а на министрите му - 4602 лева.\"Намазва\" и вторият управленски ешелон в изпълнителната власт. Наскоро правителството промени методиката, с която се определят размерите на основните месечни заплати на заместник-министрите и на началниците на кабинетите на заместник-министър председателите, с което на практика възнагражденията им бяха удвоени. Те вече получават 85 на сто от основната месечна заплата на министър, а с новото увеличение и техните доходи нарастват пропорционално - до 3911,70 лева.", "date": "2018.02.13", "title": "Пак честито, депутате! Новата ти заплата е 3540 лева, а на Борисов 5487 лв."}
{"url": "https://offnews.bg/kultura/ogranichavat-dostapa-do-ndk-do-sabota-zaradi-predsedatelstvoto-674767.html", "text": "От днес до 17 февруари достъпът до НДК ще бъде ограничен. Причината е твърде наситената програма на председателството на Съвета на ЕС, съобщават от Двореца. Това се налага от мерки за сигурност, които се предприемат при всички събития от висок клас, допълват от там.От утре до събота включително в кино „Люмиер Лидъл” ще работят целодневно две билетни каси, така че всички зрители на културните прояви в НДК да могат безпроблемно да си набавят билети.На 14 и 15 февруари /сряда и четвъртък/ НДК разкрива временна билетна каса в ДНК – пространство за съвременен танц и пърформанс. Касата ще продава само билети за представленията на ДНК и театър \"Азарян\" в съответните дни и ще работи от 18:00 ч. до началния час на спектаклите.През останалото време от 13, 15, 16 и 17 февруари Билетният център на НДК няма да е отворен за посетители.С ограничен достъп в тези дни ще бъде и литературен клуб „Перото”, който ще отваря врати в късните следобедни часове след приключване на мероприятието.За точните часове на отваряне на „Перото” следете страницата на литературния клуб във Фейсбук.", "date": "2018.02.13", "title": "Ограничават достъпа до НДК до събота заради председателството"}
{"url": "https://offnews.bg/sviat/kremal-iska-da-potuli-sluchaia-s-ubitite-ruski-naemnitci-v-siria-674790.html", "text": "Кремъл заяви днес, че не разполага с информация за убити руски наемници в Сирия, предаде Ройтерс.Знаем само за руски граждани, които са разположени в тази страна като военнослужещи, уточни Дмитрий Песков - говорител на руския президент Владимир Путин.Изказването на Песков е в отговор на въпросите за най-малко двама убити руски наемници при сблъсък между сирийски проправителствени сили и оглавяваната от Съединените щати антиджихадистката коалиция в източната провинция Дейр аз Зур.Днес говорителят на руския президент призова да не бъдат използвани медийни съобщения като първоизточник за смъртта на руснаци в Сирия:Тези информации се нуждаят от потвърждение. В много държави по света има голям брой руснаци и придобиването на подробни сведения за всички тях е доста сложно, заяви Песков.Имената на убититеМиналата седмица САЩ обявиха, че са убили над 100 бойци от сирийските проправителствени сили, когато коалицията е нанесла въздушни удари на 7 февруари, за да предотврати атака срещу щаб на подкрепяните от нея Сирийски демократични сили в източната провинция Дейр аз Зур.Министерството на отбраната на Русия, която подкрепя сирийския президент Башар ал Асад, каза, че проправителствени милиции са предприели разузнавателна операция и че в района не е имало руски военнослужещи.Най-малко двама руснаци, които са се сражавали неофициално на страната на Асад,, съобщава агенция Ройтерс.Единият от загиналите е Владимир Логинов, казак от Калининградска област. Максим Буга, лидер на казаците в руския анклав на Балтийско море, заяви, че Логинов е бил убит наред с още десетки руски бойци около 7 февруари.Другият загинал руснак е Кирил Ананиев, каза Александър Аверин, говорител на националистическата партия \"Другата Русия\", с която Ананиев е бил свързан.Гибелта на Логинов и Ананиев за момента не е потвърдена от независими източници, посочва Ройтерс.НатискГригорий Явлински, който е сред кандидатите на президентските избори в Русия, призова президента Владимир Путин да разкрие колко точно руснаци са убити в Сирия и при какви обстоятелства.\"Ако са загинали голям брой руски граждани, представители на властите, включително главнокомандващият нашите въоръжени сили (Путин), са длъжни да кажат на страната за това и да решат кой е отговорен\", подчертава либералът в изявление, разпространено от неговата партия \"Яблоко\".", "date": "2018.02.13", "title": "Кремъл иска да потули случая с убитите руски наемници в Сирия"}
