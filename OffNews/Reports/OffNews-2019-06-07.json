{"url": "https://offnews.bg/futbol/balgarite-za-poreden-pat-si-tragvat-ot-praga-s-navedeni-glavi-704948.html", "text": "България за пореден път се отдалечава от шансовете си да се класира за голям футболен форум. Трикольорите загубиха от Чехия с 1:2 в двубой от Група А в квалификациите за Евро 2020, игран на стадион \"Дженерали Арена\".Футболистите на селекционера Красимир Балъков успяха да поведат в резултата още в 3-ата минута, след като Исмаил Иса (3') се разписа с глава. Патрик Шик (19') обаче възстанови равенството.През втората част нападателят на домакините отново матира защитата на \"лъвовете\". Това се случи в 50-ата минута, като след това чехите контролираха случващото се на терена и не позволиха да се стигне до промяна в резултата.Така България продължава да бъде без победа в квалификациите за Евро 2020 и се свлече на 4-ото място в групата си с актив от скромните 2 точки за три мача.Освен това, \"лъвовете\" за пореден път напускат Прага с наведени глави, след като все още нямат победа над домакините след разпадането на Чехословакия през 1992 година.", "date": "2019.06.07", "title": "Българите за пореден път си тръгват от Прага с наведени глави"}
{"url": "https://offnews.bg/volejbol/nova-tezhka-zaguba-za-natcionalite-po-volejbol-tozi-pat-ot-kitaj-704934.html", "text": "Националите по волейбол допуснаха трета поредна загуба в Лигата на нациите. Родните представители не успяха да се противопоставят на домакините от Китай и загубиха с 0:3 (24:26, 20:25, 17:25) в първата си среща от група 5, на турнира в град Нингбо. Успехът бе първи за Китай в световната надпревара.Състезателите на Силвано Пранди пътуваха близо 55 часа от Аржентина до Китай преди двубоя, като убийствения и тежък път очевидно даде своето отражение за негативния развой на мача.Специалистът заложи на следния стартов състав: Светослав Гоцев, Тодор Скримов, Николай Учиков, Красимир Георгиев, Валентин Братоев, Георги Братоев, Мартин Иванов - либеро. Пранди гласува доверие за първи път като титуляр на либерото Мартин Иванов.Българските волейболисти имаха всички шансове да спечелят първия гейм и да започнат с предимство в мача. Нашите стигнаха до геймбол при 24:23, но не успяха да го оползотворят. Домакините се възползваха от пропиления шанс и показаха характер, като се наложиха с 26:24 и поведоха с 1:0 гейма.До края на срещата волейболистите ни не спяха да покажат възможностите си. Китайците диктуваха развоя, като спечелиха следващите две части и записаха чиста победа.С най-голям точков актив за родния тим бе Светослав Гоцев с 9 точки (1 ас, 5 блокади), 8 добави Тодор Скримов (1 ас). Реализатор за Китай бе Чуан Джианг с 16 точки (2 блокади).Утре (8 юни) българските волейболисти срещат Полша от 11:00 часа българско време. Домакините от Китай се изправят срещу Франция от 14:30 ч.", "date": "2019.06.07", "title": "Нова тежка загуба за националите по волейбол, този път от Китай"}
{"url": "https://offnews.bg/obshtestvo/700-vazrastni-hora-s-hronichni-zaboliavania-i-uvrezhdania-shte-badat-n-704930.html", "text": "Над 700 възрастни хора с хронични заболявания и трайни увреждания в отдалечени райони ще бъдат наблюдавани от дистанция в рамките на проект на Българския червен кръст с партньорството на Министерството на труда и социалната политика и Министерството на здравеопазването. Целта на проекта е да създаде иновативен модел за мониторинг на хронични заболявания - телеасистенция, чрез използване на съвременните информационни и комуникационни технологии.Услугата ще бъде пилотно приложена през следващите 4 години в общините Враца, Оряхово, Криводол, Бяла Слатина, Видин, Монтана и Белоградчик, включително и в малки и отдалечени населени места.Системата ще позволи непрекъснато, автоматично и дистанционно наблюдение на възрастните хора, които живеят самостоятелно с цел да им бъде оказвана подкрепа и да се гарантира бърза реакция в случай на застрашаващи здравето им ситуации.Проектът ще гарантира постоянен достъп до ефективна подкрепа, отговаряща на конкретните нужди на потребителите, с цел превенция на институционализацията и предотвратяване на непрекъснатото хоспитализиране поради социални причини.Новата услуга ще надгради вече постигнатото с центровете за домашна грижа, които са създадени в няколко общини във Врачанска област, разширявайки обхвата и към другите другите две области в Северозападна България – Монтана и Видин, обясни министърът на труда и социалната политика Бисер Петков.Той подчерта, че инициативата се вписва в политиките на МТСП за подкрепа на хората с увреждания и възрастните хора и ги допълва. Подобни проекти се реализират и в рамките на Оперативна програма „Развитие на човешките ресурси“.Пример за това е операция „Патронажна грижа“ за възрастни хора и хора с увреждания, по която до 10 май са кандидатствали над 150 общини, от които над 50 вече са подписали договори за своите проекти. По тях ще се осигуряват мобилни почасови социални и здравни услуги в домашна среда, допълни Петков.", "date": "2019.06.07", "title": "700 възрастни хора с хронични заболявания и увреждания ще бъдат наблюдавани от дистанция в проект на БЧК"}
{"url": "https://offnews.bg/zvezdi/bradli-kupar-i-irina-shejk-se-razdeliat-704917.html", "text": "След като месеци наред се спекулираше за проблеми в семейството на Брадли Купър и Ирина Шейк, в крайна сметка спекулациите се оказаха факт, съобщава сп. “People”, като припомня, че двамата имат зад гърба си 4 години брак и дъщеря на име Леа.Медиите твърдят, че Ирина се е изнесла от дома им, като отношенията им били изключително зле от няколко месеца. Повод за проблемите са и слуховете, че след филма „Роди се звезда“ Брадли Купър е изневерил на моделката с Лейди Гага. Химията помежду им стана повод за коментари, че между тях има нещо повече от приятелство.44-годишният Купър и 33-годишната Шейк официално са решили да прекратят връзката си и приятелски работят върху това как да разделят родителските права над дъщеря си, пише още изданието.През годините двамата пазят връзката си от медиите. През февруари Шейк казва пред британския Glamour, че предпочита да запази романтиката далеч от светлините на прожекторите.Тя добавя, че тъй като работата й изисква да бъде в медийното пространство, е предпочела семейният й живот да бъде тих.През същия месец Брадли Купър говори повече за бащинството, казвайки пред Опра Уинфри, че семейството е променило живота му.Бащата на Купър - Карл умира през 2011 г., след като се бори с рак на белия дроб.Проблем в отношенията им се казва, че е и дълбоката привързаност на Брадли към майка му, за което Ирина намеквала пред техни общи приятели. Именно майка си взе актьорът на наградите на Гилдията на актьорите, а във вечерта на Оскарите тази година бе под едната ръка с Ирина Шейк, а под другата с мама Глория.Брадли и майка му стават особено близки след смъртта на баща му. „В семейството ми винаги сме били много близки и смъртта на баща ми беше брутално за всички. Все още не сме го преодолели. Имаме нужда един от друг“, каза преди време той по повод близките отношения с майка си.", "date": "2019.06.07", "title": "Брадли Купър и Ирина Шейк се разделят"}
{"url": "https://offnews.bg/sviat/toj-e-arestuvan-edva-na-13-godini-sega-sauditska-arabia-iska-da-go-ek-704904.html", "text": "Защо Саудитска Арабия иска да екзекутира 18 годишно момче, арестувано на 13 години?Група момчета на колелета се събират на прашна затънтена улица в източната част на Саудитска Арабия.Кракът на 10-годишния Мартаджа Керейрис е на педала, а той е на път да поведе група от около 30 деца. Във видео, публикувано в CNN, той се вижда облечен с дънки и черни джапанки, усмихвайки се широко на записващата събитието камера. Може и да изглежда като видео на обикновена група деца, които карат колелета, но това всъщност е организиран протест. Мигове след като тръгват, Курейрис се изгубва в морето от момчета, борейки се да навакса, държейки мегафон над всички и скандирайки „Хората заслужават човешки права!“.Като малко момче той взима участие в подобни демонстрации, изразявайки несъгласието си за случващото се в източните части на Саудитска Арабия по време на Арабската пролет през 2011 г.Три години след заснемането на това видео, саудитските власти арестуват едва 13-годишния тогава Курейрис. Той е на път към Бахрейн със семейството си, когато е задържан на границата.По онова време момчето е смятано за най-младия известен политически затворник в Саудитска Арабия.Днес той е на 18 години и е изправен пред смъртно наказание, след като прекарва 4 години в ареста, разказва Си Ен Ен.Сеейки размирици През април държавните власти на Саудитска Арабия обявяват, че са екзекутирали 37 мъже, които според правозащитната организация „Reprieve“ са предимно от шиитското малцинство в кралството. Страната е една от рекордьорите по екзекуции в света и често е критикувана от правозащитници за избиването на непълнолетни, извършили престъпления според техния закон.Самият Курейрис е бил на 10 години, когато според властите е извършил поне едно от престъпленията си. Момчето е обвинено, че е придружавал брата си активист Али Курейрис с мотоциклет до полицейско управление в източната част на Саудитска Арабия, където според тях Али хвърлял коктейли „Молотов“ по обекта.Възрастта за наказателна отговорност в Саудитска Арабия не е ясна, но през 2006 г. кралството е обявило пред Комисията по правата на детето, че я е повишило на 12 години.Саудитска Арабия преди е заявявала пред ООН, че не налага смъртни наказания на затворници преди да са навършили необходимата възраст за наказателна отговорност.Към този момент той е обвиняем за тероризъм. Съдът счита, че той е участвал в екстремистка терористична организация. Дори и това, че е марширувал на погребението на брат си, се взима под внимание.Курейрис обаче отрича обвиненията и признава, че прокуратурата до голяма степен се е позовала на признания, получени по принуда. Саудитска Арабия не отговоря на искането на Си Ен Ен за коментар по случая.Мартаджа Курейрис е на 11 години, когато неговият брат умира, участвайки в протести, описвани от кралството като насилие.Във видеоклипове от погребението му се вижда как опечалените блокират пътни артерии, скандирайки антиправителствени лозунги. Вижда се и бащата на убития Абдула Курейрис над обвитото тяло на сина си, молейки се на Бог да му помогне да се справи с празнотата, която неговата смърт оставя. Вижда се и как го целува за последен път преди тялото да бъде отнесено от море от опечалени.Въпреки че прокуратурата към момента не е привела 18-годишния Курейрис под отговорност за загубата на човешки животи, Си Ен Ен докладва, че тя се опитва да наложи най-суровата форма на смъртно наказание, което може да включва разпъване или разчленяване след екзекуцията. Прокурорите твърдят, че неговото „посяване на размирици“ изисква най-лошото наказание според суровите закони на шариата.Обявена е препоръка за смъртно наказание само няколко месеца преди 18-ия рожден ден на момчето. Според активисти друг негов брат също е в затвора, а баща му е бил задържан миналата година. Поне година и три месеца от присъдата си той прекарва в карцер.Изкопчени признанияПрез 2016 г. Звеното за произволно задържане към ООН обсъжда случая на саудитски непълнолетни затворници, като не казват имената им. На база представените от тях данни Си Ен Ен смята, че са обсъдили именно случая на Муртаха Курейрис. Неговата дата на раждане, както и мястото и датата на ареста са в съответствие с делото на момчето.Звеното към ООН заявява на 77-ото си заседание през ноември 2016 г., че смята, че непълнолетният е бил измъчван, признанията му „изкопчени“, а арестът му - произволен. Тя също така заявява, че задържането нарушава международните норми.Звеното твърди, че непълнолетният вероятно е задържан във връзка с \"участието му в мирни демонстрации, призоваващи за справедливост за някои протестиращи, които са били убити“.Звеното към ООН и Специалният докладчик на ООН за изтезанията не отговорят на искането на Си Ен Ен за коментар по случая.Саудитският активист Мохамед Даман, който присъства на няколко протеста на Курейрис през 2011 г., казва пред Си Ен Ен, че демонстрациите са били мирни. Според него властите не разполагат с видео или фотографии, които да доказват, че е имало насилие по време на протестите.Саудитските власти обаче често описват антиправителствените демонстрации в източната част на страната като насилствени, заявявайки, че демонстрантите са атакували както органите на реда, така и цивилни.Активистите обаче твърдят, че демократичните демонстрации често срещат жесток отпор, и че в един момент движението било смазано.Екзекутирани непълнолетниАко Саудитска Арабия осъди момчето на смърт, той ще се присъедини към трима други затворници, екзекутирани тази година за престъпления, които са извършили като непълнолетни.В съдебните документи, които ясно описват случаите, се вижда, че двама от тримата мъже били непълнолетни по време на предполагаемото извършване на престъпленията. Те обаче били екзекутирани заедно с 37-те мъже, повечето от тях шиити.И тримата са арестувани заради насилието, което правителството твърди, че е извършено на протестите по времето на Арабската пролет. Прокуратурата обаче разчитала в голяма степен на признанията, които затворниците казали, че са получени на сила. Те свидетелствали, че са били измъчвани, а признанията - направени по принуда.В Саудитска Арабия смъртното наказание може да бъде изпълнено само със заповед на крал Салман или негов упълномощен представител. Престолонаследникът Мохамед бин Салман често се определя като заместник на краля.", "date": "2019.06.07", "title": "Той е арестуван едва на 13 години. Сега Саудитска Арабия иска да го екзекутира"}
{"url": "https://offnews.bg/politika/balgaria-mozhe-da-plati-2-mlrd-leva-za-iztrebitelite-navednazh-obiav-704928.html", "text": "България може да си позволи да плати наведнъж 2 млрд. лева за новите изтребители. Това заяви финансовият министър Владислав Горанов. „В преговори сме още, най-вероятно няма да успеем да договорим разсрочено плащане. Със сигурност военните проекти са скъпо за нас усилие\", посочи Горанов, цитиран от БНР.Той коментира, че според него Ф-16 блок 70 е най-оптималният за нас вариант.\"В преговори сме с американската страна, за да постигнем оптималната цена, която е определена от парламента. 2 милиарда са доста пари, но след като това е приоритет, след като сме членове на НАТО, вероятно и това усилие трябва да бъде направено“, подчерта министърът.Преди дни Конгресът на Съединените щати одобри финансовата рамка за придобиване на изтребителите от България. Вместо определените от българския парламент 1,5 милиарда лева в новата рамка беше записана сумата от $1,673 млрд. (2,925 млрд. лева), което вкара в обяснителен режим американското посолство и концерна Локхийд Мартин. Те увериха, че посочената цена не е крайната, а само се поставя горна граница, за да може ако се разшири програмата извън първоначално обявеното, да не се налагат промени в нотификацията до Конгреса. ", "date": "2019.06.07", "title": "България може да плати 2 млрд. лева за изтребителите наведнъж, обяви Горанов"}
{"url": "https://offnews.bg/izvan-terena/deloto-sreshtu-kamburov-niama-da-bade-po-barzata-protcedura-704935.html", "text": "Бързото производство срещу футболиста на Берое Мартин Камбуров прерасна в досъдебно, научи Plovdiv24.bg. Това означава, че има още действия, които трябва да се извършат по разследването.А такова тече, защото на 26 май тази година голаджията предизвика скандал със служители, дошли да репатрират неправилно паркирания автомобил на приятелката му.В резултат на скандала три от скобите на \"паяка\" са унищожени от Камбуров, защото е подкарал колата с тях. Но екшънът не спира тук - Мартин Камбуров искал да плати на служителите на ОП \"Паркиране и репатриране\" 30 лева, за да му освободят колата.Но хвърлил парите на земята. Освен това се държал грубо, обиждал служители. Отказал да даде и документ за самоличност на дошлите на място полицаи.Бившият футболист на \"Локомотив\" Пловдив бе задържан за срок от 24 часа по Закона за МВР, а по-късно бе пуснат с мярка за неотклонение \"гаранция\" в размер на 1000 лева.", "date": "2019.06.07", "title": "Делото срещу Камбуров няма да бъде по бързата процедура"}
{"url": "https://offnews.bg/politika/ivan-takov-sechta-na-darveta-na-bul-balgaria-e-nezakonna-sastav-704936.html", "text": "Сечта на дървета на столичния централен булевард \"България\" №115 е незаконна и вече са съставени два акта. Това съобщи общинският съветник от БСП Иван Таков. Той предизвика проверка на мястото в сряда от СДВР, Столичния инспекторат, район \"Триадица\" и \"Зелени системи\", след като получи сигнал от разтревожени граждани, живеещи в съседство на терена с незаконната сеч. Максималната стойност на глобата за юридически лица е 50 000 лева. \"Това е поредното безобразие в София с унищожаването на дървета. След изсичането на над 60 бора на стадиона в Бистрица, сега това се случва и на централен столичен булевард, коментира Иван Таков. При това става дума за гора от над 100 дървета. Вече доказано сечта е незаконна. Потвърдено е и от районната администрация на община \"Триадица\". Съставени са два акта\", допълни той.Иван Таков е категоричен, че нарушителят трябва да бъде задължен от компетентните органи да възстанови за негова сметка точно толкова дървета, колкото са изсечени и задължително на същото място.\"Той няма разрешение за изсичането на гората. Това е растителност на по над 20-30 години. При всички положения унищожените безвъзвратно над 100 дървета с нищо не може да бъдат компенсирани и в това се изразява тежестта на престъплението, каза още Иван Таков. - Безумие е да се случват такива неща днес в центъра на града ни. А да бъде извършена такава масова сеч и някой да си мисли, че тя ще остане незабелязана - не е сериозно\". Според Иван Таков, проблемът в ситуацията е, че сигналът за престъплението идва от гражданите, а районната администрация не знае за случая. \"Всичко опира до контрола. Само с много строг контрол може да бъдат предотвратени подобни престъпления, коментира още той. - Не мога да си обясня как общинската администрация е проспала изсичането на цяла гора при това на централен столичен булевард. Вижда се с просто око - днес има гора, утре я няма\".Общинският съветник от БСП добави, че ще следи внимателно развитието на ситуацията. \"Надявам се да не се окаже изведнъж, че след като вече така и така дърветата ги няма, има и наложена глоба, да вземат да издадат разрешение за строителство на парцела, заяви Иван Таков. - Доколкото разбирам, в съседния на изсечената гора парцел е планиран строеж на много голяма сграда. В тази ситуация дори максималната глоба за изсичането на дърветата от 50 000 лева може да се окаже капка в океана за инвеститора и да не е никакъв проблем. По тази логика обаче на територията на София може да не остане нито едно дърво. Затова е толкова важно в подобни ситуации мерките да са изключително строги и тежки. И да не бъдат правени никакви компромиси. И без друго София трудно диша заради замърсения въздух, та остава сега да допуснат и изсичане на дърветата\", каза още Иван Таков. --", "date": "2019.06.07", "title": "Иван Таков: Сечта на дървета на бул. ''България'' е незаконна, съставени са два акта"}
{"url": "https://offnews.bg/tenis/nadal-ne-ostavi-shansove-na-federer-i-e-na-final-v-parizh-704932.html", "text": "Бившият световен номер 1 в мъжкия тенис Рафаел Надал продължава похода си към 12-та титла в турнира от Големия шлем \"Ролан Гарос\", след като победи категорично швейсцарската легенда Роджър Федерер с 6:3, 6:4, 6:2 в полуфиналите на надпреварата.Епичният сблъсък между двамата бе белязан от изключително тежки условия на централния корт \"Филип Шатрие\", където днес властваше силен вятър. Въпреки пречещите обстоятелства Рафа и Маестрото намериха начин това да не им влияе и демонстрираха тенис на много високо ниво.Двубоят започна отлично за Надал. Той бързо поведе с 3:0. Федерер върна бързо пробива, но веднага след това за втори път загуби подаването си. Този път Надал не допусна колебание и затвори - 6:3.След почивката Федерер започна с пробив за 2:0. Последва обаче бърз рибрейк в следващия гейм. В края Надал завърши с нова серия от три поредни гейма за 6:4. Третият сет не предложи голяма интрига. Надал проби за 2:1 и задържа аванса си.\"Днес ситуацията на корта беше необичайна. Топката беше много трудна за контролиране, опитвах се да се аклиматизирам по-добре. ключът към успеха беше вторият сет, в който Федерер поведе с пробив.Знаех, че трябва да го върна, защото ако беше станал резултатът 1:1 сета, тогава мачът можеше да се развие по съвсем различен начин. И двамата изпитвахме проблеми с вятъра, знаех, че трябва да съм агресивен и да не му позволявам да контролира разиграванията\", каза Надал секунди след победата.Във финала, който трябва да се играе в неделя, Матадора ще играе с победителя от втория полуфинал, в който водачът в основната схема Новак Джокович ще играе с миналогодишния финалист Доминик Тийм.", "date": "2019.06.07", "title": "Надал не остави шансове на Федерер и е на финал в Париж"}
{"url": "https://offnews.bg/sviat/radev-ot-sankt-peterburg-ne-priemam-che-balgaria-niama-suverenitet-704938.html", "text": "Президентът Радев заяви, че не може да се съгласи с твърдението, че суверенитетът на България е бил ограничен. „Южен поток“ не беше проект само на България, а европейски проект и решението е било общо, добави държавният глава в отговор на руския си колега Владимир Путин. Радев участва в Международния икономически форум в Санкт Петербург. Той подчерта, че независимо от сегашната сложна формула за формирането на цената на природния газ, ние трябва да гледаме отвъд днешния ден. Българският държавен глава подчерта, че страната ни очаква да трансформира отношенията си с Русия в областта на енергетиката, в които ценовата политика е съществен елемент.Преди това руският президент Путин заяви, че цената на природния газ е обвързана с цената на нефта и определи това като „справедлива цена“. Според него България е загубила от спирането на проекта „Южен поток“ и това не е било суверенно решение на страната ни, а загубените инвестиции в „Южен поток“ представляват цената за евроинтеграцията, която България плаща.„България има дългосрочно сътрудничество с Русия в областта на енергетиката, което има стратегически измерения. Наблюдаваме дълбоки промени в енергийната и, в частност, в газопреносната инфраструктура, и в резултат на тях България развива потенциал за бъдеща дистрибуция на природен газ към Югоизточна и Централна Европа“, заяви Радев.Той посочи, че в процес на развитие са общите енергийни политики на ЕС, на който България е член и страната ни работи за изпълнение на заложените в тях цели – диверсификация и конкурентоспособност. Тези промени създават по-добри възможности за разширяване на присъствието и на Русия на газовите пазари в Югоизточна и Централна Европа. „Всичко това налага да си отговорим на въпроса как в новите условия можем да продължим нашето стратегическо сътрудничество с Русия“, коментира Румен Радев.В рамките на дискусията на въпрос за ефекта от наложените на Русия санкции отговориха президентът Радев и министър-председателят на Словакия Петер Пелегрини. Българският държавен глава посочи, че санкциите са метод с икономически средства да се променят политически позиции. Според него от такива решения страда бизнесът, а те засягат освен страната, на която са наложени и страните, които ги налагат, а често пъти санкциите не са ефективно решение, засягат широки слоеве на населението и създават негативен ефект срещу подобна политика. „България има негативен опит със санкциите срещу бивша Югославия, в резултат на които се появи черен пазар и организирана престъпност“, припомни още Румен Радев.Днес в Санкт Петербург той говори и по основната тема за устойчивото развитие. „Неравномерното развитие преобърна много представи и роди нов свят. Кой би предположил преди 20-ина години, че Китай ще се превърне в стожер на идеята за свободна търговия, а САЩ ще налагат протекционизъм?“, посочи в словото си пред форума президентът Радев.„Кой би допуснал, че в Европа, в която от десетилетия утвърждаваме модел на толерантност, отново ще надигнат глава неофашистки и екстремистки движения под натиска на социалните диспропорции и имиграцията?“, продължи той. Българският държавен глава подчерта, че устойчивото развитие предполага и глобален консенсус срещу корупцията, прането на пари, укриването на данъци и ограничаването на офшорните зони. Според него „устойчивото развитие не е само политическо и икономическо предизвикателство, а етап в културното съзряване на човечеството, негов фундамент е взаимното признаване и приемане на националните културни кодове“. От президентството уточняват, че Румен Радев е първият български държавен глава, който участва в авторитетното събитие.В обръщението си към участниците във форума Румен Радев посочи, че културните различия имат пряк ефект върху средата за сигурност и когато не са разчетени, осъзнати и приети като право на другия, пораждат недоверие и рискове за сигурността, а оттам и за устойчивото развитие. Липсата на културна комуникация е в основата на възприемането на „другия“ като противник“, заяви президентът и припомни думите на големия български революционер Гоце Делчев, който преди повече от век заявява, че разбира света „единствено като поле за културно съревнование между народите“.Според Румен Радев устойчивото развитие е невъзможно и без устойчиво доверие, сигурност и социален мир. Ликвидирането на масовия глад се оказа недостатъчно за постигане на истинска стабилност, миграционните вълни не затихват, а броят на бежанците се увеличава. Липсата на сигурност и бедността прогонват хората по пътя на миграцията и захранват ксенофобията и национализма в приемните държави. „Нужен е ефективен модел за гарантиране на сигурност и стабилност, за инвестиции в икономиката, образованието и здравеопазването в страните, от които произхождат мигрантите“, призова държавният глава.Румен Радев изтъкна необходимостта и от по-ефективен механизъм за глобална сигурност, който да ограничи изкушението от едностранни, силови действия, да привилегирова диалога и многостранната дипломация, и да противостои на поляризацията и радикализацията. Според него устойчивото развитие предполага и преодоляването, и предотвратяването на финансови кризи, а това означава по-прецизен контрол на финансовите пазари. Необходим е глобален консенсус срещу корупцията, прането на пари, укриването на данъци и ограничаването на офшорните зони. „Вярвам, че тези проблеми са познати на всички политически лидери и тук трябва да проявим воля. Темата се дискутира от години и е време за решения“, призова президентът.„С новото хилядолетие устойчивото развитие зае водещо място в международния дневен ред. В тези години някои държави се възползваха от глобализацията, други се оказаха в ролята на губещи“, посочи Румен Радев. Той подчерта, че планетата се задъхва от свръхексплоатацията на богатствата й и грандиозния търговски трафик. „Населението расте, а ресурсите не достигат. Свободната миграция на капитали в дигиталната ера без ясни правила генерира риск за най-уязвимите общества. Свръхпотреблението, което се превърна в символ на икономическия и личния успех, вече застрашава общото ни бъдеще“, каза Радев.Тези процеси, заедно с подкопаването на международния правов ред и прехода към полицентричен свят генерират нестабилност и, според президента, един от показателите за това е ежегодният ръст на разходите за отбрана. В резултат на това средата за сигурност не се подобрява, а недоверието расте. Стремежът към технологично превъзходство, гарантиращо политически предимства, също причинява дисбаланси и води до технологичен разрив и недоверие между държавите, констатира българският държавен глава.Според него е нужен нов, наднационален мироглед на граждани на планетата, който младите вече имат, а политиците все още не могат да си позволят, защото светът е арена на конкуренция и конфликти между държавите. „Природата обаче ни отправя императивна покана да надмогнем границите на собствените егоизми. Нашите предшественици преодоляха своите противоречия и установиха следвоенния глобален ред в името на мира и ООН бе ключът към този успех“, подчерта Румен Радев.Румен Радев отправи покана към представителите на международните компании, участващи в икономическия форум, да инвестират в България. Президентът открои като позитивен пример действащите у нас хиляди германски компании, които разширяват дейността си и са допринесли за формирането на 8.3 млрд. евро двустранен стокообмен между България и Германия за 2018 г.", "date": "2019.06.07", "title": "Радев от Санкт Петербург: Не приемам, че България няма суверенитет"}
{"url": "https://offnews.bg/sviat/tereza-mej-ofitcialno-veche-ne-e-lider-na-konservatorite-704941.html", "text": "Британската премиерка Тереза Мей официално напусна поста лидер на Консервативната партия. За това тя информира парламентарния Комитет 1922, който обединява всички депутати от партията, включително тези, които не заемат постове в парламента и правителството, съобщава Би Би Си.Във връзка с това „Комитет 1922“ обяви началото на издигането на кандидатурите за новия партиен лидер. Кандидатурите ще се приемат до 17 ч. по Гринуич в понеделник, 10 юни. След това партията ще огласи пълния списък на претендентите.Тереза Мей ще остане начело на правителството, докато консерваторите изберат новия лидер. Очаква се изборът да бъде обявен през седмицата, която започва на 22 юли. Дотогава Мей ще изпълнява ангажиментите на лидер на консерваторите.Към момента намерения да се борят за този пост са обявили 11 политици, съобщи неотдавна Би Би Си. Като най-вероятните кандидати за поста премиер британските медии сочат бившия външен министър Борис Джонсън, настоящия първи дипломат Джереми Хънт, екслидера на камарата на общините Андреа Лидсом и министъра на околната среда Майкъл Гоув.На 24 май Тереза Мей обяви решението си да напусне ръководството на Консервативната партия и посочи дата за оставката си. Тя се позова на сложностите при изпълнението на решенията на избирателите, гласували за Брекзит. Мей оглави правителството след референдума. Макар преди тя да бе противник на Брекзит, впоследствие обеща да осигури процеса на излизането от ЕС. През 2018 г. тя съгласува условията за Брекзит с лидерите на ЕС, но британският парламент отхвърли три пъти тази сделка. Така се наложи напускането на Великобритания да бъде отложено за 31 октомври 2019 г.", "date": "2019.06.07", "title": "Тереза Мей официално вече не е лидер на консерваторите"}
{"url": "https://offnews.bg/temida/vtora-instantcia-opravda-daniel-mitov-i-hristo-angelichin-po-deloto-za-704927.html", "text": "Апелативният специализиран съд оправда бившия министър на външните работи Даниел Митов и заместника му Христо Ангеличин на втора инстанция по обвинение за неправомерни плащания към фирма за организиране на служебни пътувания. Предишната инстанция също оправда Митов, но осъди Ангеличин на 4 години затвор и 4000 лв. глоба за ощетяване на звеното с близо половин милион лева. Спецпрокуратурата твърдеше, че Митов и Ангеличин са нарушили Закона за публичните финанси и Закона за обществените поръчки. Външно и Министерството на земеделението и храните (МЗХ) неправомерно са сключили споразумение с туроператорска фирма, която осигурявала самолетни билети, медицински застраховки и хотелски настанявания при служебни пътувания.Митов изпълняваше длъжността на министър на външните работи в кабинета \"Борисов 2\" като част от гражданската квота. Обвинението срещу него бе повдигнато през май 2017 г.Това е второто дело, по което Ангеличин е оправдан на втора инстанция в рамките на по-малко от месец. През април той бе признат за невинен по дело за безстопанственост при покупката на телефонни централи в 12 задгранични представителства на страната, въпреки че на първа инстанция му бе наложено 2 години наказание \"лишаване от свобода\" и глоба. ИсториятаСпоред прокуратурата бившият външен министър е нарушил Закона за обществените поръчки като сключил споразумения към договор с Министерството на земеделието и храните и така е набавил облага за търговско дружество като е ощетил държавата с 494 458,03 лв. Митов задължил МВнР да преведе чрез МЗХ на търговското дружество въпросната сума и не предвидил контрол по изпълнението на ценовото предложение по така сключените споразумения. Христо Ангеличин е обвинен, че в периода от 15.01.2016 г. до 22.07.2016 г., като заместник-министър на външните работи, при условията на продължавано престъпление, в нарушение на задълженията си да наблюдава и контролира дейността на дирекция „Управление на собствеността и материално-техническо осигуряване” в МВнР, не упражнил достатъчен контрол върху работата на директора на тази дирекция. В резултат на това са последвали значителни щети за Министерство на външните работи в размер на 494 458,03 лева, изплатени по силата на две споразумения сключени между МВнР и МЗХ, на търговско дружество, като сумата е недължимо платена, поради неспазване от страна на търговското дружество на ценовото му предложение.Вместо да се спази законът, тъй като са налице основания за провеждане на процедура за възлагане на обществена поръчка по реда на ЗОП, МВнР сключило две споразумения (от 15.01.2016 г. и от 22.04.2016 г.) с МЗХ, по силата на които са ползвали услугите на търговско дружество чрез Министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на МЗХ.", "date": "2019.06.07", "title": "Втора инстанция оправда Даниел Митов и Христо Ангеличин по делото за самолетните билети"}
{"url": "https://offnews.bg/politika/joncheva-ninova-ne-triabva-da-podava-ostavka-ot-liderskia-post-v-bsp-704939.html", "text": "Корнелия Нинова не трябва да подава оставка от лидерския пост в БСП, коментира пред bTV вече избраната за евродепутат Елена Йончева.Считам, че тя не трябва да подава оставка. Изводът от тези избори е, че мафията, организираната престъпност, този начин, по който се управлява в България – той не може да бъде преборен с активността на една партия. Било то и на най-голямата опозиционна партия. За да ги махнем тези хора, които съсипват България, трябват усилията на всички опозиционни партии, на българската журналистика, на гражданското общество. Това е голямата горчива истина от тези избори, каза евродепутатът.Моралното възмущение на хората към управлението на ГЕРБ, за съжаление, не прерасна в електорална активност, констарира тя.Имахме надежда, че ще победим на европейските избори. Огорчена съм от резултата, защото очаквах, че за страната ни ще започне промяна, каза Елена Йончева.Борисов и ГЕРБ впрегнаха цялата държавна машина в нарушение на закона. През последните две седмици Борисов яхна своя джип. Обикаляше и правеше малки видеопостановки в нарушение на закона и всякакъв морал. Беше използван корпоративен и купен вот с впрегната държавна машина, твърди евродепутатът.БСП е единствената партия, която има ръст на гласувалите за нея спрямо предишните евроизбори и имаме един евродепутат в повече. Но тези избори не станаха начало на загубата на ГЕРБ, отчете Йончева.Последният евродоклад от вчера потвърждава корупцията, с която това правителство не желае и не може да се справи. Там се казва, че има срив във всяка една сфера - образование, здравеопазване и пътища, които са под средното ниво в Европа, добави още евродепутатът от левицата.", "date": "2019.06.07", "title": "Йончева: Нинова не трябва да подава оставка от лидерския пост в БСП"}
{"url": "https://offnews.bg/112/zadarzhan-e-shofiorat-kojto-izbiaga-ot-politciata-i-izostavi%c2%a0mikrobu-704947.html", "text": "Задържан е шофьорът, който днес следобед от полицейска проверка.В микробуса са пътували 17 нелегални мигранти, 12 от които непълнолетни.Те са предадени на служители от група \"Миграция\" към ОДМВР-София.41-годишният шофьор бе обявен за общодържавно издирване.Късно тази вечер той се е предал в поделение на МВР.", "date": "2019.06.07", "title": "Задържан е шофьорът, който избяга от полицията и изостави микробус с мигранти"}
{"url": "https://offnews.bg/112/dvama-raneni-sled-riazko-spirane-na-avtobus-107-v-sofia-704943.html", "text": "Двама души са пострадали днес след рязко спиране на автобус № 107 на бул. \"Овча купел\" - преди бул. \"Цар Борис III\".Инцидентът е станал към 17.30 ч. Пострадали са мъж и жена, които са откарани в Спешното отделение на \"Пирогов\".Мъжът и жената имат контузии. Преминали са подробни прегледи и изследвания, но не се налага да останат за лечение в болницата, съобщи пред агенция „Фокус“ говорителят на „Пирогов“ Мария Пойразова.", "date": "2019.06.07", "title": "Двама ранени след рязко спиране на автобус № 107 в София"}
{"url": "https://offnews.bg/politika/radan-kanev-podkrepiam-sofia-prajd-no-ne-i-uzakoniavaneto-na-gej-bra-704940.html", "text": "Минаха 11 години от деня, в който за сефте подкрепих провеждането на София Прайд и правото на участниците да заявят и защитят позициите си. Какво ли не се изсипа на главата ми оттогава, но нищо не се промени - нито позицията ми, нито - за съжаление - атмосферата на напрежение и нетърпимост. Атмосфера, която възпрепятства и заглушава всеки опит за смислен, спокоен и умерен разговор.И под този статус няма да е различно. И все пак ще изразя позицията си, с надежда разговорът някога да започне:- Подкрепям провеждането на парада. Включително и най-вече поради факта, че той има социални и политически искания. Всеки гражданин трябва да бъде свободен да изразява позициите си, а и защитен, когато го прави. Всяка позиция, която не призовава към насилие, трябва да бъде изразена и изслушана.- Не подкрепям узаконяването на гей бракове в България. Обществото ни е дълбоко консервативно в това отношение (макар - парадоксално - да е твърде освободено в отношението си към съжителство без брак, например). Подобна законодателна инициатива има потенциал единствено да изостри обществените отношения до опасни крайности.- Подкрепям узаконяването на отношенията на гей двойките без въвеждане на брак и без съответна конституционна промяна.Убеден съм, че в основата на модерното общество стои ненакърнимостта на индивидуалните права и свободи, която често е антитеза както на дискриминацията по групов признак, така и на стремежа към групови привилегии.Още веднъж напомням, че отношенията между гей двойките не са предмет на европейското, а на вътрешното законодателство. И обратно - всяка форма на накърняване на лични права и дискриминация е общоевропейски проблем.Оставам си консервативен по светоусещане, семеен хетеросексуален мъж и баща. И пожелавам на участниците в София Прайд свобода и кураж при отстояването на позициите. Всеки опит за възпрепятстване на тяхното събитие е както неморален, така и противоконституционен.", "date": "2019.06.07", "title": "Радан Кънев: Подкрепям София прайд, но не и узаконяването на гей браковете в България"}
{"url": "https://offnews.bg/112/mvr-izdirva-shofior-prevozval-migranti-704942.html", "text": "Шофьорът на микробус „Мерцедес“ избяга от полицейски автопатрул и изостави 15 чужди граждани на пътя, издирването му продължава вече над 4 часа.Около 17.15 ч. днес автопатрул на ОД МВР- София е спрял за проверка микробуса, който се движел бавно в аварийната лента на автомагистрала „Тракия“ в района на 40-ия километър в посока София, съобщиха от пресцентъра.Когато му поискали документите, водачът побягнал в гората. Полицаи стреляли два пъти във въздуха, но той успял да се скрие. Предприети били незабавни заградителни действия за установяването и задържането на мъжа, в издирването е включено и следово куче, но все още няма и следа от беглеца. В микробуса са открити 15 чужди граждани, чиято самоличност тепърва ще се изяснява.", "date": "2019.06.07", "title": "МВР издирва шофьор, превозвал мигранти"}
{"url": "https://offnews.bg/112/dete-padna-ot-prozoretc-na-vtoria-etazh-v-selo-rakovski-704926.html", "text": "10-годишно момче падна от прозорец на втория етаж в дома му в разградското село Раковски, съобщиха от пресцентъра на ОД на МВР-Разград, цитирани от БТА.Инцидентът станал снощи, докато майката и братчето били в същата стая.Пострадалото дете е откарано в Многопрофилната болница за активно лечение в Разград.След преглед е настанено в интензивното отделение с черепно-мозъчна травма и с опасност за живота.За случая е уведомен дежурен прокурор. Образувано е досъдебно производство.", "date": "2019.06.07", "title": "Дете падна от прозорец на втория етаж в село Раковски"}
{"url": "https://offnews.bg/bojni/shishkoto-ruis-iska-da-napravi-tialo-kato-na-dzhoshua-704899.html", "text": "Новият шампион  в тежката категория на професионалния бокс Анди Руис младши шеговито обяви, че иска да извае мускулесто тяло, каквото има Антъни Джошуа преди реванша между двамата.Мексиканецът шокира света, след като свали от трона британеца, печелейки с технически нокаут в седмия рунд на голяма гала вечер в зала \"Медисън Скуеър Гардън\" в Ню Йорк.Руис гостува във вечерното ток шоу на Джими Кимъл, където сподели, че иска да се превърне в \"мексиканския Антъни Джошуа\".\"Важното е да остана ангажиран, да бъда активен. Искам да вляза в по-добра форма. Искам да изглеждам като мексиканския Ей Джей. Да натрупам мускули. Където и да се състои срещата-реванш, ще бъде страхотна битка\", каза Руис пред шоумена Кимъл.Носителят на поясите във версии WBA, WBO, IBF и IBO заяви, че вече той е в позицията да диктува условията за реванша с Джошуа.Пълничкият боксьор настоява срещата да се проведе в САЩ или Мексико, а не в родината на Антъни - Великобритания.", "date": "2019.06.07", "title": "Шишкото Руис иска да направи тяло като на Джошуа"}
{"url": "https://offnews.bg/tenis/detroniranata-halep-anisimova-e-barza-i-agresivna-704903.html", "text": "Шампионката в турнира от Големия шлем \"Ролан Гарос\" от миналата година и лидер в световната ранглиса Симона Халеп призна, че закономерно е загубила от американката Аманда Анисимова в 1/4-финалите на тазгодишната надпревара.Тийнейджърката се наложи с 6:2, 6:4. След поражението си, румънката не спести похвалите си по адрес на 17-годишната Анисимова.\"Очаквах тежък мач, защото тя играе добре и заслужава този резултат. Не правех това, което трябваше да направя. Имах големи амбиции и не беше възможно да се отпусна. Смятам, че Анисимова има шанс да стигне до края.Тя играе бързо, агресивно, добре вижда полето. Тя оказва натиск, прави дълги разигравания. Не е лесно да се адаптираш към това. В бъдеще тя ще добави още. Разбира се, аз съм разочарована от това поражение.Но аз поддържам позитивна нагласа. Турнирът накара да си направя много изводи. Сега ще се подготвя спокойно за сезона на трева.Анисимова заслужава похвала - тя направи добър, голям мач. Усещах, че играя добре, но очакванията ми бяха твърде големи днес. Не успях да издържа на напрежението и да покажа най-добрата си игра\", каза Халеп.", "date": "2019.06.07", "title": "Детронираната Халеп: Анисимова е бърза и агресивна"}
{"url": "https://offnews.bg/politika/goranov-ne-znae-dali-prokuraturata-go-proveriava-za-subsidiite-prover-704901.html", "text": "Финансовият министър Владислав Горанов няма информация дали е част от проверката на прокуратурата за евентуални нередности с изплащането на партийните субсидии, стана ясно от негово изказване пред журналисти днес.\"Не съм видял списък на прокуратурата. Не са ни канили, викали, призовавали още за обяснения. Ако прокуратурата ми изпрати призовка, за да дам показания, ще разберете\", каза министърът.На въпрос кои са хората, за които прокуратурата има съмнение, че носят отговорност за разпределянето на субсидиите, той отговори: \"Има конкретни имена на експерти. Ако се говори за тезата на прокуратурата, че има извършено престъпнеие, това тепърва ще се изследва.\"Финансовият министър добави, че тълкуването на закона, довело до по-високите с над два лева субсидии на получен глас, е от 20 години. \"Ако се допусне че то е некоректно, то нито има умисъл, нито има преднамереност. Разходите не ги е правила държавата, правили са ги партиите\", каза Горанов.Той коментира и разпореждането на прокуратурата до 30 дни МФ да изготви механизъм за контрол на партийното финансиране и връщане на надвзетите пари: \"Нашето мнение е, че и сега контролните механизми са работещи. Има различно тълкувание как трябва да се прилага законът. Работим върху това, което е казала прокуратурата. Ще се опитаме още повече да подобрим контролните механизми\".", "date": "2019.06.07", "title": "Горанов не знае дали прокуратурата го проверява за субсидиите. Проверяват обаче експерти от МФ"}
{"url": "https://offnews.bg/tenis/chehkinia-i-avstralijka-oformiha-finala-na-rolan-garos-pri-zhenite-704924.html", "text": "Ашли Барти и Маркета Вондрушова ще определят новата шампионка в турнира от Големия шлем \"Ролан Гарос\". Това стана ясно, след като на полуфиналите австралийката победи Аманда Анисимова с 6:7, 6:3, 6:3, а в същото време чехкинята се наложи над Джоана Конта със 7:5, 7:6.Вондрушова е първата тийнейджърка с финал на Откритото първенство на Франция от 2007 година, когато това стори Ана Иванович. Барти пък стана първата австралийка с финал в Париж след Саманта Стосър през 2010.Иначе Барти изигра много вълнуващ двубой срещу сензация в турнира – 17-годишната Аманда Анисимова. Австралийката водеше в първия сет с 5:0, но тийнейджърката направи страхотен обрат и спечели тайбрека.След това Ашли губеше с 0:3, но взе седем поредни гейма, за да изравни резултата, а после успя да вземе третата част почти безпроблемно.Обрати белязаха и мача между Вондрушова и Конта. И в двата сета англичанката правеше ранни пробиви и повеждаше с по 5:3 гейма, но и двата пъти допускаше съперничката и да изравни за 5:5.В първия сет Конта не успя да се съвземе от късната серия от точки на Вондрушова и допусна загуба с 5:7, а във втория успя все пак да докара нещата до тайбрек.В него обаче чехкинята бе много по-солидна и след като поведе с 2:0 точки, практически не допусна повече колебания и също като Барти се класира за първия си финал в турнир от \"Големия шлем\".", "date": "2019.06.07", "title": "Чехкиня и австралийка оформиха финала на Ролан Гарос при жените"}
{"url": "https://offnews.bg/medii/prokuraturata-naredi-na-v-telegraf-da-si-smeni-imeto-704905.html", "text": "Прокуратурата нареди на всекидневника \"Телеграф\" да смени името си, защото препраща към това на популярния британски вестник The Telegraph.За това съобщи самият \"Телеграф\" с голямо заглавие на днешната си първа страница. От публикацията става ясно, че Софийската районна прокуратура е разпоредила на Патентното ведомство да заличи търговската марка \"Телеграф\". Като мотив се посочва, че името противоречи на чл. 11, ал. 1 от Закона за марките и географските означения, тъй като Изброен е и още един мотив:\"Телеграф\" определя нареждането като \"мракобесна атака на прокуратурата\".Вестникът съобщава, че постановлението (от дата 27 май 2019 г.) пристигнало, след като главният редактор Васил Захариев сезирал МВР \"за наличие на фалшив сайт с наименование www.telegraf.bg, в който се публикуват статии на български език, нямащи нищо общо с редакционната политика на вестника.\" Вместо отговор по този сигнал, редакцията получила прокурорското постановление за смяна на марката.", "date": "2019.06.07", "title": "Прокуратурата нареди на в. 'Телеграф' да си смени името"}
{"url": "https://offnews.bg/futbol/real-se-pohvali-s-novite-ekipi-video-704908.html", "text": "Испанският колос Реал Мадрид показа екипите, с които 13-кратните шампиони на Европа ще бъдат на футболната сцена през новия сезон.Част от звездите на \"белия балет\" участваха в специално видео, което столичани използваха, за да покажат екипировката си на феновете.Цветът е вдъхновен от над 100-годишната история на Мадрид и короната, която присъства в емблемата на властелина на Европа.Любопитното е, че на видеото се появяват Иско, Гарет Бейл и Кейлор Навас, а бъдещето и на тримата изглежда далеч от \"Сантиаго Бернабеу\".На другия полюс е ситуацията със суперзвездата на Челси Еден Азар, който е все по-близо до трансфер в \"белия балет\".Различни източници твърдят, че клубовете са постигнали споразумение за прехвърлянето на 28-годишния играч за 130 милиона лири, включително и бонуси.", "date": "2019.06.07", "title": "Реал се похвали с новите екипи (видео)"}
{"url": "https://offnews.bg/sviat/silen-vzriv-rani-25-dushi-v-shvetcia-obnovena-704910.html", "text": "Мощна експлозия в шведския град Линшьопинг рани 25 души и нанесе сериозни щети, съобщи Асошиейтед прес. Взривът е избил прозорци и е повредил фасадите на няколко жилищни сгради. За момента причината за експлозията не е ясна. На мястото са изпратени сапьори. Районът е отцепен в радиус от няколко пресечки.Няма опасност за живота на пострадалите.", "date": "2019.06.07", "title": "Силен взрив рани 25 души в Швеция (обновена)"}
{"url": "https://offnews.bg/izvan-terena/kolektciata-ot-superavtomobili-na-obameiang-struva-3-miliona-paunda-704911.html", "text": "Когато става дума за суперавтомобили, няма как да не се спомене името на звездата на Арсенал Пиер-Емерик Обамеянг.Футболистът е известен с любовта си към колите и често изумява феновете, които го следват в социалните мрежи, с нови мощни придобивки.Малко след като подписа с \"артилеристите\" бързоногият играч се похвали с лимитираната версия на Ferrari LaFerrari, която е на стойност 2 милиона паунда.Обамеянг държи и цветовете на колите да бъдат подобаващи на класата, която той иска да демонстрира. Футболистът държи и всички модели да са лъскави.Според британския медиен гигант \"The Sun\" зашеметяващата колекция на габонския национал се оценява на респектиращите 3 милиона паунда. ", "date": "2019.06.07", "title": "Колекцията от суперавтомобили на Обамеянг струва 3 милиона паунда"}
{"url": "https://offnews.bg/sviat/razsledvasht-zhurnalist-e-arestuvan-v-moskva-704937.html", "text": "Кореспондентът на отдела за разследвания в независимото издание „Медуза“ Иван Голунов е бил задържан в Москва на 6 юни. Според съобщението на вътрешното министерство, журналистът е заподозрян в пласиране на наркотици, което той категорично отрича и смята случая за провокация, а редакцията му – че арестът е свързан изцяло с работата му.Голунов е арестуван към 14,30 ч. близко до метростанция, където той е имал среща с източник и е отведен в полицията, посочва адвокатът му Дмитрий Джулай пред Би Би Си. При обиска в раницата му било намерено пакетче с дрога, а в дома му – още едно.Журналистът е разказал на адвоката си, че полицаите са упражнили физическо насилие върху него – получил юмрук по лицето и ритници в гърдите. Главното управление на министерството обаче отрича това. Голунов е бил лишен от правото на телефонно обаждане и възможността да повика адвокат, както и да повика бърза помощ. Поради това медицинското освидетелстване ще бъде извършено в изолатора за временно задържане.В „Медуза“ са убедени в невиновността на колегата си и изразяват готовност да го защитават по всички достъпни начини. „Ние имаме основанията да смятаме, че Голунов е преследван заради журналистическата му работа. Знаем, че в последните месеци той получаваше заплахи, знаем заради какви подготвяни текстове и знаем от кого. Ще проучваме всяко действие на следователите по делото срещу Голунов, ще изясним по чия заповед той е преследван и ще направим тази информация публична“, се посочва в редакционното съобщение.Голунов е автор на множество разследвания за държавните покупки в Московското кметство, за историческите сгради в руската столица, които ще бъдат разрушени, за бизнеса с отпадъци и погребения, както и за милиардите на роднините на зам.-кмета на Москва Петър Бирюков. Преди това журналистът е работил във „Ведомости“, Forbes, „Новая газета“ и др. опозиционни издания.В сайта на Главното управление на МВР са публикувани 9 снимки, на които се виждат пакети с наркотици, твърди се, че фотосите са направени по време на претърсванията в дома му. Близките на журналиста обаче са категорични, че само една от 9-те фотографии е заснета в жилището му, а останалите очевидно са от други места.„Когато са го арестували и са го откарали до дома му, близо 30 минути той е бил в полицейската кола заедно с униформените. Ключовете за жилището му вече са били иззети още при ареста, т.е. полицията е имала достатъчно време да влезе и да прави там, каквото иска“, казва адвокатът Дмитрий Джулай. По-късно МВР призна, че снимките, илюстриращи съобщението за ареста на журналиста, не са от неговия дом.В защита на Голунов реагираха много руски журналисти, в т.ч. и автори от държавните медии, политици, както и международни правозащитни организации. „Подозрителното поведение на полицията може би показва, че делото за наркотиците е изфабрикувано и е необходимо, за да принудят журналиста да мълчи. Ние внимателно следим ситуацията“, посочват от „Репортери без граници“.Според „Трансперанси Интернешънъл“ оперативните действия при ареста са съпътствани от нарушения – 12 часа Голунов не е имал разрешение да ползва телефон, нанесен му е побой при задържането и в полицейския участък, отказана му е медицинска експертиза. Според организацията, материалите на журналиста са засягали високопоставени длъжностни лица, в т.ч. служители в московската администрация и свързаните с тях компании.Съветът по правата на човека при президента на Русия се е обърнал към столичната прокуратура с молба да бъдат проверени законността и основанията на действията на правоохранителните органи при задържането на журналиста.Известният опозиционен политик Алексей Навални казва, че без съмнение, задържането на Голунов е провокация. Той трябва да бъде освободен незабавно и е необходимо внимателно да се следи делото.Кметът на Москва Сергей Собянин поиска началникът на Главното управление на МВР да вземе под личен контрол разглеждането на наказателното дело срещу специалния кореспондент на „Медуза“ и разследването да бъде „максимално обективно“. Утре ще бъде гледана мярката за неотклонението, наложена на Иван Голунов.Междувременно бяха задържани и журналисти, които се редуваха със солови протести пред сградата на МВР.„Meduza“ е регистрирано в Латвия рускоезично интернет-издание, основано от бившия главен редактор на Lenta.ru Галина Тимченко, собственост е на Medusa Project SIA. Главният офис на медията е в латвийската столица Рига.", "date": "2019.06.07", "title": "Разследващ журналист е арестуван в Москва"}
{"url": "https://offnews.bg/dom/rodniat-dom-na-printcesa-daiana-e-otvoren-za-posetiteli-704925.html", "text": "Домът, в който принцеса Даяна е живяла като дете, отваря врати за посетители това лято. От 1 юли до 31 август имението „Алторп“ ще приветства своите посетители всеки ден от 12 до 17 часа (без 6,7 и 21 юли). Последните групи ще бъдат пускани в 15 часа. Фактът, че домът е частен също може да промени графика.Имението се намира до магистрала М1, на час и половина с кола от Лондон.Посетителите могат да открият изложба, която разкрива повече за живота на семейство Спенсър. Показва се любовта на семейството към животните, както и портрет на любимата котка на Даяна – Мармалейд, нарисуван от полска художничка Анела Павликовска.Животните са неизменна част от живота на семейство Спенсър, което пристига със своите стада овце още пред 1486 година. Домът е построен през 1508 година, а оттогава зелените пасища и гори от дъб са в основата на живота им.Това е и мястото, на което Даяна е погребана, но гробът й не е достъпен до посетителите. Тойс е намира на остров в средата на езеро Round Oval. В парцела има мемориал, където посетителите могат да отдадат почит на покойната принцеса.", "date": "2019.06.07", "title": "Родният дом на принцеса Даяна е отворен за посетители"}
{"url": "https://offnews.bg/futbol/bashtichko-igrach-na-chelsi-i-majka-mu-demonstrirat-zavidni-umenia-s-704915.html", "text": "Халфът на Чесли Кристиан Пулишич определено обича футбола и гледа да го практикува дори когато си е у дома със семейството.Играчът обаче е избрал нетрадиционен партньор, с когото да \"разцъка\" топката в кухнята. Пулишич публикува видео в социалните мрежи, което бързо се разпространи и впечатли футболната общественост с уменията на неговата... майка.\"А вие всички мислехте, че съм наследил таланата от баща ми\", написа шеговито халфът на \"сините от Лондон\" под клипчето.  Докато футболистът се наслаждава на домашния уют, Челси се пържи пред Темида. По-рано днес стана ясно, че Спортният арбитражен съд е приел необходимите документи на лондончани за обжалването на наложеното от ФИФА наказание да не привлича футболисти през следващите два трансферни прозореца.Англичаните обаче все още не са поискали временно спиране на изпълнението на санкцията, докато тече разглеждането на жалбата им.\"Сините\" бяха наказани през февруари заради неправомерно според ФИФА привличане на чуждестранни футболисти под 18 години. Отделно клубът беше глобен с 475 000 паунда.", "date": "2019.06.07", "title": "Бащичко? Играч на Челси и майка му демонстрират завидни умения с топката (видео)"}
{"url": "https://offnews.bg/knigi/diplomaticheska-podgotovka-na-nashite-vojni-704913.html", "text": "Написана от участник в събитията, тази книга е ценен исторически документ, разкриващ дипломатическите ходове до ПСВ включително. Как, защо и кои са вземали решенията, довели до победи и до национална катастрофа?Неподправена история, множество исторически документи, шифровани телеграми, поверителни доклади, писма и записки от конфиденциални разговори, които ни дават достоверен поглед върху случвалото се тогава.Книга не само за историци, но и за всеки, интересуващ се от миналото ни.Акад. Михаил Иванов Маджаров е български публицист, дипломат, министър и политик, един от водачите на Народната партия. Роден е на 12 февруари 1854 г. в Копривщица. Той е племенник на революционера Георги Бенковски. Завършва Робърт колеж в Цариград. Запознава се с Иван Вазов и Константин Величков, с когото го свързва сърдечна дружба. Основава две списания: \"Юридически преглед\" (1893) и \"Българска сбирка\" (1894). Депутат в 16-ото Народно събрание и министър в множество кабинети.Маджаров е посланик на България във Великобритания и подписва от българска страна Лондонския договор през 1913 г. След това става посланик в Русия. Като министър на външните работи и вероизповеданията в първото правителство на Стамболийски поставя подписа си под Ньойския договор. Към края на живота си сътрудничи и на списанията \"Българска мисъл, \"Демократически преглед\" и \"Златорог\".Михаил Ив. Маджаров е тежко ранен по време на бомбардировките на София на 10 януари 1944 г. и умира на 23 януари 1944 г.", "date": "2019.06.07", "title": "Дипломатическа подготовка на нашите войни"}
{"url": "https://offnews.bg/kultura/denzal-uoshingtan-s-nagrada-za-tcialostno-tvorchestvo-704916.html", "text": "Двукратният носител на \"Оскар\" Дензъл Уошингтън бе удостоен с едно от най-големите признания в Холивуд - наградата за цялостно творчество на Американския филмов институт, съобщава БГНЕС. Наградата, наричана \"Най-висока чест за кариера в киното\" му бе връчена на специално събитие в \"Долби тиътър\" в Лос Анджелис, което събра и много от големите имена в киното, събрали се да поздравят и изкажат уважението си към актьора. Малкият елит на Холивуд от водещите чернокожи творци отдаде почит на кариерата на Уошингтън. На сцената излязоха Морган Фриймън, Джейми Фокс и Махершала Али, както и звездите от „Черната пантера” Чадуик Босман и Майкъл Б. Джордан.\"Ти проправи пътя. Ти ни показа пътя. Но това, което е наистина монументално, е, че твоето влияние, твоят обсег, излизат извън расата. Ние сме тук, защото стоим на раменете на гигант\", каза Али.„Няма „Черна пантера” без Дензъл Уошингтън\", каза Босман, имайки предвид първия филм на Marvel Studios с чернокож супергерой.Уошингтън е един от четирите цветнокожи звезди, спечелили \"Оскар\" за най-добър актьор. Той грабна приза за най-добра второстепенна роля за епоса на американската гражданска война \"Слава\" (1989) и статуетка за най-добра роля за образа на лошото ченге в криминалния трилър на Антоан Фукуа \"Ден за обучение\" (2001).Един от най-разнообразните актьори в киното е получил признание за много свои роли, сред които тези във филмите \"Man on Fire\", \"American Gangster\" и \"Remember the Titans\". Уошингтън изигра и американския мюсюлмански свещеник и защитник на гражданските права Малкълм Икс в биографичния филми на Лий от 1992 г.Други неотдавнашни носители на годишната награда за цялостно творчество на AFI са Джордж Клуни, Ал Пачино и Мерил Стрийп. Морган Фрийман и Сидни Поатие също бяха почетени.", "date": "2019.06.07", "title": "Дензъл Уошингтън с награда за цялостно творчество"}
{"url": "https://offnews.bg/obshtestvo/startira-initciativata-detcata-sa-na-vsichki-nas-za-priobshtavan-704919.html", "text": "Днес се поставя началото на кампанията . Нейната основна цел е да насърчи всички нас като общество да променим своята нагласа към децата, лишени от родителска грижа и като цяло нашето възприятие за благотворителност.Кампанията е инициирана от популярния детски телевизионен канал Cartoon Network и 3 организации с нестопанска цел. Подкрепена е и от 5 национални и регионални телеком и платформени оператори и 6 телевизионни канала.Специално за инициативата стартира , където всеки, който желае, може да научи повече за целите, усилията и развитието на кампанията. Информационно видео по темата ще бъде излъчвано в цялата страна по Телевизия Евроком, ЕKids, TV+, еТВ, TVN и ТВ Запад, чиято главна идея е да мотивира хората да се замислят за начина, по който виждат различните деца.Трите фондации партньори са , , . В техните Центрове за настаняване от семеен тип (ЦНСТ) живеят деца и младежи, лишени от родителски грижи. Един от най-важните стремежи в работата на фондациите е предлагането на разнообразни дейности, които им помагат да придобият умения, необходими за успешното справяне с предизвикателствата на живота. Освен за самите деца, за обществото като цяло е от решаващо значение да окаже съдействие в развитието на техния потенциал, да им помогне да създават пълноценни връзки и приятелства, за да поемат отговорно своите роли в живота.Телеком и платформените оператори, подкрепящи инициативата са А1 България, Булсатком, Networx, Еском, Кабел Сат-Запад. Като част от кампанията, партньорите ще осигурят и допълнителна подкрепа за децата, чиято грижа е поверена на трите фондации. Така например група младежи ще посетят София и офис на А1 България, където ще бъдат запознати с различните професии в компанията, какви компетенции и образование са необходими за тяхната работа.Организациите, включени като партньори на кампанията, стоят зад една обща цел – да помогнат на децата и младежите в неравностойно положение да бъдат припознати като пълноценни членове на обществото. Партньорите предоставят информация как чрез общи усилия, можем да дадем възможност за образование, приятелство и лично развитие на тези деца.", "date": "2019.06.07", "title": "Стартира инициативата „Децата са на всички нас“ за приобщаване на децата, лишени от родителска грижа"}
{"url": "https://offnews.bg/obshtestvo/izliazoha-rezultatite-ot-maturite-704921.html", "text": "Министерството на образованието и науката публикува резултатите от държавните зрелостни изпити. Всеки зрелостник може да провери оценките си  с въвеждане на входящия си номер и кода за достъп.На задължителната матура по български език и литература се явиха 49 334 ученици. 11 писмени работи бяха анулирани. На втората задължителна матура - по предмет по избор, се явиха 40 484 зрелостници. 5 писмени работи бяха анулирани.Най-много – 14 494, се явиха по английски език. По втория най-желан предмет – биология и здравно образование, матура държаха 10 441 абитуриенти, а по география – 5 682.", "date": "2019.06.07", "title": "Излязоха резултатите от матурите"}
{"url": "https://offnews.bg/zdrave-i-krasota/bremennite-zheni-i-sportistite-dostigat-granitcata-na-choveshkata-izdr-704923.html", "text": "Учени от университета \"Дюк\" установиха, че границата на човешката издръжливост е 2,5 пъти колкото степента на метаболизъм по време на почивка или около 4000 калории дневно, съобщава БТА. Над тази граница започват да се използват енергийните запаси. Докато екстремните спортисти достигат и надхвърлят тази граница за сравнително кратки периоди, бременните жени я поддържат с по-малък интензитет, но продължително.Учените са наблюдавали колоездачи, участвали в 3500-километровата обиколка \"Тур дьо Франс\" и 140-дневното прекосяване на САЩ, както и маратонци. Спортистите поддържали висока интензивност за кратки периоди, но в по-продължителните състезания не успявали да възстановят изразходваните през деня калории.Докато колоездачите могат на надхвърлят 4,9 пъти базовия метаболизъм (който е по време на почивка) в \"Тур дьо Франс\", а маратонците - 15,6 пъти, бременните жени достигат 2,2 пъти, но за много по-продължителен период.Тази граница може да се дължи на особеностите на храносмилането - хората не са способни да обработят и усвоят достатъчно хранителни вещества и калории, за да поддържат по-високо ниво на енергийно потребление. До собствените ресурси от тлъстините и мускулите може да се прибягва за сравнително кратки периоди. Когато се достига границата на човешкото изтощение, тялото трябва да балансира енергийната си употреба.", "date": "2019.06.07", "title": "Бременните жени и спортистите достигат границата на човешката издръжливост"}
{"url": "https://offnews.bg/112/pet-kucheta-kane-korso-ubiha-mazh-v-sofijsko-selo-obnovena-704918.html", "text": "Прокуратурата разследва тежък инцидент - мъж е бил нападнат и убит от няколко домашни кучета в софийското село Владо Тричково.Трагедията се е случила в гориста местност край селото в четвъртък. Загиналият е на 39 години.Собственикът на петте кучета, 41-годишен мъж, е арестуван. Предстои да му бъде повдигнато обвинение.На място тече повторен оглед, започнало е досъдебно производство.На брифинг на ОД МВР София днес следобед съобщиха, че 39-годишният Димитър - жител на същото село, който се грижел за болната си майка - рано сутринта в четвъртък излязъл на разходка, купил си кафе и лимонада. Към 16:00 ч вчера тялото му било намерено от възрастна жена в ливада на края на селото. Жената е подала сигнал в полицията.На метри от мястото се намира вилата на собственика на кучетата, а по време на инцидента той не е бил в къщата. Животните са от породата кане корсо.До момента разследването е установило, че кучетата са живеели в двора, но са намирали начин да излизат навън. Така ги намерила и полицията - част от животните били в двора, а друга част - на ливадата. Местните разказват, че на собственика многократно са били правени предписания да построи ограда, но той така и не го направил. Добавят, че тези животни и друг път са нападали хора. На брифинга днес съобщиха, че жалба е подавана през 2016 г., която впоследствие е била препратена на общината.Собственикът е бил издирен от полицията, явил се на място в селото и е оказал пълно съдействие, обявиха още от ОД МВР-София. Оттам добавиха, че отивайки на място, са намерили двора затворен, но въпреки това кучетата е имало как да излязат навън.Убитият мъж също е бил стопанин на куче. Проверена е версията дали то не се е сбило с другите. Тя обаче била отхвърлена, защото кучето на Димитър си било в двора на неговата къща и не е имало следи от сбиване.Това е поредното нападение на домашно куче. В четвъртък домашно куче нападна и нахапа жестоко случайно преминаваща жена, като отхапа част от устната на жената.", "date": "2019.06.07", "title": "Пет кучета Кане корсо убиха мъж в софийско село (обновена)"}
{"url": "https://offnews.bg/obshtestvo/solomon-pasi-veche-triabva-da-mislim-i-za-zakupuvane-na-f-35-704889.html", "text": "Сега е моментът да се мисли кога Въоръжените сили на България ще се оборудват със следващото поколение изтребители F-35 - това мнение изрази бившият министър на външните работи Соломон Паси в студиото на сутрешния блок на БНТ. По думите му, Конгресът на САЩ е задал финансов таван за евентуалната продажба на самолети F-16 блок 70 на България, но изтъкна, че България все още не се ползва с възможните отстъпки на лоялен клиент, когато става дума за оръжейни покупки, с каквито например се ползва в момента Словакия.Предложената финансова рамка от 1,6 млрд. долара за F-16 блок 70 е таван, който Конгресът дава. Това са вътрешни дела на САЩ, изтъкна бившият министър на външните работи Соломон Паси.Той обясни, че значение за цената, която България ще плати за новите многоцелеви самолети, има това, че страната ни за пръв път прави подобна мащабна поръчка от САЩ.За сравнение, Словакия също поръчва F-16 на вероятно по-ниска цена, но тя има отстъпка като лоялен клиент, а и не е ясно какъв пакет е поръчала страната, подчерта Соломон Паси.Според Соломон Паси сега е моментът да се мисли кога България ще се оборудва със следващото поколение изтребители - F-35.По думите му, F-16 е самолет, в който сигурността и животът на пилотите идва на първо място.Изтребителите „Грипен“, които бяха предложени от „Сааб“, са били от предходно поколение и за разлика от F-16, нито са се доказали в бой, нито са включвали функции като радиосистема „приятел-враг“, изтъкна Паси.Затова според него, макар по-ниската предложена цена, те са щели да излязат далеч по-скъпи.", "date": "2019.06.07", "title": "Соломон Паси: Вече трябва да мислим и за закупуване на F-35"}
{"url": "https://offnews.bg/futbol/kamata-se-posheguva-s-levski-stadionat-na-atletiko-pone-ima-kozirka-704890.html", "text": "Най-успешният български футболист Христо Стоичков Стоичков се пошегува с Левски в социалните мрежи. Той го направи чрез коментар към своя публикация от Мадрид, пише \"Тема спорт\".Стоичков бе пратеник на телевизия \"Унивижън\" в испанската столица специално за финала на Шампионската лига. Двубоят се игра на стадиона на Атлетико Мадрид \"Уанда Метрополитано\".Камата си качи снимка от съоръжението с купата с големите уши - \"Най-красивата в света\", описа я той. Към кадъра с трофея пък български привърженик попита легендата:\"Ице, как ти се струва стадионът на Атлетико Мадрид, нищо не казваш\". А Камата отговори в типичния си стил: \"Супер е. Поне има козирка\".След финала на ШЛ Стоичков си пусна 2 снимки с играчи на Ливърпул. Едната бе с Джеймс Милнър, към която написа: \"На лагера в Марбея говорихме, че ще спечелите. Твоите страхотни усилия бяха възнаградени\".Другият кадър беше с Мохамед Салах: \"Един до друг стоят двама европейски клубни шампиони\", коментира Стоичков.", "date": "2019.06.07", "title": "Камата се пошегува с Левски: Стадионът на Атлетико поне има козирка"}
{"url": "https://offnews.bg/obshtestvo/vdahnoven-ot-detska-kashta-proekt-na-tretoklasnichka-specheli-nagrad-704922.html", "text": "Доброто е заразно. Възраст за него няма. С тази своя силна вяра и вдъхновена от работата на фондация „За Нашите Деца“ десетгодишната Андреа Заркова, от 3б клас на 68- СОУ „Акад. Никола Обрешков“ в гр. София, създаде уникален проект–игра.През изминалата година с много ентусиазъм момичето организира заедно с приятели два благотворителни базара в подкрепа на децата и семействата, с които фондация \"За Нашите Деца\" работи. Става и посланик в Центъра за обществена подкрепа \"Св. София\"и в Детската къща. Именно играта ѝ с малката Силвия от Детската ни къща, пробужда в Андреа идеята за създаването на играта „“.С думите „повече деца ще могат да помагат на все повече деца в риск“ Андреа представи своя проект-игра на технологичното събитие за деца KITE projects 2019 и спечели заслужено награда:„В моята игра не печелим злато и не убиваме чудовища. В моята игра помагаме. Помагаме на деца в риск, без родителска обич или с тежки заболявания…Централният екран на моя проект представлява Детската къща. Както фондацията ми даде възможност да я разгледам, така и моята игра дава възможност да надникнете през прозорчетата ѝ или да открехнете вратата – от там започва по една по-малка игра, всяка от които посветих на различните грижи в къщата.В началото на всяка игра има малка история за децата в риск и завършва с инструкции как се играе играта. Играта с хвърчилото се играе с микробит – не е лесна, както не е лесна и грижата за децата със заболявания. Играта с книжките едновременно е викторина и изпитание за бързината и съобразителността на играча. Играта с бебето е сладурска. Надявам се и вие да се забавлявате!“.", "date": "2019.06.07", "title": "Вдъхновен от 'Детска къща' проект на третокласничка спечели награда на KITE projects 2019"}
{"url": "https://offnews.bg/stil/melania-tramp-poharchi-165-000-dolara-za-toaleti-po-vreme-na-poseshten-704912.html", "text": "Мелания Тръмп е модна икона и пример за подражание на много жени по света. Известна е с изчистения си почерк и семплите и много стилни тоалети, които подбира за публичните си изяви, а и не само.След края на посещението на американският президент Доналд Тръмп и Мелания Тръмп, световните агенции констатират, че първата дама е похарчила цели 165 000 долара за тоалетите си.49-годишната съпруга на американския президент заложи на топ дизайнери като Gucci, Givenchy, Dior, Dolce & Gabbana, като определено бе забелязана от модните критици, но само с добрия избор.Доброто впечатление направи, когато се качи в Air Force One на път за Острова. Тя бе облечена в рокля на Gucci с принт на лондонски забележителности, която струва 4 400 долара.През първия ден на визитата Мелания бе облечена в направен по поръчка бял костюм на Dolce & Gabbana, който струва между 19 000-25 000 долара. Цената на обувките й Manolo Blahnik пък бе $665.Вечерта в Бъкингамския дворец премина под „код бяло“, като тогава тя изпъкна с бяла рокля на Dior с цена между 31 800 - 38 000 долара.Последва червената й рокля от Givenchy за приема в американското посолство, която е с цена от 8 340 долара, а бежовият тренч на Celine струва 7 600 долара.За чанта тя бе заложила на познатите Hermes Birkin, чиято цена е в диапазона на 38 000 - 63 500 долара. Бялото палто на The Row – брандът на сестрите Олсън, пък струва 6 300 долара.", "date": "2019.06.07", "title": "Мелания Тръмп похарчи 165 000 долара за тоалети по време на посещението в Лондон"}
{"url": "https://offnews.bg/izvan-terena/nejmar-se-iavi-v-politciata-s-invalidna-kolichka-dava-pokazania-2-cha-704920.html", "text": "Бразилската суперзвезда на Пари Сен Жермен Неймар прекара около два часа в едно от полицейските управления в Рио де Жанейро, давайки показания по обвинението в сексуално посегателство.Сънародничката му Нажила Триндади твърди, че е била изнасилена на 15 май в хотел Париж. Неймар пристигна в районното с инвалидна количка и патерици, тъй като преди дни получи тежка контузия в крака, заради която не може да ходи нормално.Футболистът е разследван и по обвинение, че е разпространил в социалните мрежи снимки и чатове с въпросната дама. В Бразилия това е наказуемо.Вчера пък в интернет се появи видео от хотелска стая в Париж, на което двамата се карат. На него се вижда как голаджията влиза в стаята и се просва на леглото, след което при него отива и момичето.Едновременно с това Триндади появи по телевизията и разказа какво се е случило. Тя потвърди, че е била в Париж на разноски на Неймар. Той обаче се показал в друга светлина.\"Имаше агресия заедно с изнасилването. Беше нетърпелив и ме попита кога мога да отида в Париж. Отговорих му, че не мога поради финансови причини и работа. Увери ме, че може да реши всичко. Наистина исках да се срещнем\", каза Нажила.", "date": "2019.06.07", "title": "Неймар се яви в полицията с инвалидна количка, дава показания 2 часа (видео)"}
{"url": "https://offnews.bg/obshtestvo/ochakvat-bum-na-zaboliavania-sled-uhapvane-ot-karlezhi-prez-iuni-704884.html", "text": "Близо 70 случая на лаймска болест и 30 на марсилска треска след ухапвания от кърлеж са регистрирани в страната. Заради климатичните условия паразитите са повече тази година, а обработката на зелените площи не е ефективна заради валежите.Парковете и градините в столицата са обработени два пъти, а междублоковите пространства се обработват в момента, заяви Цезарина Илиева - директор отдел \"Паразитология\" към РЗИ - София, по БНТ.Пръскането с препарати намалява опасността от кърлежи, но не на сто процента. Най-добре е хората да не навлизат в тревните площи, докато не премине пикът на ухапванията с настъпването на по-сухо и топло време, посъветва заместник-директорът на Национален център по заразни и паразитни болести проф. Ива Христова. Тя уточни, че е много важно и своевременното окосяване на тревата.Бумът на заболяванията вследствие на ухапвания от кърлежи ще е през юни, годишно обикновено се регистрират към 500 случаи на заболели, допълни тя.Експертите препоръчват да правим редовен и щателен преглед за кърлежи след излет сред природата. ", "date": "2019.06.07", "title": "Очакват бум на заболявания след ухапване от кърлежи през юни"}
{"url": "https://offnews.bg/futbol/patiat-ni-kam-evro-2020-minava-prez-praga-704811.html", "text": "Тази вечер от 21,45 часа в Прага националният отбор по футбол се изправя срещу Чехия в третия си мач от квалификациите за Евро 2020. Двубоят ще бъде излъчен от БНТ, а зад коментаторския пулт ще застане емблематичният Петър Василев - Петела.Той се завърна в ефир след дълго отсъствие по време на световното в Русия през 2018 година, а през есента коментира играта на националите и в турнира Лига на нациите.Двубоят в Прага ще бъде официален дебют за новия селекционер Красимир Балъков, който наследи Петър Хубчев. Под ръководството на Хубчев записахме две равенства 1:1 с Черна гора и Косово и днес не трябва да допускаме загуба, за да запазим шансове за класиране. В понеделник, 10 юни, пък приемаме Косово, а билетите са между 12 и 40 лева.В последно време чехите не са толкова опасен отбор, като може би причина за това е подмладяването на отбора им и липса на големи звезди. В домакинствата за класиране на Мондиал 2018, те бяха победени само от Германия.За сметка на това обаче завършиха наравно със сравнително по-слаби отбори като Азербайджан и Северна Ирландия. В турнира Лига на нациите Чехия спечели като домакин с 1:0 над Словакия, но пък загуби 1:2 срещу Украйна.Балъков разкри, че 99% е наясно със стартовия си състав. Секекционерът смята, че шансовете на двата тима са 50:50, като голяма роля ще изиграе кой ще има по-голям заряд и ще иска повече победата.Има леки проблеми, които не са решаващи за този мач. Мога да кажа, че всички са здрави. Но все пак имаме два мача и трябва да внимаваме дори с леките проблеми при някои от играчите. Нямам притеснения. Надявам се да мине всичко по план, по който сме работили близо седмица. Това е малко и много време. Нека мине мачът и тогава ще мога да ви кажа нещо повече.Мисля, че мачът е 50/50. Голяма роля ще изиграе и кой ще има по-голям заряд, кой ще иска повече победата и късмет, разбира се. Но може да се каже, че Чехия е фаворит в момента. Да се надяваме, че след мача ще може да кажем нещо друго.Надявам се да успеем да покажем поне малко, понеже работихме здраво тази седмица – искам да имаме по-добро притежание на топката. Не искам да търсим постоянно дългите топки, игра за втора топка. Искам да играем футбол. Зависи много и от противникът, но мисля, че имаме играчи, които могат да го правят\", сподели Балъков.Чешки журналист го попита за спомените му от загубата на нашите с 0:6 на 6 октомври 2001 година, отново на същия стадион в Прага, но Балъков се измъкна като каза, че не помни нищо от мача преди 18 години.", "date": "2019.06.07", "title": "Пътят ни към Евро 2020 минава през Прага"}
{"url": "https://offnews.bg/temida/proverki-vav-vsichki-kashti-za-gosti-shte-badat-pokaneni-i-mediite-704887.html", "text": "Прокуратурата проверява всички къщи за гости,к в неделя започват и извънредни проверки, на които ще бъдат поканени и медиите, обяви в предаването  новият земеделски министър Десислава Танева.„Заварвам 14 договора, които са предоставени за одобрение в ДФ „Земеделие”, за допълнителни дейности към къщи за гости. Това е допустимо по програмата за развитие на селските райони. Въпросът е дали тези предоставени за одобрение инвестиции ще бъдат ползвани по предназначение. Има басейни, джакузи, детски площадки към къщи за гости”, коментира Танева.В 3 от 14-те проекта трябва вече да има действащи къщи за гости. Ако наистина е къща за гости, атракционите могат да бъдат одобрени само ако се предполага, че ще доведат до по-висока доходност, каза министърът. При съмнение, че бизнес планът е неустойчив, финансиране няма да бъде отпуснато.Танева посочи, че глобите по издадените вече актове няма да се плащат от българския данъкоплатец.„Ще положим всички усилия да се платят от тези, които са нарушили правилата. Има вече платени глоби по издадени актове и държавата си е събрала тези глоби. Другите са в процедура – или съдебна, или по събиране на тези глоби\", каза тя.Танева добави, че и досега по проектите, отпуснато от ДФ „Земеделие”, е имало интензивни проверки - на 18% от проектите при изискване по европейския регламент от 1 до 5% . \"Очевидно за нас и това е бил малък процент”, коментира Танева. От 130 проверки са наложени 80 акта. По 65 от тях в момента са в процедура на вземане.Десислава Танева съобщи още, че е наредила да бъде уволнен служителят на фонд „Земеделие“ (Янаки Червеняков) с „къщата за тъщи“. Името му стана известно в медиите ползваната като лична вила от тъща му къща за гости, изградена с евросредства, и със скъпата лимузина, която кара баща му.", "date": "2019.06.07", "title": "Проверки във всички къщи за гости, ще бъдат поканени и медиите"}
{"url": "https://offnews.bg/tenis/kontuzia-v-kitkata-e-prichinata-za-otteglianeto-na-adrian-andreev-ot-r-704877.html", "text": "Контузия в китката на лявата ръка е принудила младия ни талант в тениса Адриан Андреев да се откаже по време на двубоя от 1/8-финалите на \"Ролан Гарос\" за юноши срещу Тоби Алекс Кодат.Това съобщи за БНР майката на 18-годишния състезател - Мариана Савова, която е с него в Париж. Андреев е изпитвал болки в китката от няколко дни.Лекарят на Откритото първенство на Франция посъветвал софиянеца да не играе в мача срещу Кодат, който започна онзи ден и беше доигран вчера.Въпреки това Адриан поел риска да излезе на корта. Там той имал сериозни проблеми да изпълнява своя бекхенд с две ръце и в крайна сметка бил принуден да се откаже, свидетелства майката.Обстойният преглед след мача доведе до четириседмично обездвижване на китката. Това означава, че Андреев е под въпрос за участие в \"Уимбълдън\", който при юношите започва на 6 юли в Лондон.", "date": "2019.06.07", "title": "Контузия в китката е причината за оттеглянето на Адриан Андреев от Ролан Гарос"}
{"url": "https://offnews.bg/politika/balgaria-i-severna-makedonia-se-razbraha-za-antichnata-istoria-704944.html", "text": "Българските и македонските учени постигнаха съгласие за античната история и сериозен напредък за Средновековието по време на двудневно заседание в Скопие, предаде БГНЕС.Препоръките на двете правителства за периода на античността, който се изучава от българските ученици в пети клас, а от македонските в шести, са приети от Смесената българо-македонска експертна комисия. Съпредседателят на комисията от македонска страна, проф. Драги Георгиев, заяви, че са приети всички забележки и от двете страни за периода на античната история. Сега предстои те да бъдат изпратени до правителствата и те да действат съгласно процедурата.Проф. Георгиев заяви, че България и Македония са направили сериозна крачка за разбирателство и по средновековната история. През следващите два месеца ще бъдат разгледани всички забележки от македонските и българските учени, а на срещата през септември ще бъдат приети и препоръките за Средновековието.Проф. Ангел Димитров, който е съпредседател от българска страна, заяви, че двете страни са се договорили да имат още две или три срещи до края на тази година, за да се свърши работата с учебниците по праистория, античност и средновековие и да се започне съвместната работа и анализ на учебниците за модерната епоха.„Може да изглежда малко за страничния наблюдател, че сме завършили работата за праисторията и античността. Разговорът беше професионален и крачката, която направихме, не може да не бъде оценена. На следващата среща можем да завършим и с разглеждането на средновековието“, каза той.Според проф. Димитров, когато се отнасяме професионално и отговорно към задачата, поставена в тази съвместна комисия, „ние можем да направим онези крачки напред, които могат да убедят не само правителствата, но и хората, че им помагаме да станат още по-близки и да вървим в една и съща посока“.По време на днешното заседание българските и македонските учени са обсъдили и общото честване на Гоце Делчев. Проф. Драги Георгиев и проф. Ангел Димитров заявиха, че е постигнато съгласие за личността на делото на Гоце Делчев. „Днешният ден беше изцяло посветен на Гоце Делчев. Набелязахме местата, по които имаме съгласие“, каза проф. Георгиев и добави, че са набелязани пунктове, по които са налице разминавания.И двамата са убедени, че те ще бъдат преодолени по време на следващата среща, която ще се състои през септември. Проф. Димитров изрази увереност, че ще се намери общ език за честването на Гоце Делчев, особено, ако се продължи конструктивният диалог от тази среща. „Убеден съм, че има достатъчно основания да стигнем до разбирателство, когато се отнасяме сериозно към историческите факти“, категоричен бе българският учен.", "date": "2019.06.07", "title": "България и Северна Македония се разбраха за античната история"}
{"url": "https://offnews.bg/112/hvanaha-kradtci-koito-vlezli-v-doma-na-19-godishno-momiche-i-go-zavar-704891.html", "text": "Разкрити са извършителите на грабеж, извършен през месец януари в град Игнатиево, съобщи варненската полиция.На 31.01. т.г., около 17:00 часа, е подаден сигнал, че в частен дом в  Игнатиево е извършен грабеж. Двама мъже са проникнали в дома на 19-годишна жена, заплашили са я с нож, взели златни и сребърни накити и 600 лв. Преди да напуснат дома на жената, извършителите са я завързали и са я оставили.След разследване е установено, че извършителите са С.П. (27 г.) и Б.А. (36 г.), двамата от Провадия, известни на МВР и осъждани. По случая е образувано досъдебно производство, материалите са докладвани на прокурор от Районна прокуратура – Варна. Мъжете са задържани за срок до 24 часа. Повдигнати са им обвинения.", "date": "2019.06.07", "title": "Хванаха крадци, които влезли в дома на 19-годишно момиче и го завързали"}
{"url": "https://offnews.bg/sviat/moskva-otvashta-na-udara-snima-politkorekten-kloning-na-seriala-chern-704907.html", "text": "Сериалът на НВО \"Чернобил\" за броени дни се превърна в световен феномен. Оценките за него са най-високите възможни, по-високи дори от тези за легендарната тв поредица GoT, а в Москва страдат дълбоко и трудно могат да понесат шамара, разкрил тоталната неадекватност на Съветска Русия след трагедията.Плеадата проправителствените медии сипят огън и жупел срещу хитовата тв лента, а Кремъл сериозно се притесни за продажбите си на ядрено оборудване след неочаквания успех на филма и...Реши да отговори с контра филм, типично в стилистиката на познатите през последните години хибридки с московски адрес.Така, Русия още тази година ще пусне свой клонинг сериал, посветен на бедствието в атомната електроцентрала. Снимките са по поръчка на телевизия НТВ с подкрепата на руското Министерство на културата.Продукцията има амбицията да се конкурира с хитовата поредица на HBO, в която се разказва как Съветския съюз прикрива аварията, предизвикана от поредица човешки грешки.И, естествено, в руския вариант на сериала ще разкрие сюжет за предполагаема ''западна намеса'' в трагедията.Във фокуса на събитията ще бъде Украинският отдел на КГБ на СССР. А главният персонаж в сериала ще бъде подполковникът от военното контраразузнаване - Андрей Николаев, който пристига в Припят, за да намери опитен служител на ЦРУ, заподозрян в шпионаж.Снимките на лентата са започнали още през 2014 година, но все още не са завършени. Лентата била замразена поради липса на пари. Сега обаче в условията на форсмажор се намериха.Ето и трейлър, за който се твърди, че съдържа истински кадри от руската продукция, която ще има нелеката задача да се мери с продукцията на НВО:", "date": "2019.06.07", "title": "Москва отвъща на удара: Снима политкоректен клонинг на сериала Чернобил (трейлър)"}
{"url": "https://offnews.bg/kultura/pochina-prochutiat-pianist-doktor-dzhon-704897.html", "text": "Прочутият пианист Доктор Джон почина на 77-годишна възраст, покосен от инфаркт.Тъжната вест бе съобщена в неговия официален профил Туитър, където е публикувано съобщение от близките му. В него те благодарят на всички, които са били с него през житейския му път и музикалната му кариера, и молят да не бъдат притеснявани. Информация за погребението ще бъде дадено по-късно.Музикантът с истинско име Малкълм Джон Макребенак е познат с изявите си в различни жанрове - от блуса до поп музиката и от джаза до рокендрола. С дрезгавия си глас той стана един оо символите на нюорлиънския стил, където се срещат психеделизмът на шейсетте години на миналия век с фънка от седемдесетте.Пианистът е едно от големите имена сред нюорлиънските клавирни изпълнители, наред с Фатс Домино.През кариерата си Доктор Джон записва над 20 албума и е удостоен с шест награди „Грами“. През месец март 2011 година той е въведен в Залата на славата на рокенрола.", "date": "2019.06.07", "title": "Почина прочутият пианист Доктор Джон"}
{"url": "https://offnews.bg/futbol/uzhasiavashto-nejmar-pokaza-snimka-na-travmata-si-704896.html", "text": "Суперзвездата на Пари Сен Жермен и бразилския национален отбор Неймар показа последствията от травмата, която нападателят получи по време на приятелския мач с Катар.Футболистът публикува снимка в официалния си профил в социалната мрежа Инстаграм, на която се вижда подутият му глезен. Малко след мача стана ясно, че бразилецът е разкъсал връзки.Според френския \"L'Equipe\", поради постоянни здравословни проблеми, Неймар може да се нуждае от операция, след това възстановяването ще отнеме около четири месеца.Проблемите за суперзвездата обаче не свършват до тук. Треньорът на ПСЖ Томас Тухел оценява футболните качества на Неймар, но е уморен от продължителни конфликтни ситуации с участието му, съобщава \"Mundo Deportivo\".45-годишният немски специалист е недоволен от това как бразилецът се държи със съотборниците си.Скандалът за изнасилване не е изиграл особена роля в тази ситуация. Треньорът на парижани иска да изгради организиран отбор, но Неймар често не слуша инструкциите му.", "date": "2019.06.07", "title": "Ужасяващо: Неймар показа снимка на травмата си"}
{"url": "https://offnews.bg/temida/ako-kandidaturite-za-glaven-prokuror-sa-slabi-mozhe-i-da-ne-se-stigne-704888.html", "text": "Надявам се да се появят кандидати за длъжността главен прокурор, които да са професионалисти. Ако се появят слаби кандидатури за поста главен прокурор, може и да не се стигне до избор на 14 ноември.Това коментира в интервю за  представляващият ВСС Боян Магдалинчев по повод предстоящия избор на наследник на Сотир Цацаров.Процедурата по избор започва на 15 юли, а кандидатите ще са ясни до 29 юли. Право да номинират кандидати имат министърът на правосъдието и най-малко трима членове от прокурорската колегия. Магдалинчев изрази очакване да има поне две кандидатури и истинско съревнования между тях.Магдалинчев припомни, че след 10 ноември 1989 година никога главният прокурор не е бил фигура от прокуратурата.По думите на представляващия ВСС гаранцията за това, че избраният е най-добрият и най-независимият, се дава не само по номинацията на тази личност, но и по отношението, което обществото ще има към нея.\"В закона е разписано, че има възможност неправителственият сектор, висши учебни заведения, отделни личности да вземат отношение към кандидатурата на определени лице, което е номинирано за главен прокурор. Комисиите по професионална етика към прокурорската колегия и комисията за атестиране и конкурсите проверяват всички тези неща и излизат с доклади преди да започне изборът. Тези доклади се обсъждат и се внасят за обсъждане от колегията преди да започне самият избор. Октомври месец те трябва да бъдат публикувани и затова изборът ще бъде чак на 14 ноември\", обясни той.Боян Магдалинчев коментира като странни думите на заместник главния прокурор Иван Гешев, че сега ще започне купуване на магистрати: \"Не ми и минава през акъл такова нещо. Това са големи избори в системата.\"", "date": "2019.06.07", "title": "Ако кандидатурите за главен прокурор са слаби, може и да не се стигне до избор"}
{"url": "https://offnews.bg/obshtestvo/bez-voda-v-chasti-ot-dva-stolichni-rajona-704869.html", "text": "\"Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на бул. „Васил Левски“ налага спиране на водоподаването от 9:00 до 18:00 ч. по бул. „Васил Левски“ от ул. „6-ти септември“ до ул. „Никола Михайлов“. Изграждане на уличен водопровод на ул. „Ангелов връх“ в кв. „Овча купел“ налага спиране на водоподаването от 8:00 до 20:00 ч. на ул. „Ангелов връх“ от ул. „Народен герой“ до ул. „Ново село“. ", "date": "2019.06.07", "title": "Без вода в части от два столични района"}
{"url": "https://offnews.bg/politika/prezidentat-pred-sanarodnitci-v-sankt-peterburg-da-pazim-ezika-i-trad-704885.html", "text": "Всички ние имаме общ дълг и отговорност да пазим езика, културата и традициите си, независимо колко далеч от родината се намираме.Много е важно децата да не прекъсват връзката с България, защото ако следващото поколение не познава езика, културата, традициите и обичаите, ние ще загубим тези млади хора като българи. Това заяви президентът Румен Радев на среща с представители на българската общност в Санкт Петербург. Държавният глава открои дълбоките културни и исторически връзки между България и Русия и цитира думите на видния гражданин на Санкт Петербург академик Дмитрий Лихачов, който определя България като „държава на духа“. Румен Радев припомни, че от България Русия е получила своята писменост, а от нашите земи в Русия е дошла християнската вяра и старобългарският църковнославянски език. Хилядолетие по-късно - през 1878г., България получава от Русия свободата си, за която своя живот са дали хиляди руски войници. „Това са толкова здрави и дълбоки духовни връзки, които никоя политическа конюнктура не може да промени. Затова отношения ни са важни и наш дълг е да ги развием във всички измерения“, подчерта президентът. Румен Радев отбеляза и, че през 2019 г. предстои да отбележим 140 години от установяване на дипломатически отношения между двете държави и призова за общи усилия тези връзки да стават все по-пълноценни, както в икономиката, така и в областта на културата.„Инвестициите от Русия са много важни за нашата икономика и инвеститорът трябва да бъде убеден, че влага на сигурно място. Вие сте хората, които давате примера за България в Русия и ви благодаря, че представяте достойно страната ни със своите постижения във всяка сфера, в която се занимавате“, заяви още държавният глава в приветствието си към представителите на българската общност в Санкт Петербург, срещата с които се състоя в първия ден от посещението му в руския град.", "date": "2019.06.07", "title": "Президентът пред сънародници в Санкт Петербург: Да пазим езика и традициите си"}
{"url": "https://offnews.bg/futbol/supertalant-na-real-madrid-zamenia-kontuzenia-nejmar-za-kopa-amerika-704876.html", "text": "Селекционерът на бразилския национален отбор Аденор Леонардо Бакши, по-известен като Тите, търси заместник на суперзвездата Неймар, който получи контузия в приятелския мач с Катар и ще пропусне Копа Америка.Припомняме, че нападателят на \"селесао\" напусна терена на един крак още в 21-вата минута на мача, разплака се на резервната скамейка и не успя да стигне дори до съблекалните без чужда помощ. Той бе подпомаган от двама души от щаба на Бразилия. Впоследствие стана ясно, че е разкъсал връзки в десния си глезен.Според испанският медиен гигант \"AS\", вместо нападателя на Пари Сен Жермен може да бъде повикан Лукас Моура от Тотнъм или Фабиньо от Ливърпул.Въпреки това, според изданието, най-вероятният кандидат е младият талант на Реал Мадрид Винисиус, който наскоро се възстанови от контузия, която получи през първото полувреме на кошмарния за \"белия балет\" реванш от 1/8-финалите на Шампионската лига с Аякс (1:4).Замяната на играч с травма в заявлението може да бъде не по-късно от 24 часа преди началото на първия мач на националния отбор на Копа Америка.", "date": "2019.06.07", "title": "Суперталант на Реал Мадрид заменя контузения Неймар за Копа Америка"}
{"url": "https://offnews.bg/obshtestvo/ekoravnovesie-s-kampania-da-usmihnem-lili-kucheta-shte-chakat-osino-704872.html", "text": "Десет кучета от общинския приют в с. Горни Богров ще чакат утре осиновители до \"Езерето с лилиите\" в Борисовата градина от 14 до 18 часа. За трета поредна година „Екоравновесие” организира изнесени инициативи по кампанията под мотото „Осиновявай, не купувай”. Всеки желаещ ще може да види, разходи, погали и, ако желае, да вземе някое от прекрасните, здрави, обезпаразитени и ваксинирани кучета в дома си. Осиновяването ще може да се извърши на място, като процедурата ще е улеснена и ще се извършва единствено с лична карта.Представителите на \"Екоравновесие\" ще разкажат на присъстващите за общинските приюти, осиновяванията и ще призоват към отговорно отношение от страна на собствениците на домашни любимци. Този път девиза на осиновителския ден ще бъде „Да усмихнем Лили!“, куче от приюта, което вече доста време също търси дом. ", "date": "2019.06.07", "title": "Екоравновесие с кампания 'Да усмихнем Лили', кучета ще чакат осиновители в Борисовата"}
{"url": "https://offnews.bg/obshtestvo/valeria-i-valeri-praznuvat-imen-den-704806.html", "text": "Църквата ни почита днес паметта на Света мъченица Валерия. Имен ден празнува и Валери.Света Валерия е родена в Кесария, Палестина. Със своите приятелки Мария и Кириакия решили да се отрекат от фалшивите идоли и да не извършват повече езически ритуали и жертвоприношения.Трите млади жени се скрили в малка къща извън града и живели там известно време. Постели и се молели постоянно на Господ да унищожи идолите, за да може да се утвърди християнството.Но те били открити и отведени при управителя на Кесария. Той обещал да пощади живота им, ако се съгласят публично да се отрекат от христовата вяра. Те обаче отказали и за наказание били екзекутирани. На днешния ден църквата почита и Св. Теодот. Той живял в Анкира, днешна Анкара, по времето на император Диоклетиан. Тайно изповядвал християнски религиозни убеждения, скришом прибирал телата на убитите християни и ги погребвал. Когато управителят разбрал, че свети Теодот извадил телата на седемте девойки-мъченици удавени по негова заповед,, той хвърлил светеца в тъмница, подложил го на зверски мъчения и го убил чрез посичане с меч. ", "date": "2019.06.07", "title": "Валерия и Валери празнуват имен ден"}
{"url": "https://offnews.bg/obshtestvo/zhega-do-30-gradusa-dazhd-i-gramotevitci-704870.html", "text": "Денят започва със слънце, след обяд облаци ще захлупят много райони в страната и на места ще превали и прегърми. Времето обаче ще е топло с максимални температури между 25 и 30 градуса. Край морето също ще има валежи в следобедните часове, сред вълните до 2 бала термометрите ще се качат до 18-21 градуса, а на брега до 28. Планините ще се по-гостоприемни преди обяд, после - дъжд и гръмотевици, придружени от умерен до силен вятър. Максималната температура на височина 1200 метра ще е около 21, а на 2000 метра - около 15 градуса. Времето остава неустойчиво и през уикенда. ", "date": "2019.06.07", "title": "Жега до 30 градуса, дъжд и гръмотевици"}
{"url": "https://offnews.bg/ikonomika/bic-otkriva-ofis-v-sofia-shte-naeme-200-rodni-spetcialisti-704882.html", "text": "Френската компания \"Бик\" (Bic), производител на химикалки, самобръсначки и запалки, ще създаде 400 нови работни места в сферата на цифровите технологии, близо половината от които ще са в България. Целта на \"Бик\" е да бъде по-близо до крайните потребители и да постигне по-голяма ефикасност с помощта на новите технологии, заяви пред АФП Софи Палие-Капиан, директор по външните отношения, съобщи БТА. Компанията ще наеме специалисти в сферата на анализите на данни, специалисти по дигитален маркетинг и търговия в интернет.В София ще бъде създаден център за услуги, уточнява Палие-Капиан. \"Бик\" ще закрие около 450 административни работни позиции от края на тази година до 2022 г. Общо в компанията работят 13 600 работници по целия свят, 1800 от тях - които няма да бъдат засегнати от преструктурирането, във Франция. ", "date": "2019.06.07", "title": "Bic открива офис в София, ще наеме 200 родни специалисти"}
{"url": "https://offnews.bg/politika/ninova-v-batanovtci-po-sluchaj-praznika-na-grada-704883.html", "text": "Председателят на НС на БСП Корнелия Нинова бе гост на празника на Батановци, Перник, по покана на жителите на града.Те й подариха икона на Богородица с пожелание да бъде здрава и да продължава все така да се бори за живота на обикновените хора.„Честит празник, пожелавам ви най-вече здраве, радост и успехи”, каза Нинова на среща с хората в клуба на БСП. Тя добави, че е убедена, че промяната и по-доброто бъдеще за града са възможни, заради усилията, трудолюбието и предприемчивостта на жителите му.„Гордейте се с борбеността и чувството за справедливост, които сте наследили от вашите предци, пазете традициите, предавайте знанията и опита си на младото поколение, защото то има нужда от вяра и силна подкрепа”, призова Нинова. По–късно, заедно с народните представители от ПГ на „БСП за България” Станислав Владимиров и Любомир Бонев, Корнелия Нинова разговаря с жители на Батановци и околните села в центъра на града. ", "date": "2019.06.07", "title": "Нинова в Батановци по случай празника на града"}
{"url": "https://offnews.bg/futbol/portugalia-holandia-e-finalat-na-liga-na-natciite-704875.html", "text": "Холандия стигна до победа над Англия с 3:1 след продължения и се класира за финала в Лига на Нациите, където ще се изправи срещу Португалия.Двубоят предложи много интересни моменти, тънки ситуации с VAR и две груби грешки, с които на практика \"трите лъва\" сами се победиха, въпреки че поведоха през първото полувреме.Маркъс Рашфорд се разписа за британците от дузпа в 32-ата минута, но Матайс де Лихт изравни в 73-ата и редовното време приключи при резултат 1:1, след като гол на Джеси Лингард не бе зачетен заради засада.В продълженията \"оранжевите\" показаха по-добра игра и вкараха нови два гола след груби грешки в отбраната на англичаните. В 97-ата минута Кайл Уокър си отбеляза автогол, а в 114-ата минута Куинси Промес реши всичко в полза на оранжевите след нов подарък от защитата на островитяните.Така Холандия ще спори за трофея с Португалия на 9 юни от 21:45 часа българско време, докато футболистите на Гарет Саутгейт ще играят същия ден, но от 16:00 часа, срещу Швейцария за третото място.", "date": "2019.06.07", "title": "Португалия - Холандия е финалът на Лига на нациите"}
{"url": "https://offnews.bg/obshtestvo/zadajte-vaprosite-si-za-iqos-do-30-iuni-704902.html", "text": "Филип Морис България стартира национална инициатива „IQOS отворени врати“, в рамките на която всеки може да зададе въпросите си за продуктите до 30 юни. Инициативата вече започна, като обхваща 24 специализирани обекта и 69 обекта на територията на други бизнес партньори. В рамките на инициативата над 250 консултанти ще отговарят на въпросите на всички пълнолетни пушачи, които искат да пробват IQOS, както и на всички ползвателите на устройствата. Пред консултантите потребителите ще могат да споделят и обратна връзка, да получат професионална диагностика и почистване на устройството, както и информация за новата програма за грижа за клиента IQOS Care plus. Всеки пълнолетен пушач или ползвател на IQOS ще получи тест, с които може нагледно да види разликата между дима от цигара и парата, която се отделя при използване на IQOS, ще има на разположение информационни материали, с които да се запознае със системата за нагряване на тютюн и използваната технология, да получи талон за отстъпка при закупуване на първо IQOS устройство и други.В рамките на инициативата ще бъдат организирани и 43 специализирани събития в 41 града в страната. \"С тази инициатива искаме да покажем на всички пълнолетни пушачи и ползватели на IQOS в България, че нашите врати са винаги отворени и сме тук, за да отговорим на въпросите им за бездимните алтернативи и да посрещнем очакванията им\", заяви Джордж Маргонис, управител на Филип Морис България.Според данни на \"Филип Морис\" към май 2019 г. вече над 7,3 милиона пълнолетни пушачи в света са спрели да пушат и са преминали изцяло към системата за нагряване на тютюн IQOS, която в момента се предлага на 47 пазара по света.По данни на компанията около 150 000 души в България използват IQOS, като повечето от тях са преминали изцяло на устройството. На 14 юни у нас ще отвори врати най-големия магазин за IQOS.Той ще се намира в Paradise Center, като е предвидено на място да могат не само да се закупят устройства, но консултантите да отговарят на въпросите на пълнолетните пушачи или ползвателите на IQOS, да дават информация за различните продукти, както и за технологията и науката зад IQOS. До края на годината у нас ще заработи и кол център, в който ще работят около 100 души, като целта е до края на 2020 г. техният брой да се удвои. ", "date": "2019.06.07", "title": "Задайте въпросите си за IQOS до 30 юни"}
{"url": "https://offnews.bg/politika/vmro-predlaga-5-lv-subsidia-za-partiite-704893.html", "text": "Субсидия за партиите от 5 лв. ми се струва приемлив вариант, заяви депутатът от ВМРО Искрен Веселинов пред журналисти в Народното събрание. Според него те категорично трябва да бъдат намалени, но трябва да се гарантира минимумът за съществуването на политическите партии.\"Дали този минимум ще се гарантира чрез държавни субсидии, каквото е моето виждане, или през някакви други механизми, които легално да позволят на партиите легално да декларират средства, трябва да се изясни\", допълни той.Коментарът идва ден, след като премиерът Борисов внесе предложение за намаляване на партийната субсидия от 11 лв. на 1 лв. за действителен глас. Представители от \"Атака\" подкрепиха предложението на заседание на бюджетната комисия вчера, НФСБ и \"Воля\" се обявиха в подкрепа, ДПС - против, а БСП отказаха да участват в гласуването, наричайки идеята \"кризисен пиар\". Веселинов припомни идеята на \"Патриотичен фронт\" от предишния мандат за 5 лв. партийна субсидия. \"Така че това ми се струва много приемлив вариант\", допълни той.Относно отношенията в малката коалиция, Веселинов коментира, че ВМРО се опитва да не налива масло в огъня. \"Нашият апел е колегите, които не получиха много добър резултат – специално за \"Атака\" говоря, да се научат да губят, да приемат загубата и да търсят вината не в другите, а в себе си. И мисля, че тогава отношенията могат да се нормализират\", заяви Веселинов.Народният представител още коментира, че партиите е възможно да се явят отделно на местните избори, така както решиха и за европейските, или ВМРО да се коалира с НФСБ. \"Когато имаш партньор, очакваш да има диалог. Не може да бъдеш в състояние на перманентен скандал 2 години. Каракачанов дори сини каски слага, за да демонстрира определени намерения. Лично аз съм участвал в насочването на поне 7 или 8 коалиционни съвета, които се бламират от партньори. Но в един момент търпението свършва, като отсреща не виждаш минимум воля и минимум желание за добронамереност\", допълни той.Веселинов още коментира, че от страна на ВМРО няма да има опити за злепоставяне на партньорите, но това не може да се каже за коалиционните му партньори. \"Не смятам, че от два месеца в коалицията има парламентарен живот, защото групата не се събира. Нямаме общи позиции, формираме ги буквално в зала на база на присъстващите колеги. Всичко е насипно и коалицията не работи от 6 месеца поне – това е факт. Това състояние е вредно и очевидно не може да продължава безкрайно\", завърши той.", "date": "2019.06.07", "title": "ВМРО предлага 5 лв. субсидия за партиите"}
{"url": "https://offnews.bg/sviat/tereza-mej-podava-ostavka-dnes-704879.html", "text": "Премиерът на Великобритания Тереза Мей подава официално днес оставката си като председател на Консервативна партия. Така стартира процедурата за неин наследник, който ще бъде и новият министър-председател, съобщи Ройтерс. Мей обяви, че ще подаде оставка, на 24 май, след като депутати отхвърлиха три пъти нейното споразумение за Брекзит с ЕС.Кандидатури за мястото на Мей ще се приемат на 10 юни, а на 13-ти предстоят няколко тайни гласувания, което да пресеят желаещите да станат лидер на консерваторите. Всеки кандидат с 16 гласа или по-малко в първия кръг отпада от надпреварата. Ако всички кандидати имат повече от 16 гласа, отпада този с най-малко гласове, утонява БТА. Във втори кръг на гласуване отпада всеки кандидат с 32 гласа или по-малко. Ако всички кандидати имат повече от 32 гласа, отпада този с най-малко гласове.По-нататъшните гласувания са насрочени за 18, 19 и 20 юни и ще продължат, докато останат двама кандидати.За окончателните двама кандидати гласуват всички членове на Консервативната партия, като победителят се обявява за нов лидер. При предишни състезания за лидерския пост това гласуване се извършваше по пощата. Докато тече процедурата, Тереза Мей ще изпълнява функциите на премиер.", "date": "2019.06.07", "title": "Тереза Мей подава оставка днес"}
{"url": "https://offnews.bg/politika/karakachanov-namekna-za-razvod-sas-siderov-mnogo-lazhel-704900.html", "text": "Волен Сидеров много обича да лъже. Да хване един факт и около него така да оплете, че нищо да не е истина. Това обяви вицепремиерът и министър на отбраната Красимир Каракачанов по адрес на коалиционния си партньор в \"Обединени патриоти\" в интервю за сутрешния блок на бТВ.Така военният министър коментира интервю на лидера на \"Атака\", в което той обяснява, че ВМРО е получило високи изборни резултати и заради това, че Каракачанов е казал да на сделката за Ф-16.Според него Сидеров не можел да преглътне факта, че разгромът на \"Атака\" на изборите за Европейски парламент е уникален.Каракачанов допусна възможност коалицията Обединени патриоти да бъде преформатирана. Той се чувал и виждал с Валери Симеонов, но не и със Сидеров. А лидерът на \"Атака\" не бил правил заседание на парламентарната група от поне година.", "date": "2019.06.07", "title": "Каракачанов намекна за развод със Сидеров, много лъжел"}
{"url": "https://offnews.bg/ikonomika/tetc-at-na-dogan-kani-zhurnalisti-704895.html", "text": "ТЕЦ \"Варна\", който е съвсем официална собственост на почетния председател на ДПС Ахмед Доган кани журналисти да го посетят в \"Ден на отворените врати\", насрочен на 17 юни 2019 г. – от 10:30 до 14:30 часа.Неработещата електроцентрала бе продадена от ЧЕЗ много изгодно на фирма на бившия транспортен министър в правителството на Пламен Орешарски Данаил Папазов. Той след това я прехвърли на Доган, а държавата започна да ѝ плаща многомилионни трансфери, включвайки я в т. нар. \"студен резерв\".Поканата има за цел да представи пред медиите по-подробна информация относно извършените до момента дейности, свързани с възобновяване работата на енергийните блокове на ТЕЦ „Варна“ и проекта за пристанище „ТЕЦ Езерово“, както и да отговори на свързани с това въпроси. На място ще видите какво се изпълнява в момента и ще научите какво още предстои, заявяват от предприятието.В програмата на събитието са предвидени кратка презентация, разглеждане на производствените съоръжения и среща с ръководството.", "date": "2019.06.07", "title": "ТЕЦ-ът на Доган кани журналисти"}
{"url": "https://offnews.bg/futbol/anglijski-as-zagubata-ot-holandia-triabva-da-ni-bade-za-urok-704892.html", "text": "Нападателят английския национален отбор и Тотнъм - Хари Кейн остана много разочарован след загубата с 1:3 от Холандия в полуфинала на Лигата на нациите.\"Това е огромно разочарование, след като водехме на полувремето. След това обаче се прибрахме твърде дълбоко и чак като ни изравниха, отново натиснахме газта. Успяхме да отбележим гол, който мислехме, че ще бъде победен, но в такива мачове дребните детайли решават всичко.Този мач ще ни бъде за урок. Трябва да приемем загубата, макар че точно това е начинът, по който искаме да играем. ВАР съществува точно за такива ситуации.Тежко е, защото мислехме, че сме спечелили, но ще свикнем. Убеден съм, че решението е било правилно. Не смятам, че финалът в Шампионската лига ни повлия негативно.Имаме достатъчно добър състав, независимо кой е на терена. В такива турнири трябва да умееш да се вземеш в ръце и да покажеш какво можеш, нищо че е краят на сезона.Бяхме на сантиметри от победата. Направихме глупави грешки, подарявайки топката твърде лесно и трябва да си вземем поука. Когато се изправиш срещу добри отбори, те те наказват\", каза Кейн.", "date": "2019.06.07", "title": "Английски ас: Загубата от Холандия трябва да ни бъде за урок"}
