{"url": "https://offnews.bg/evropa/es-ne-postigna-saglasie-za-po-strogi-danachni-razporedbi-za-internet-g-679624.html", "text": "Финансовите министри на ЕС не успяха да постигнат единодушие за бързо въвеждане на по-строги данъчни правила за интернет гигантите като Facebook и Google.Еврокомисарят по икономическите въпроси Пиер Московиси обяви, че има много различни възгледи по въпроса. Това стана след неформалното заседание на финансовите министри в София днес. Българският финансов министър Владислав Горанов обясни, че някои страни не искат да вземат решение по темата в последната минута.Според Европейската комисия дигиталните компании плащат значително по-ниски данъци от фирмите в другите производства и услуги, защото в много от страните те нямат местни офиси. Заради това Германия, Франция и още няколко членки на ЕС миналата година призоваха да бъдат взети бързи мерки за увеличаване на данъчното облагане на международните интернет компании. ЕС предлага данък върху приходите от 3% за компании с глобален годишен оборот от поне 750 млн. евро и онлайн продажби от 50 млн. евро в Европа, припомня Dariknews. Съпротивата от Ирландия беше очаквана, но Люксембург и Малта също изразиха опасения от неблагоприятните последици на рязко увеличаване на данъците.", "date": "2018.04.28", "title": "ЕС не постигна съгласие за по-строги данъчни разпоредби за интернет гигантите"}
{"url": "https://offnews.bg/obshtestvo/vegani-protestiraha-pred-svetia-sinod-sreshtu-kurbanite-679609.html", "text": "Вегани протестираха пред Светия синод с настояване да бъде отменен ритуалът по освещаване на курбан.Демонстрацията беше организирана от Българския вегански съюз.\"Искаме официално църквата да се обяви против жертвоприношенията на животни. Да забрани на всичките си служители да ходят на жертвоприношения на бебета агнета и всякакви други животни. И го искаме сега! \", заявяват от съюза.\"Призоваваме за толерантно отношение към животните, ние сме против насилието към когото и да било\", каза Десислава Генчева от организаторите, съобщава БНР.Тя подчерта, че протестиращите не делят живите същества и няма значение дали са хора, деца или животни. \"Това са живи същества и изяждането на едно живо същество е варварско и убийство\", каза Генчева.", "date": "2018.04.28", "title": "Вегани протестираха пред Светия синод срещу курбаните"}
{"url": "https://offnews.bg/obshtestvo/spetcializirano-zveno-shte-proveriava-za-rastitelni-maznini-v-mlechnit-679608.html", "text": "Твърдо сме решени да прекратим практиката с влагането на растителни мазнини в млечните продукти, заяви министърът на земеделието, храните и горите Румен Порожанов по време на откриването на Националното изложение по животновъдство.Някои ферми влагат растителни мазнини, това се вижда от потребителите и компрометира качеството на българските сирена и кашкавали, подчерта Порожанов.В началото на седмицата МЗХГ публикува за обществено обсъждане промяна в наредба, която забранява в едно и също млекопреработвателно предприятие да се преработват мляко и растителни мазнини.Специализирано звено към министерството ще извършва проверки. Където има съмнение за нерегламентирано влагане на растителни мазнини в млечни продукти, там ще са екипите на министерството, обяви Порожанов.Министърът на земеделието, председателят на парламентарната комисия по земеделие и храни Десислава Танева и кметът на Сливен Стефан Радев откриха днес Националното изложение по животновъдство.Продукти от над 15 български ферми се предлагат по време на изложението, което ще продължи до 29 април до Сливен (на разклона за с. Мечкарево).Посетителите могат да закупят млечни и месни продукти, вино и мед. На изложението са представени над 700 елитни животни под селекционен контрол.", "date": "2018.04.28", "title": "Специализирано звено ще проверява за растителни мазнини в млечните продукти у нас"}
{"url": "https://offnews.bg/politika/pargov-reshenieto-na-problema-v-malashevtci-e-elementarno-no-iavno-n-679606.html", "text": "Решението на проблема с преминаването на тежкотоварни превозни средства по улиците в квартал \"Малашевци\" е елементарно, но очевидно няма воля от страна на управляващите. Този извод направи заместник-председателят на Комисията по транспорт и туризъм в СОС от БСП Калоян Паргов по време на поредния протест на гражданите, които този път блокираха движението по улица \"Жак Дюкло\" на моста при софийския битпазар.Заедно с лидера на БСП - София на протеста присъстваха народните представители от групата на социалистите Николай Цонков и Петър Витанов, както и общинските съветници Борис Цветков и Владимир Данев.След толкова години и постоянни протести на гражданите от \"Малашевци\" в последните два месеца, най-накрая в Комисията по транспорт управляващите от ГЕРБ обърнаха по-сериозно внимание на този проблем. На миналото заседание в сряда обсъдихме казуса в присъствието на представители на гражданския инициативен комитет. Предложението да бъде ограничено преминаването на тежкотоварни превозни средства над 17 тона обаче не решава проблема, а точно обратното - позволява на камионите да продължат да минават през квартала. Гражданите настояват ограничението да важи за превозни средства над 10 тона. Решихме да възложим на експертна комисия да разгледа случая и да предложи възможно най-доброто решение. След което да ни даде становище и в комисията да вземем окончателно решение, коментира Калоян Паргов.Според него решението е съвсем елементарно - то ще дойде с поставянето на забранителния знак В4, който означава \"Забранено влизането на товарни автомобили\". Вече има готови предложения за два обходни маршрута - или по бул. \"Рожен\" през \"Илиянци\" до Северната тангента, или по бул. \"Владимир Вазов\", бул. \"Ботевградско шосе\" и отново до Северната тангента.Това е най-бързото и най-добро за гражданите от \"Малашевци\" решение. Когато отстраним този проблем, кметовете на трите района - \"Сердика\", \"Нови Искър\" и \"Подуяне\", ще могат да изискат средства от Столична община, за да санират цялото пространство около Битака, който се явява граница на трите района. Мостът има нужда от укрепване, улиците - от асфалтиране. Трябва редовно почистване и справяне с незаконната продажба на стоки на битака. Гражданите дори искат премахването му, каза Калоян Паргов. Лидерът на столичните социалисти беше категоричен, че ще продължи да подкрепя хората от квартала в справедливите им искания за по-добри условия на живот.Гражданите не спират да протестират, защото не вярват, че управляващите ще спазят обещанията си, тъй като вече бяха излъгани. Като заместник-председател на Комисията по транспорт и туризъм от страна на опозицията моята работа е да притискам управляващите да решават проблемите на гражданите. И ще продължа да го правя. На предстоящото ни заседание идната сряда, 2 май, отново ще поставя въпроса. И слагането на забранителните знаци, и асфалтирането на улиците - всичко може да се случи, стига да има политическа воля от страна на управляващите. С колегите от групата на БСП в СОС няма да спрем да ги притискаме, за да си свършат работата. Затова хората са ни избрали, коментира още Паргов.", "date": "2018.04.28", "title": "Паргов: Решението на проблема в Малашевци е елементарно, но явно няма воля от страна на управляващите"}
{"url": "https://offnews.bg/politika/balgaria-se-podgotvia-za-chlenstvo-v-organizatciata-na-razvitite-darzh-679604.html", "text": "Министър-председателят Бойко Борисов и генералният секретар на Организацията за икономическо сътрудничество и развитие (ОИСР) Анхел Гурия обсъдиха действията на България за присъединяване към организацията, съобщава правителствената пресслужба.Анхел Гурия е изразил своята подкрепа за българската кандидатура. Според него, страната ни се придържа към основните принципи на отворената пазарна икономика, демократичния плурализъм, воля за реформи и зачитането на правата на човека. Високо са оценени ускореният икономически растеж, ниската безработица, ниският външен дълг и почти нулев бюджетен дефицит.Гурия е приветствал и приемането от кабинета на пътна карта, в която са заложени дейности за ускоряване на подготовката за присъединяване към организацията.Премиерът Борисов е подчертал \"консенсуса в България по отношение на членството на страната ни в ОИСР\". Той е посочил, че то се подкрепя както от основните политически сили, така и от работодателските и синдикалните организации.Министър-председателят е информирал Анхел Гурия за създадения постоянно действащ междуведомствен механизъм за координация на действията по присъединяването.Организацията за икономическо сътрудничество и развитие е международна организация на развитите държави, която има за цел сътрудничество за намиране на решения на общите проблеми в икономическата и социалната сфера, в областта на околната среда, образованието и пазара на труда.Присъединяването на България към ОИСР е един от външнополитическите приоритети на страната.", "date": "2018.04.28", "title": "България се подготвя за членство в организацията на развитите държави"}
{"url": "https://offnews.bg/futbol/levskarite-sabirat-10-000-leva-za-zrelishtna-horeografia-679612.html", "text": "Феновете на Левски си поставиха за цел да съберат 10 000 лева, с които да бъде подготвена впечатляваща хореография за финала за Купата на България със Славия, пише \"Тема Спорт\".\"\".Ентусиазмът сред феновете на столичния гранд е голям, защото клубът не е печелил трофей от 2009 година насам - тогава завоюва титлата. Купата на България пък бе спечелена за последно от Левски през 2007.", "date": "2018.04.28", "title": "Левскарите събират 10 000 лева за зрелищна хореография"}
{"url": "https://offnews.bg/futbol/karanga-se-razmina-s-operatcia-679616.html", "text": "Голмайсторът на ЦСКА Фернандо Каранга няма да се нуждае от оперативна намеса, след като получи контузия в коляното по време на дербито с Левски от полуфиналите за Купата на България в сряда.Каранга получи частично разкъсване на връзките и вече е със специална шина на десния крак, която ще трябва да носи между 2 и 3 седмици, след което ще започне възстановяването си, съобщават от \"червения клуб\".Бразилецът ще замине за германския град Щутгарт, където ще остане 2 седмици и ще се лекува в рехабилитационния център, който се грижи за здравето на футболистите на германския клуб. Лечебното заведение е едно от най-престижните за спортна медицина в страната.Фернандо Каранга ще бъде готов да се включи в подготовката на отбора в средата на месец юни, когато ЦСКА ще замине на втори лагер от лятната си подготовка, по време на който са предвидени и контроли срещу силни съперници.", "date": "2018.04.28", "title": "Каранга се размина с операция"}
{"url": "https://offnews.bg/politika/radev-balgaria-da-poluchi-data-za-prisaediniavane-kam-oisr-v-obozrimo-679611.html", "text": "България трябва да получи точна дата за началото на преговорите за присъединяване към Организацията за икономическо сътрудничество и развитие (ОИСР) и тази дата трябва да бъде в най-обозримо бъдеще. Това заяви президентът Румен Радев след среща с генералния секретар на ОИСР Анхел Гурия. Държавният глава призова постигнатите резултати и извървеният път от страната ни да бъдат признати. „Въпреки, че не е член на ОИСР, България прилага нейните стандарти и работи за това, тези стандарти да се прилагат и в нашия регион“, подчерта Румен Радев.От своя страна Гурия изрази готовността на ОИСР да подкрепи предприетите реформи и стъпките на страната ни за постигането на напредък, преди формалното започване на преговорите за присъединяване.По думите на Румен Радев получаването на покана за започване на преговори за членство на България в ОИСР има регионално измерение и добавена стойност за цяла Югоизточна Европа и „ще даде силен сигнал за пътя, който трябва да се следва от останалите страни от нашия регион“. Президентът каза още, че България не само полага усилия за по-доброто сътрудничество между Съюза и ОИСР, но има и съществен принос за стабилизирането на чувствителния регион на Западните Балкани и за установяването на ценностите, принципите и практиките на ОИСР в Черноморския регион.България е член на около 10 различни комитети и участва в 12 инструмента в рамките на ОИСР, отбелязаха и Румен Радев, и Анхел Гурия. Страната вече е в семейството на Организацията и връзките стават все по-тесни, посочи генералният секретар. ", "date": "2018.04.28", "title": "Радев: България да получи дата за присъединяване към ОИСР в обозримо бъдеще"}
{"url": "https://offnews.bg/obshtestvo/kurs-po-shtastie-naj-poseshtavaniat-v-istoriata-na-jejl-679615.html", "text": "Най-посещаваният курс в историята на Йейлски университет е за щастие. Близо 1200 студенти от университета посещават лекциите по \"Психология и добър живот\", които се водят в зала, където по принцип изнасят концертите симфоничният оркестър на Йейл.\"Психология и добър живот\" е такъв удар, че един от четирима студенти в университета е записан в курса за пролетния семестър, каза Лори Сантос, професор по психология, който води класа. Сантос казва, че това е надеждата, че науката може да помогне на учениците да намерят решение на проблемите си.Студентите казват, че са депресирани и тревожни. Това става много по-често отколкото когато и да било в историята на колежа, казва тя пред Reuters.Сантос каза, че чувствата на щастие се насърчават чрез социализация, упражнения, медитация и много сън. Парите и притежанията често се разглеждат като цели в живота, но пътят към щастието е друг. Тя дава пример с психологическото явление на \"грешно желание\", което кара хората да преследват погрешните цели в живота.\"Хората работят усилено, за да получат голяма заплата или да купят тази огромна къща. Тези неща няма да ни направят толкова щастливи, колкото си мислим\", разказва тя.В курса се дават конкретни съвети за това как с промяна в поведението може да открием пътя към щастието. Задачите включват изразяване на повече благодарност, доброта, любезност, както и по-чести комуникации с другите хора.Йейл е основан през 1701 година и е третият най-стар в САЩ. ", "date": "2018.04.28", "title": "Курс по щастие - най-посещаваният в историята на Йейл"}
{"url": "https://offnews.bg/112/avtobus-s-rabotnitci-se-samozapali-kraj-vetren-679618.html", "text": "Автобус с работници се самозапали край Ветрен около 15 часа днес. За щастие няма пострадали, съобщава бТВ.Очевидци разказват, че автобусът е спрял, а след това е бил обхванат от гъст пушек. Той е превозвал работнички от Пазарджик и Ветрен за Ихтиман.Шофьорът на автобуса и служители от близка бензиностанция успели да загасят огъня, който е бил в  двигателния отсег на превозното средство.Външните поражения по автобуса не са големи.", "date": "2018.04.28", "title": "Автобус с работници се самозапали край Ветрен"}
{"url": "https://offnews.bg/sviat/rusia-pusna-na-voda-plavashta-aetc-679617.html", "text": "Руската плаваща атомна електроцентрала \"Академик Ломоносов\" беше пусната на вода и потегли на първото си пътуване по море.Централата беше изтеглена на буксир от санктпетербургската корабостроителница, където беше построена. Крайната дестинация на АЕЦ \"Академик Ломоносов\" е Певек, Чукотка в руския Далечен изток, където ще работи като плаваща АЕЦ.\"Академик Ломоносов\" първо ще бъде изтеглен до Мурманск, където ще бъде зареден с ядрено гориво.Щом стигне до крайната си дестинация, \"Академик Ломоносов\" ще стане най-северната АЕЦ в света. Досега това беше Билибинската АЕЦ, която е разположена в Чукотка и предстои близките години да бъде изведена от експлоатация.Природозащитници обаче реагираха остро на проекта, а от \"Грийнпийс\" дори го нарекоха \"плаващ Чернобил\".", "date": "2018.04.28", "title": "Русия пусна на вода плаваща АЕЦ"}
{"url": "https://offnews.bg/obshtestvo/zapochva-daritelskata-kampania-za-tezhkobolnata-teodora-v-brazilia-679607.html", "text": "Дарителска сметка за тежкоболната Теодора Маджарова, която семейството ѝ опитва да транспортира от Бразилия у нас, вече е отворена.Необходимата сума за път е около 55 000 евро - толкова е поискала една от компаниите, от които се чакат оферти. Всеки момент трябва да отговорят и други два превозвача.Теодора Маджарова заминава за Бразилия с тежка диагноза - рак с метазстази в мозъка - и с надежда на намери алтернативно лечение, защото лекарите вече не дават надежда за живота ѝ. Там обаче се влошава рязко и попада в частна клиника, която само я поддържа жива. Жената няма сили да се събуди и от дни е в постоянен сън. До нея е съпругът ѝ Александър Русанов, който отчаяно се бори да намери средства за транспорта до София, където ги чакат двете им малки деца. Семейството се надява на дарители и на съдействието на Министерството на външните работи, което също активно работи по случая.Желаещите да помогнат могат да го направят на:Банкова сметка: BG74FINV91501015043945 Титуляр: Теодора Маджарова. PayPal: Актуална информация около кампанията можете да следите във .", "date": "2018.04.28", "title": "Започва дарителската кампания за тежкоболната Теодора в Бразилия"}
{"url": "https://offnews.bg/112/patnicheski-mikrobus-katastrofira-kraj-lovech-679614.html", "text": "Пътнически микробус е катастрофирал на пътя Ловеч – Троян. Инцидентът е станал около 14 ч. днес.Шофьорът на буса е починал. Предполага, че той е получил инфаркт. Причините за инцидента тепърва ще се изясняват.Няма пострадали пътници, съобщава бТВ.Микробусът е излязъл от пътното платно и е спрял в храстите.", "date": "2018.04.28", "title": "Пътнически микробус катастрофира край Ловеч"}
{"url": "https://offnews.bg/obshtestvo/balgarskite-predstaviteli-na-evrovizia-zaminaha-za-konkursa-679620.html", "text": "Българските участници в Евровизия група Equinox заминаха днес за Лисабон, където тази година ще се проведе песенния конкурс.Първата репетиция в Лисабон ще е още утре. Остават още 10 дни до първия полуфинал, на който ще излязат и българските представители. Жана Бергендорф, Владимир Михайлов, Георги Симеонов-Джей Джей, Джони Манюел и Трей Кембъл спечелиха почитателите на песенния конкурс с живите изпълнения, които направиха в Амстердам и в Лондон. Междувременно през последните над 3 седмица букмейкъри определят, че България ще бъде на второ място на 'Евровизия'. Залаганията сочат за победител на тазгодишния песенен конкурс представителката на Израел Нета с песента \"Toy\".", "date": "2018.04.28", "title": "Българските представители на Евровизия заминаха за конкурса"}
{"url": "https://offnews.bg/sviat/do-liatoto-germania-i-frantcia-s-plan-za-reformi-v-evrozonata-679622.html", "text": "Германия и Франция ще представят план за реформиране на еврозоната до юни. Това потвърдиха финансовите министри на двете страни. \"Франция и Германия имат обща цел – по-здрава и силно интегрирана еврозона\", заяви днес френският министър на икономиката и финансите Брюно Льо Мер на неформално заседание на финансовите министри на ЕС в София.Германският финансов министър Олаф Шолц обяви, че и двете страни са оптимисти, че ще успеят да представят плана през май или юни. И двете страни обаче очакват да успеят да представят пътна карта за реформи навреме за срещата на върха на ЕС през юни.Още миналата година френският президент Еманюел Макрон представи идеи за засилване на икономическото и финансово сътрудничество в Европа, включително създаване на нещо подобно на бюджет на еврозоната. Тези предложения обаче  посрещнати с предпазливост в Германия.", "date": "2018.04.28", "title": "До лятото: Германия и Франция с план за реформи в еврозоната"}
{"url": "https://offnews.bg/snukar/bari-houkins-se-klasira-za-1-4-finalite-v-krusibal-679613.html", "text": "Бари Хоукинс се класира за  1/4-финалите финалите на световното първенство по снукър шефийлдския театър \"Крусибъл\", след като преодоля китайския дебютант Хаотян Лю с 13:10 фрейма.От 2013 година насам Ястреба има класиране на финал и още три участия на полуфиналите, като в следващия кръг на надпреварата му предстои непредсказуем сблъсък с победителя от срещата Дин Дзюнхуей - Антъни Макгил.Хоукинс спечели първия истински маратон в Шефилд тази година, преодолявайки Стюърт Карингтън с 10:7, а срещу Хаотян водеше през почти цялата продължителност на мача, преди да направи елементарна грешка - вкарвайки кюбола при сейфти удар по розовата - за 10:10.20-годишният китаец Хаотян пък направи немислимото в първата мини-сесия от последния сегмент на мача, печелейки я с 3:1 и съответно изравнявайки резултата на 10:10.Хоукинс обаче запази самообладание и демонстрира класа и хладнокръвие в следващите три фрейма, които спечели с поредици от 54, 132 и 76 за крайното 13:10.", "date": "2018.04.28", "title": "Бари Хоукинс се класира за 1/4-финалите в Крусибъл"}
{"url": "https://offnews.bg/gimnastika/ansambalat-ni-specheli-srebro-v-baku-679619.html", "text": "Българският ансамбъл в състав Симона Дянкова, Елена Бинева, Мадлен Радуканова, Лаура Траатс и Стефани Кирякова спечели сребърния медал в многобоя на Световната купа по художествена гимнастика в столицата на Азербайджан - Баку.След като вчера българките изиграха силно съчетание с пет обръча и получиха оценка от 21.400, днес грациите имаха изпускане на топка извън терена, след като Стефани Кирякова не можа да улови на един риск и доиграха с резервен уред. Така те бяха оценени със 17.000 точки, събраха сбор от 38.400 точки и завоюваха сребърните отличия.Стефани Кирякова влезе в състава на мястото на контузената Теодора Александрова.Шампион в многобоя стана ансамбълът на Италия с 40.650 точи, а на трето място завърши Япония с 36.550 точки. В топ 6 са още Украйна с 34.700 точки, Израел с 33.250 и Беларус с 32.950 точки.Утре българките ще участват и на двата финала на отделните уреди при ансамблите. Финалите с неделя започват със съчетанията обръч и топка при жените и приключват около 15.00 часа.", "date": "2018.04.28", "title": "Ансамбълът ни спечели сребро в Баку"}
{"url": "https://offnews.bg/politika/dzhambazki-otgovori-na-karadaja-dps-e-naslednik-na-proturskia-natcion-679603.html", "text": "В програмните документи на ДПС пише, че е наследник на Турското национално-освободително движение. Това са протурските националисти от края на миналия век, които организират редица атентати в България. Няма как хем да си наследник на протурския национализъм, хем да се бориш с национализма.Това заяви на пресконференция в централата на ВМРО заместник-председателят на партията Ангел Джамбазки. Така Джамбазки отговори на председателя на ДПС Мустафа Карадайъ, който Но ето днес - при участие на националисти във властта - чуваме тревожни изявления от Крим. Има и декларация на другите коалиционни партньори от националистите - партията на вицепремиера заявява, че  От друга страна присъединяването на Западните Балкани в ЕС е приоритет на Българското европредседателство, заяви Карадайъ при откриването на Съвета на Алианса на либералите и демократите в Европа в София.Вместо да защити българите в Западните покрайнини, ДПС подкрепя сръбското правителство в асимилацията на българите, отговори Джамбазки.Властта в Република Сърбия в момента извършва тежки провокации в Косово и в Босна и Херцеговина - с идеята да ги отдалечи от приемането им в ЕС и НАТО. Така че такава държава, която категорично не отговаря на един от основните критерии за членство в ЕС - да няма никакви проблеми със съседите си и да няма териториални претенции към тях, не може да бъде член на ЕС с това си управление в момента, каза заместник-председателят на ВМРО.ДПС е политическа организация, основана на политическата корупция. Това е организация, която не може да съществува извън властта. Това е организация, която е известна с това, че купува гласове в циганските махали, че държи във феодална зависимост своите членове, коментира още Ангел Джамбазки. ", "date": "2018.04.28", "title": "Джамбазки отговори на Карадайъ: ДПС е наследник на протурския национализъм"}
{"url": "https://offnews.bg/politika/badeshteto-na-libertarianstvoto-v-balgaria-govori-liderat-na-blo-sto-679605.html", "text": "Макар либертарианството у нас все още се счита за \"ъндърграунд\" и макар да няма истинска либертарианска партия, която да проповядва идеите на минималната намеса на държавата в човешкия живот и личните свободи, то истински либертарианци има и съвсем не са малко. Този факт бе затвърден на 5-татата годишна либертарианска конференция, проведена миналия уикенд в София с много чуждестранни и български гости.Сред лекторите бяха Ивайло Пенчев от Walltopia, икономистът Дейвид Фридман, крипто гуруто от Лихтенщайн Андрес Кол Мартинес, Красен Станчев и други.Пред препълнената зала в столичния \"Метрополитън\" конференцията откри лидерът на Българското Либертарианско Общество (БЛО) икономистът Стоян Панчев.В своята реч от началото на събитието Панчев засегна темата за бъдещето на либертарианството не само у нас и в световен мащаб. Как ще изглеждат държавите на бъдещето и за Ренесанса на това движение, в което живеем днес.За Панчев България би могла да бъде много добър случай на изучаване на развитието на либертарианството и за това какво може да се случва в бъдещето.Всъщност \"виновник\" за пробуждането на либертарианството е американският политик Рон Пол от кампанията си за президент през 2008-ма, посочи Панчев. \"Живеем в събуждането на класическия либерализъм\", каза лидерът на БЛО.Един от примерите, който даде той, е съществуването и все по-мощното развитие на крипто бизнеса и валутите по света. Тази децентрализирана финансова система е пример, че либертарианството е във възход.\"Криптото в момента е като интернет от 95-та\", каза Панчев и допълни - \"Нещата тепърва ще се случват.\"Когато става въпрос за либертарианство и истинска човешка и пазарна свобода, за пример може да се даде Лихтенщайн. Те имат уникална конституция, която дори позволява на всяко село чрез референдум да се отдели и един вид да прави каквото си иска. Ниските данъци също са привлекателен аспект на малката държавата.Лихтенщайн в момента работи за това да се превърне в най-приветливото място за крипто бизнес в света, а това се случва по инициатива на лихтенщанския принц Алоис.Неговият баща - Ханс Адам, в своя книга пък описва бъдещето на държавите като частни компании, които предлагат услугата \"управление\" и се конкурират помежду си.Но докато държавите станат ООД-та има дълъг път, сигурен е лидерът на българските либертарианци.До тогава - БЛО има едната цел да създаде общност и група от хора с критично мислене и политически трудно заобиколима и нападаема. Група от хора, която веднага щом чуе, че Владислав Горанов иска сваля тавана на кешовите разплащания, да каже \"не\", но и \"защото\".Тези групи от хора могат да са сайтове, блогове, тинк танкове, групи за натиск и местни организации - целта е обществото да се разрасне, както БЛО го прави и до момента.Относно вечната тема БЛО ще става ли партия, Панчев каза, че партията е само един инструмент от цялостната картинка, но той самият неведнъж е коментирал, че тази организация няма да се превърне в партия.\"Когато следващият път БЛО напълни зала 1 на НДК, няма да има значение кой е премиер или дали БСП са на власт\", каза за финал Стоян Пачнев.", "date": "2018.04.28", "title": "Бъдещето на либертарианството в България - говори лидерът на БЛО Стоян Панчев"}
{"url": "https://offnews.bg/politika/dps-napadna-ataka-i-vmro-zaradi-krim-i-kritikite-kam-sarbia-679601.html", "text": "При откриването на Съвета на Алианса на либералите и демократите в Европа в София днес председателят на ДПС Мустафа Карадайъ разкритикува Атака и ВМРО.ДПС продължава да е гарант за евроатлантическата ориентация на България. Но ето днес - при участие на националисти във властта - чуваме  Има и декларация на другите коалиционни партньори от националистите - партията на вицепремиера заявява, че  От друга страна присъединяването на Западните Балкани в ЕС е приоритет на Българското европредседателство, заяви Карадайъ.Това за нас са тревожни сигнали и потвърждават нашата оценка за опасността, която носи националистическата им политика, коментира председателят на ДПС.Той поиска ГЕРБ да даде отговори не само на българското общество, но и на партньорите в ЕС и НАТО. Настояваме и ЕНП да отговори споделя ли коалиционната политика и култура на ГЕРБ, има ли промяна в евроатлантическата ориентация на ГЕРБ, каза Мустафа Карадайъ.Биографията на ДПС ни задължава да отстояваме последователно и категорично европейския път на развитие, което означава икономически растеж и социално сближаване, означава повече стабилност и сигурност за европейските граждани, означава модернизация на образователните процеси, въвеждане на информационните и комуникационните технологии, умение за ползване на изкуствен интелект, подчерта председателят на ДПС.Приоритет за ДПС е превръщане на Европа и Балканите в зона, свободна от популизъм, национализъм и радикализъм. ДПС е категорично против идеята за Европа на различни скорости. ДПС е за интеграцията на Балканите на основата на българския етнически модел, заяви Карадайъ.ЕС не трябва да се капсулира и да затваря вратите пред бъдещи членки. Балканите са част от Европа и ние ще продължим да призоваваме ЕС да демонстрира силна политическа подкрепа и ангажираност за европейската перспектива на региона, добави председателят на ДПС.Ханс ван Баален: Не е отговорно \"Атака\" да е в управлениетоПредседателят на АЛДЕ Ханс ван Баален заяви при откриването на форума, че София е много повече от европейски град - София е градът на либерализма.Той припомни, че на вчерашната пресконференция в българския парламент е \"атакувал\" партия \"Атака\".Ще продължавам да го правя, защото не е отговорно такава партия да е в управлението, допълни той. Акцент в работата на Съвета на АЛДЕ е изготвянето на проект на Манифест за предстоящите европейски избори през 2019 г.Това е първото формално събиране на европейските либерали във връзка с подготовката на документа. Очаква се финалният вариант да бъде готов в края на тази година.", "date": "2018.04.28", "title": "ДПС нападна Атака и ВМРО заради Крим и критиките към Сърбия"}
{"url": "https://offnews.bg/futbol/stoichkov-shte-se-vidim-na-5-maj-video-679602.html", "text": "Легендaта на българския футбол Христо Стоичков, който е един от собствениците на ЦСКА, изпрати специално видео послание към всички армейци по случай предстоящия юбилей от Маями.\"За 70 години от ЦСКА са тръгнали най-големите спортисти на България. Няма такъв клуб като ЦСКА. Благодарение на вас, защото без вас ние нищо не можем да постигнем, защото аз не съм забравил, че вие сте ни подкрепяли в най-трудните моменти.Затова искам на 5-и да изживеем един хубав ден. Независимо от това дали има титли, или няма, историята го показва - ЦСКА е люпилня за български спортисти. Ще се видим на 5-и май в София. Да сте ми живи и здрави\", сподели Стоичков.Припомняме, че празненствата ще започнат още в 10:00 часа сутринта в дома на футболния клуб - стадион \"Българска армия\".", "date": "2018.04.28", "title": "Стоичков: Ще се видим на 5 май (видео)"}
{"url": "https://offnews.bg/futbol/as-na-levski-shte-spechelim-kupata-679600.html", "text": "Една от звездите на Левски Филипе Нашименто сподели, че тимът ще спечели Купата на България. \"Сините\" излизат в битка за трофея със Славия на 9 май.\"Когато дойдох в Левски през януари, ми беше казано, че сме задължени да спечелим купата. Тимът няма трофей близо 10 години и това бе главната ни цел. Ще я изпълним\", каза Нашименто пред португалския вестник \"Рекорд\".Популярното издание отбелязва, че полузащитникът си е направил селфи с холивудския актьор Джерард Бътлър след полуфинала реванш срещу ЦСКА (2:2).\"Филипе Нашименто изживя различен 25 април. В България този ден не е национален празник, но сякаш бе спряла, за да изгледа дербито за купата между Левски и ЦСКА. За \"сините\" играе 23-годишният португалец. Той и отборът му си свършиха работата на терена.А в съблекалнята партито се получи благодарение на... Джерард Бътлър. Точно така, това е шотландският актьор, станал известен с ролята си в \"300\". Той снима нов филм в София и се включи в празненствата с играчите. А бившият футболист на Бенфика не пропусна възможността да се снима с него.\"Чакахме президента, за да празнуваме заедно. С него дойде и Джерард Бътлър. В началото не му обърнахме внимание, но в един момент босът ни каза: \"Не виждате ли кой е тук?\". След това всички го помолихме за снимки. Каза ни, че ще дойде и на финала и да внимаваме, ако не победим\", каза Нашименто.", "date": "2018.04.28", "title": "Ас на Левски: Ще спечелим Купата"}
{"url": "https://offnews.bg/nauka/kak-se-pravi-zvezda-v-butilka-i-prognoza-za-vremeto-otgovorite-ot-f-679589.html", "text": "Как се прави звезда в бутилка? Къде се раждат звездите? Какво показват сеизмичните изследвания в района на българската антарктическа база на остров Ливингстън? Как се прави прогнозата за времето?Отговори на тези и десетки други въпроси са приготвили преподавателите във Физическия факултет на Софийския университет, подготвяйки се за днешния Ден на отворените врати.На събитията в Деня на отворените врати на факултета са поканени всички, които проявяват интерес.Пълната програма може да видите .Ще ви покажем, че физиката ни отвежда най-дълбоко и най-далече в човешкото познание, може да бъде забавна, е интелектуално изпитание и удоволствие, е престижна специалност с многобройни и добре платени приложения у нас и навсякъде по света, уверяват от факултета.В програмата, освен лекции за новите предизвикателства пред физиката и астрономията и представяне на възможностите за работа вразлични области на физиката, е предвидено излъчването на научни филми; експерименти и демонстрации по оптика, магнетизъм,електричество, лазери, електроника, астрономия, геофизика и метеорология, твърдо тяло, нанотехнологии, комуникации и други области на физиката в повече от 30 лаборатории; посещение на Университетската астрономическа обсерватория.Физическият факултет на Софийския университет се намира на бул. \"Джеймс Баучър\" 5 в столицата.", "date": "2018.04.28", "title": "Как се прави звезда в бутилка и прогноза за времето? Отговорите - от Физическия факултет на СУ днес, в деня на отворените врати"}
{"url": "https://offnews.bg/horoskop/horoskop-za-28-april-4-maj-ot-antonia-mechkova-678199.html", "text": "Изпращате април в не твърде оптимистично настроение. Проблеми в работата наистина има, но Овните изпълняват задълженията си съвестно и могат да се надяват на повече доходи, обществено признание. Пазете се от спор с близки в понеделник-вторник и не се поддавайте на техните мрачни приказки. В сряда трудностите са много, но вашата упоритост ще ви проправи пътя към новите делови изяви, а и нужните партньори ще се появят като на магия. В любовта за необвързаните се очертават изненади, срещат човек, за който само си мечтали.Това 7-дневие идва с нелеки делови и домашни задачи, а вие сте в настроение, обмислили сте и план за действие. Телците ще имат голяма притегателна сила, колеги, познати, роднини знаят: могат да разчитат на помощта и разбирането им. Така е, от събота до вторник доста внимателно заобикаляте темите, които биха породили спор и огорчение. Не липсват поводи да се съберете с приятели на маса, направете си истински празник. От сряда някои получават лидерска роля, да организират екип и да не обръщат внимание на дребнавите забележки.С април си отиват куп трудности и съмнения в работата, заслужава да си дадете кратък отдих, да се поглезите. Група Близнаци са готови да седнат на маса и в компания да обсъждат шанса си, преодолените пречки. С колеги и подчинени не е препоръчително, а ако искате да разширите свои дейности – проучете по-сериозна информация за потребителите. В сряда ще разчистите редица изостанали задачи, иначе как ще се посветите на новите? Четвъртък е успешен, в петък избягвайте спорове. Даже на близките не налагайте мнение.Последните дни на април ви срещат с много хора, може да тръгнете и на път. За повечето Раци обаче е по-необходимо да си дадат почивка, да анализират хода на делата си, мотива на онези, които просто се натискат за партньорството им. Интуицията ви подсказва да се държите настрана от такива предложения, още не е време и за реализация на идеите ви, ще се натъкнете на куп пречки. В сряда обмислете плана си, следва да покажете творчески дух, борбеност и да привлечете искрени съмишленици. В любовта не щете да правите компромис.През следващите 7 дни е важно да действате предпазливо, вероятни са делови и лични проблеми с финансов привкус. Лъвовете по принцип са щедри, а сега отбиват молби за помощ, не развързват кесията си за почерпки, удоволствия. Ако имате да уреждате парични отношения с приятели и партньори, бъдете най-стриктни, до началото на май това може да укрепи връзките, разклатеното доверие. Някои бързат за бизнес начинания, но сряда изисква такт и отстъпки. Печалбите идват в четвъртък, заради тях разширявате и кръга си на общуване.Доста уморителен финал на април, дано не си позволите да оклюмате. Девите са наясно с обективните трудности в работата, ще направят всичко възможно да ги преодолеят. Все пак не бъркайте упоритост и инат, не сте ли преценили точно нещо, усилията само ще усложняват положението. Началото на май ви подсказва да търсите влиятелни покровители, а и да бъдете къде по-търпеливи в надеждите си за служебно израстване. Шефове оценяват професионализма и лидерските ви умения, а и  колегите разчитат на вас, но кариерата върви бавно.Колкото и да ви се ще да излезете на по-преден план в службата и в компании, едва ли е време за това. Краят на април е подходящ Везните да поотдъхнат, да обмислят пак деловите си планове, да си потърсят влиятелни покровители. Във вторник и сряда не разчитайте толкова на услуги от ваши приятели и роднини, следвайте идеите на познати и партньори само ако са по-доходни от вашите. И кратко сътрудничество ще ви покаже с кого си струва да партнирате след четвъртък. Някои се стремят към любовна връзка, бракът остава далечна цел.Колеги и партньори може да са предоволни от постигнатото досега, но вие си знаете: потенциалът ви е по-голям. Интуицията на Скорпионите подсказва да готвят реализацията на нови идеи, да ловят благотворни шансове и да печелят симпатии на влиятелни хора. Сами или в екип, най-съвестно изпълнявате свои задължения, в понеделник ще изясните и някои въпроси за бъдещи изяви. Във вторник и сряда ще следвате чужди идеи, носят добър доход, а от четвъртък организирате хора за амбициозния си проект, близките се радват на хъса ви.  Хубав финал на април, можете да бъдете доволни от хода на делата си, а и от спечеленото. Стрелците да си дадат кратък отдих, да се порадват на общуване с любимите хора, да отделят време и внимание за роднини, приятели. Няма да говорите нашироко за служебни неща, но е чудесно, че можете да разчитате на покровителство за изпълнение на свои идеи. От началото на май обаче следва да се погрижите за юридически и административни въпроси, търпеливо да изчакате подходящи моменти за новите си проекти. Действайте от четвъртък.До края на април се очертават куп спешни задачи, а и близки все искат услуги. Козирозите ще действат по програмата си, ще намерят как да помогнат и на околните, в това е семенцето на важни бъдещи партньорства. Има от какво да бъдете доволни в деловата и личната сфера, но май ви подканва да планирате нови изяви, да разгърнете таланта и лидерските си способности. В сряда е рано да споделяте замисли, до петък пак и пак ще претегляте шансовете за успех и печалби, не ще пропилеете нито един. Намирате време и за най-лични радости.Ведър финал на април, ала колкото и да сте доволни от свършено и спечелено, не е грешка да помислите за някои промени в стила си на действие. Много Водолеите са си начертали точна дългосрочна стратегия, малките подобрения ще им помогнат да я изпълнят по-хубаво. Началото на май ще ви накара да пресеете по-взискателно партньорите си, да изясните кой какви отговорности поема. Включително вкъщи или в любовта. Четвъртък е напрегнат, но ще се справите с изненадите, ще защитите принципи, завоевания, име, то е капитал.За вас краят на април не е най-щедър, макар че усещате: идват хубави делови промени. Доста Риби не са доволни от служебната си позиция и печалбите, колебаят се какви стъпки да предприемат, за кои техни идеи е дошло време. До началото на май ще овладеете положението и ще го стабилизирате, за някои това може да значи ангажименти на две-три места и пр. Сряда носи шансове, добре е да ги проучите дискретно, а и да се готвите за по-тежки задачи. Ако има и лични проблеми, обсъдете ги с любимия, постепенно ще ги преодолеете.", "date": "2018.04.28", "title": "Хороскоп за 28 април – 4 май от Антония Мечкова"}
{"url": "https://offnews.bg/tehnologii/uchenitci-pokazvat-roboti-sobstveno-proizvodstvo-na-izlozhenie-v-tue-679591.html", "text": "60 ученически проекта, сред които приложения и чатботове с изкуствен интелект, онлайн игри, игрови конзоли, колички с автономно управление, машини с управление през интернет, роботи, симулатори, системи за виртуална реалност, защита от хакерски атаки, компютърни мрежи и системи за отдалечен достъп, ще бъдат представени днес на изложение в Технологично училище \"Електронни системи\" (ТУЕС) към Техническия университет в София.Изложението на проекти в областта на компютърните мрежи, софтуера, вградените микрокомпютърни системи и роботика на учениците от ТУЕС ще се проведе за първи път. Повече от 150 ученици от 8-и до 12-и клас ще представят най-добрите си разработки, създадени като курсови работи, дипломни проекти, състезателни проекти в ученическия хакатон Hack 30xTUES, както и в клубни и извънкласни занимания.На ТУЕС Фест са поканени родители и ученици, на които предстои да решат къде да продължат образованието си след 7-и клас, както и професионалисти от ИТ компании и завършили ТУЕС. Всички те ще могат да гласуват на място за най-добрия проект в трите категории – \"Компютърни мрежи\", \"Софтуер\" и \"Вградени системи и роботика\".В 16:30 ч. на базата на получените гласове ще бъдат определени носителите на Наградата на публиката и Наградата на ИТ професионалистите.Събитието ще се проведе в сградата на ТУЕС на ул. „Владимир Пашов“ №2, жк Младост 1, в района на МБАЛ „Св. Анна“.Освен авторите на проекти, в ТУЕС Фест ще участват още около 100 ученици, които ще демонстрират учебно съдържание по специализирани дисциплини и ще посрещат и съпътстват гостите на изложението.", "date": "2018.04.28", "title": "Ученици показват роботи - собствено производство на изложение в ТУЕС"}
{"url": "https://offnews.bg/obshtestvo/tri-vida-zenitno-raketni-kompleksi-shte-badat-pokazani-na-parada-za-6-679584.html", "text": "Три вида зенитно-ракетни комплекси ще бъдат показани на парада за 6 май в София. Традиционно на жълтите павета гастролират леки сухопътни машини и летателна техника, но тази година военното министерство е решило да извади и рядко показвани оръжия. Гвоздеят в програмата на парада ще бъде зенитно-ракетният комплекс С-300 (SA-10), който е и най-съвременният зенитно-ракетен комплекс от състава на Военновъздушните сили на въоръжение в българската армия.Предназначен е за унищожаване на въздушни противникови цели на височини до 27 км и в зона за поражение до 75 км, условия на интензивно радиолокационно противодействие.Комплексът е способен да унищожава едновременно до 6 цели във всякакви метеорологични условия.Екипажът му се състои от двама военнослужещи и развива максимална скорост от 80 км/ч.Комплексът носи денонощно бойно дежурство за гарантиране на въздушния суверенитет на страната и за защита на стратегически обекти на родна територия. На парада ще бъдат показани и други два комплекса - С-125 (SA-3) и С-200 (SA-5). И двата представляват транспортно зареждащи машини, предназначени за транспортиране и зареждане на зенитно-управляеми ракети. На SA-3 има ракети със среден обсег на действие, които могат да поразяват цели на височина до 18 км в зона за поражение до 24 км. SA-5 пък превозват зенитно-управляеми ракети с голям обсег на действие. Те могат да унищожават вражеска летателна техника на височина до 29 км, в зона за поражение до 250 км.Екипажът и на двете машини се състои от по двама души. Традиционно парадът ще бъде открит от вертолет вертолет Ми-17, който ще прелети с 80 км в час над площада на височина 100 метра. Зрителите ще видят и бойна авиация, сред които МиГ-29 и голям брой сухопътна техника.", "date": "2018.04.28", "title": "Три вида зенитно-ракетни комплекси ще бъдат показани на парада за 6 май"}
{"url": "https://offnews.bg/obshtestvo/do-30-gradusa-v-sabota-sledobed-shte-e-oblachno-679582.html", "text": "Днес ще бъде предимно слънчево. В следобедните часове ще се развива купеста облачност, значителна над планините и планинските райони в Западна и Централна България.Само на отделни места обаче ще превали и прегърми.Ще духа слаб, в източните райони до умерен, вятър от изток-югоизток.Максималните температури ще са от 17-19 градуса (по морския бряг) до 30 градуса (на места в Дунавската равнина).Над Черноморието ще бъде предимно слънчево, но по-хладно. Дневните температури на въздуха ще достигнат 19 градуса. Температурата на морската вода ще е 14-17 градуса.Над планините ще бъде предимно слънчево. Ще се развива предимно купеста облачност. На места в масивите от Западна България след обяд ще има краткотрайни валежи с гръмотевици.", "date": "2018.04.28", "title": "До 30 градуса в събота, следобед ще е облачно"}
{"url": "https://offnews.bg/obshtestvo/mach-promenia-dvizhenieto-okolo-stadion-vasil-levski-679537.html", "text": "Футболна среща от Първенство на първа професионална лига на Национален стадион „Васил Левски” променя движението.Забранява се престоят и паркирането на пътни превозни средства, с изключение на автомобилите на участниците в мероприятието: От 08.00 до 20.00 часа на 28.04.2018 г. при сектор „Г” на Националния стадион „Васил Левски” от вход 20 до вход 26.От 13.00 до 20.00 часа на 28.04.2018 г. на моста пред Национален стадион „Васил Левски”.От 19.00 часа на 28.04.2018 г. до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по:ул. „Ген. Гурко” между бул. „Васил Левски” и бул. „Евлоги и Христо Георгиеви”; бул. „Евлоги и Христо Георгиеви” между пл. „Орлов мост” и бул. „Черни връх”;бул. „Драган Цанков” между бул. „Евлоги и Христо Георгиеви” и бул. „Пейо К. Яворов”. Столична дирекция на вътрешните работи осигурява охрана и постове за контрол и регулиране на движението. ", "date": "2018.04.28", "title": "Мач променя движението около стадион Васил Левски"}
{"url": "https://offnews.bg/obshtestvo/sv-ap-iason-i-sosipatar-vazkresili-tcarsko-dete-679519.html", "text": "Християните почитат днес светите апостоли Иасон и Сосипатър. Свети апостол Иасон бил от град Tape, той бил първият християнин в този град, а свети апостол Сосипатър бил родом от Ахая. Като се присъединили към светата Христова вяра, те станали ученици на свети апостол Павел, който в посланието до Римляните ги нарича дори сродници.Иасон бил поставен за епископ в своя роден град, а Сосипатър приел върху себе си ръководството на Иконийската църква; двамата доблестно пасели и преумножавали своите стада. Като се отправили на запад, те достигнали остров Керкира и съградили там прекрасна църква на името на свети първомъченик Стефан, извършвали в нея богослужение и присъединили мнозина към Христовата вяра. Наклеветени пред Керкилин, царя на острова, те били затворени в тъмница, където имало седем разбойници: Саторний, Иакиехол, Фаустиан, Януарий, Марсалий, Евфрасий и Мамий. Светите апостоли ги привлекли с боговдъхновените си думи към светата вяра и от вълците направили овци. Тогава царят заповядал да нагорещят в един котел смола, сяра и восък и да хвърлят там тези седем новопросветени затворници. Така те получили мъченическа кончина и венци от Господа. Повярвал в Христа и стражът на тъмницата. Затова му отсекли първо лявата ръка, след това двата крака, и накрая, когато той не престанал да призовава Христовото име, и главата. И той се причислил към лика на светите мъченици. А светите апостоли Иасон и Сосипатър царят извел от тъмницата и ги предал за мъчение на княз Киприан. Той ги вързал здраво и отново ги отпратил в тъмницата.Като гледала от своите палати това страдание на светите мъченици и като узнала, че те страдат за Христа, дъщерята на царя, на име Керкира, обявила, че и тя е християнка, свалила от себе си скъпоценните украшения и ги раздала на бедните.Като научил за това, баща й се преизпълнил с дълбока скръб и положил всякакви усилия, за да я отвърне от Христовата вяра. Когато всичко се оказало безуспешно, царят в силната си ярост я затворил в отделна тъмница и заповядал да я предадат за безчестие на един блудник - Мурин. Когато Мурин се приближил към вратите на тъмницата, внезапно дотичала една мечка, хванала го и започнала да го разкъсва. Като чула шума и през прозореца видяла какво става, затворената в тъмницата царска дъщеря прогонила звяра с Христовото име, излекувала раните на Мурин и като му разкрила истините на светата вяра, го направила християнин.- Велик е християнският Бог! - гръмко възклицавал Мурин и като претърпял заради това страшни мъчения, свършил в страдания и застанал пред Господа в сонма на мъчениците. Тогава царят заповядал на войниците да натрупат около тъмницата дърва и да ги запалят, та заедно с тъмницата да изгори и дъщеря му. Направили каквото било заповядано и тъмницата изгоряла. Но девицата останала жива и невредима. Огънят не я докоснал. Като видели това чудо, мнозина от народа повярвали в Христа.Накрая светицата била окачена от мъчителите на едно дърво, задушена с отровен дим, прободена със стрели и така предала духа си на Бога. След нейната кончина царят започнал да преследва вярващите в Христа. Те, като се бояли от мъченията, избягали на съседния остров и се укривали там. Като научил за това, царят сам отплувал на този остров, с намерението да ги накаже със страшни мъки. Но когато се намирал в открито море, преследван от Божия гняв, потънал в морските дълбини, както някога фараонът. Християните, избавени от този мъчител, възнесли към Господа благодарствени песнопения. Светите апостоли Иасон и Сосипатър, освободени от тъмницата, необезпокоявани учели народа на Божието слово.Когато на престола се възкачил друг цар и научил за светите апостоли, ги хванал, заповядал да сварят в железен котел смола, сяра и восък и да хвърлят там светиите. Но апостолите, по Христовата благодат, стоели в котела невредими, а мнозина от неверниците наоколо били обгорени от огъня. Други, като видели това чудо, повярвали в Христа. Като повярвал и самият цар, с ридание възкликнал:- Боже Иасонов и Сосипатров, помилвай ме!Тогава светите апостоли, като събрали всички повярвали, ги научили на Божието слово и, като наставили и царя, го кръстили в името на Отца, Сина и Светия Дух и му дали името Севастиян. След няколко дни синът на царя се разболял и умрял. Тогава светите апостоли, като се помолили на Бога, го възкресили от мъртвите. Те извършили и много други чудеса и построили заедно с царя благолепни църкви. Като извършил своя свят подвиг и преумножили Христовото стадо, апостолите на преклонна възраст починали и заминали радостно при Христа Бога. ", "date": "2018.04.28", "title": "Св. ап. Иасон и Сосипатър възкресили царско дете"}
{"url": "https://offnews.bg/sviat/kndr-i-iuzhna-koreia-se-gotviat-da-slozhat-kraj-na-vojnata-tazi-godina-679592.html", "text": " КНДР и Южна Корея се договориха да обявят края на Корейската война тази година. Това съобщи японската агенция Киодо, като се позова на севернокорейската агенция КЦТА.КЦТА разпространи текста на Декларацията от Панминчжон след вчерашната среща на върха между южнокорейския президент Мун Дже-ин и севернокорейския лидер Ким Чен-ун.В текста на документа, публикуван вчера от Южна Корея, се говореше, че Северът и Югът се канят да подпишат мирен договор, но не беше спомената набелязана дата.\"КНДР и Южна Корея ще обявят край на примирието, продължаващо от 1953 г., за да бъде трансформирано то в мирен договор. За тази цел Северна Корея, Южна Корея и САЩ ще работят за тристранна или четиристранна среща на върха (с участието на Китай) за създаване на система на траен мир\", пише в документа, публикуван в южнокорейските медии.Севернокорейската агенция КЦТА, която на практика няма как да публикува новина, която не е одобрена от режима в Пхенян, съобщи, че двете страни ще следват общата цел за премахване на ядрените оръжия от Корейския полуостров. \"Общата цел (на Севера и Юга) е пълното премахване на ядрените оръжия от Корейския полуостров чрез избавяне от тях\", пише в съобщението на КЦТА.След вчерашната среща на върха Ким Чен-ун не направи изявление, отнасящо се до отказа от ядрената програма.Освен това изразът \"пълно премахване на ядрените оръжия\" обикновено не се споменава в централните севернокорейски медии.Вчера в пограничното селище Панминчжон се състоя историческа среща между президента на Южна Корея Мун Дже-ин и лидера на КНДР Ким Чен-ун. Тези преговори станаха първата среща на върха между Севера и Юга от повече от десет години.Преди началото им южнокорейският президент по покана на Ким прекрачи демаркационната линия, извършвайки \"блиц визита\" в КНДР, продължила по-малко от минута.Ким Чен-ун също прекрачи границата и така стана първият севернокорейски лидер, посетил територията на Южна Корея след 1953 г.След преговорите лидерите на двете страни подписаха съвместната \"Декларация от Панминчжон за мир, процъфтяване и обединение на Корейския полуостров\".КЦТА също така окачестви вчерашната среща на върха като \"нов крайъгълен камък\" в постигането на общ просперитет и преломен момент за Корейския полуостров.", "date": "2018.04.28", "title": "КНДР и Южна Корея се готвят да сложат край на войната тази година"}
{"url": "https://offnews.bg/futbol/tcska-stiaga-mashtabna-selektcia-za-evropa-679595.html", "text": "ЦСКА подготвя сериозна лятна селекция, която ще включва поне 5 нови попълнения. \"Армейците\" ще опитат да привлекат вратар, двама защитници, вътрешен халф и централен нападател.На тези позиции отдавна са набелязани футболисти и те са следени дълго време, пише \"Тема Спорт\". Част от тях играят в португалския елит и са предложени от агенцията Pro Eleven, с която \"червените\" работят на Иберийския полуостров. Останалите състезатели са от западни първенства, както и от Бразилия, и са били наблюдавани многократно от скаутите Велизар Димитров, Владимир Манчев и Христо Янев.С предстоящата си лятна селекция ЦСКА ще се опита да повиши класата и дълбочината в състава за предстоящото завръщане в евротурнирите. \"Червените\" искат да вземат вратар, който да играе добре с крака. В центъра на защитата тимът също има нужда от подсилване и ще предприеме мерки в тази насока. От една страна, отборът има едва трима играчи на този пост, което е крайно недостатъчно, предвид че \"армейците\" искат да се борят на няколко фронта.От друга страна, Александър Барт и Николай Бодуров вече навлизат в заключителния етап от своите кариери. В средата на терена пък ЦСКА планира да гради около Кристиян Малинов. Неговата роля в състава не подлежи на съмнение, но около петричанина са необходими по-класни изпълнители. Рубен Пинто и Раул Лое не оправдаха очакванията, като португалецът свали нивото си от миналия сезон.В предни позиции \"червените\" ще търсят и още един централен нападател за допълнителна дълбочина, а и не е изключено да се стигне до продажба на Фернандо Каранга през август. Отделно, \"червените\" се оглеждат за краен бранител и евентуално крило, ако се стигне до трансфер на Кирил Десподов.", "date": "2018.04.28", "title": "ЦСКА стяга мащабна селекция за Европа"}
{"url": "https://offnews.bg/obshtestvo/gledajte-poldark-po-epic-drama-video-679485.html", "text": "Нов епизод от поредицата \"Полдарк\" ще покаже драматичният телевизионен канал  от 23:40 тази вечер.През 1783 г., когато Рос Полдарк се завръща от Американската война за независимост в калаените си мини в Корниш, той открива, че са настъпили много промени. Баща му е мъртъв, имението му е в руини и любимата му Елизабет е сгодена за братовчед му Франсис.Решен да възстанови наследството на баща си и да помогне на местните хора, той скоро си навлича проблеми, спасявайки младата скитница Демелца от скандал и опитвайки се да установи контрол над мините, желани от неговия съперник - алчният и арогантен Джордж Уорлеган.След като се увенча с множество награди, сериалът счупи рекордите по гледаемост от САЩ до Обединеното кралство и се доказа като световен хит. При първото си излъчване по БиБиСи през 2015 той привлече над 5 млн. зрители.", "date": "2018.04.28", "title": "Гледайте 'Полдарк\" по Epic Drama (видео)"}
{"url": "https://offnews.bg/dw/seks-kukli-po-vreme-na-chuma-v-rusia-veche-vsichko-e-hibridno-679593.html", "text": "Сбъдва се една вековна мечта: Русия изпреварва Америка! И то в най-неочакваната област. Не по млеконадой или по производство на месо на глава от населението, както навремето мечтаеше Хрушчов. А в сферата на плътските и душевни наслади. И по-точно: в областта на секс куклите.Американците все още се колебаят дали да открият такъв бордей в страната на Доналд Тръмп, или по-скоро не. Но докато те се чудят, Москва съвсем скоро ще може да се похвали с уникален \"развлекателен\" хотел. В него посетителите ще открият в леглата си изкуствени девици и красавици за всеки вкус. Меки, гъвкави, отзивчиви, със завидни гимнастически и едва ли не интелектуални способности.Мъжките фантазии нямат предел: човек може да върти куклата както си иска, може да я постави в голяма клетка (подобна на клетките в московските съдилища), може да я щипе и обладава. Желателно е с презерватив. От хигиенни съображения?Това е абсурдно!Защо обаче не си зададем много по-сериозния въпрос за абсурдността на случващото се? В страната, където се води целенасочена борба срещу всякакви прояви на модернизъм, либерализъм и ценностите на западните демокрации, където на авансцената излязоха хоругви и костюмирани казаци с подпухнали от пиянство лица, където патриархът критикува философията на \"преклонението пред човека\", ние ставаме свидетели на преклонение пред секса с кукли. При това легално и одобрено от властите. Във всеки случай така твърди създателят на този вид публични домове - испанският предприемач Сержи Пието, който вече е открил такъв рай за мъжете в Барселона. Сега той мечтае да създаде цяла верига от подобни пристани на щастието по цял свят и в цяла Русия.При американците проектът зацикли, но в Русия дръпна напред. Всъщност няма нищо чудно, че в Америка се получи така. В цивилизования свят, който е готов да защитава дори и правата на роботите, човек не може да държи в клетка за собствено удоволствие изкуствени красавици, които почти не се отличват от истинските. Опасно е. Можеш да попаднеш и в затвора.А в Русия, както става ясно от историята с депутата от Държавната дума Слуцки, сексуалните посегателства спрямо живи журналистки, както и спрямо всички останали жени се приветстват на най-високо равнище и свидетелстват за загрижеността на властите за демографията. И докато някои от живите жени може и да откажат на Слуцки, сега пред него и останалите депутати се откриват безгранични възможности да общуват на различни езици, без да се опасяват от никакви санкции: натискаш копчето и куклата ти говори на френски, английски, якутски.И все пак: как е възможно подобно нещо в една страна, чийто властови елит яростно се бори за морал? Как е възможно в епохата на нова Студена война, в епохата на американското противопоставяне в Сирия, във времето на идеологическата чума, срещу която се бори руската държавна телевизия, да допуснеш пета колона в лицето на надуваеми секс кукли? Как ли? Ами в Русия вече всичко е хибридно. Държавата се бори срещу чуждото, но ако се качите на такси и обиколите малко из Москва, ще видите, че почти всички магазини, козметични салони и други частни заведения са разкрасени с реклами на френски, английски и, разбира се, на руски език.Напред, скъпи секс кукли!Излиза, че секс куклите са само частица от общата руска хибридност, където всичко се е смесило безнадеждно. Напред, скъпи секс кукли! С ваша помощ Русия не само ще погледне в бъдещето на сексуалните отношения (според експерти, скоро 10% от половите сношения ще се извършват с изкуствени създания). С ваша помощ Русия ще се научи да не забравя и изобретателния Запад, с неговите иновации в сферата на науката и културата. Мили секс кукли, не бързайте да давате под съд ползвателите на вашите таланти! Те ще ви пазят нежно (с необходимите за хигиената между човека и робота презервативи).Чумата в международните отношения все някога ще отмине. А вие, момичета? Вие сте създадени за вечността!", "date": "2018.04.28", "title": "Секс кукли по време на чума: в Русия вече всичко е хибридно"}
{"url": "https://offnews.bg/protesti/malashevtci-otnovo-na-protest-sreshtu-natovarenia-trafik-v-kvartala-679599.html", "text": "Жители на \"Малашевци\" излязоха на пореден протест срещу преминаването на тежкотоварни автомобили през столичния квартал, съобщава БНР.Те се опасяват, че има повишен риск от катастрофи.Другите проблеми, според демонстрантите, са шумът и прахът заради засиления трафик.Жителите на \"Малашевци\" сигнализират, че камионите преминават и през кварталните улици, което създава риск и за учениците в района.", "date": "2018.04.28", "title": "Малашевци отново на протест срещу натоварения трафик в квартала"}
{"url": "https://offnews.bg/obshtestvo/trima-balgari-ostavat-v-bolnitca-sled-katastrofata-s-turisticheski-bus-679596.html", "text": "Трима българи остават в болницата в сръбския град Чуприя, след като бусът, в който пътуваха, се преобърна вчера на магистралата Ниш-Белград.Нито един от тримата не е с опасност за живота - имат фрактури на ключица и крайници. Към 9.15 ч. вчера автобус с български туристи на бургаската фирма Евелин-Р, пътуващ за Босна и Херцеговина, се  обърна на магистралата Ниш-Белград.В него са пътували 19 души - 17 пътници и двама шофьори. Пострадаха 13 от пътниците.Всички те бяха приети в Общата болница в Чуприя и им е оказана медицинска помощ.След направени прегледи 10 от тях вече са изписани.Туристическата група и шофьорите днес продължават екскурзията си към Босна и Херцеговина.", "date": "2018.04.28", "title": "Трима българи остават в болница след катастрофата с туристически бус в Сърбия"}
