{"url": "https://offnews.bg/zdrave/problem-pri-upojkata-e-dovel-do-smartta-na-rodilkata-ot-pleven-zagatn-685412.html", "text": "Проблем при упойката е довел до смъртта на родилката от Плевен. Това стана ясно от думите на зам. здравния министър Бойко Пенков, цитиран от \"Фокус\".„Чух се с директора на болницата и с този на РЗИ. Окончателно ще имаме резултат след време, тъй като има направена съдебна патоанатомична експертиза. Това, което знаем, е че се е създал тежък проблем по време на въвеждане в анестезия. Оттам са се водили около час-час и нещо реанимационни мероприятия, които, за съжаление, не водят до добър изход, а до летален. Това е изключително жалко, съболезнования на близките\", заяви зам.-министърът.Пенков поясни, че екип на Медицински одит е на място в болницата, където тече проверка.Очакваме и техните предварителни доклади, с които ще ви запознаем. Оценката е била, че жената е здрава, тъй като е имало планирано секцио, това се появява по време на въвеждане в анестезия. Така че дали е сърдечен проблем или е масивна белодробна емболия, ще кажат колегите съдебни медици и патоанатоми. През цялото време е имало медицински екип с нея. Въвеждащият анестезията е много опитен колега с дълги години стаж. Включили са се най-добрите реаниматори. Понеже усилията са били насочени към спасяване на майката, се е получила тежка хипоксия при плода. В момента в „Неонатология“ се води борбата за спасяването на неговия живот\", обясни още той.Окръжната прокуратура в Плевен образува досъдебно производство за смъртта на 39-годишната жена, която издъхна при планирано секцио в плевенската университетска болница на 26 юли. Окръжният прокурор Ваня Савова каза пред БНТ, че ще бъде назначена експертиза, която ще се извърши от лекари от други населени места. Предстоят още разпити и проверка на медицинската документация по случая.От болницата отказаха коментар преди да излязат резултатите от аутопсията. По думите на говорителя Момчил Цветков лекарите са направили всичко възможно, за да овладеят възникналата ситуация. В здравното заведение са започнали вътрешна проверка по случая. Бебето все още е в кома, а ако се събуди, ще бъде с увреждания, каза бащата Владислав Якимов. Той е категоричен няма да се откаже да търси истината.Роднините на починалата жена са категорични, че става въпрос за лекарска грешка. Лекарска грешка, това е факт, който ще бъде доказан, макар и трудно, защото са голяма гилдия и се защитават. Очаквам да има наказани. Обаче нещата се разрастват, не е само лекарският екип. Друго не ми остана - нито съм баща, нито съм съпруг, коментира Владислав Якимов, съпруг на починалата родилка.", "date": "2018.07.31", "title": "Проблем при упойката е довел до смъртта на родилката от Плевен, загатнаха от Здравното министерство"}
{"url": "https://offnews.bg/politika/zaplatite-v-mvr-sa-niski-otchete-ministar-radev-685415.html", "text": "Преди последното увеличение възнагражденията в МВР остават много по-малки от другите системи, сега са изравнени, но по-ниски от други служби за сигурност.Това коментира министърът на вътрешните работи Валентин Радев по повод  за състоянието на МВР.Според него изчисленията на заплатите в доклада на Световната банка не били коректни, защото се основават на данни от 2015 и 2016 г.\"Докладът на Световната банка е направен от данни за 2015 г. и 2016 г. С много от изводите сме съгласни. Но изчисляването на заплатите не е коректно\", каза Радев. Според него от министерството се връщат в бюджета 74% от средствата за заплати и това не е взето предвид. По другата препоръка, за намаляването на областните дирекции от 28 на 6 Радев каза, че това може да стане, но след като държавата направи нови области.\"Над 20% е администрацията в МВР. Цифрата е 7887 души. Със сигурност ще има промени\", коментира той.Министърът отчете, че новоназначените полицаи са 1364 - в полицията, жандармерията и в „Гранична полиция“. „Казахме, че до края на годината ще има над 1000 новоназначени и го направихме“, заяви министър Радев. „Ще го докладвам на премиера, той сега го чува в аванс- 1364 са към дата 30 или 29 юли“, каза още той.", "date": "2018.07.31", "title": "Заплатите в МВР са ниски, отчете министър Радев"}
{"url": "https://offnews.bg/112/chepelare-obiavi-chastichno-bedstveno-polozhenie-zaradi-svlachishte-685419.html", "text": "Община Чепеларе обяви частично бедствено положение, след като свлачище затвори пътя за село Забърдо и Чудните мостове.Според местната управа причина за свлачището са обилните валежи. На пътния участък постоянно падат камъни, които предизвикват риск за гражданите. На място има екипи за разчистване, а пътят е затворен. По изключение ще се пропускат линейки. Миналия месец на същото място се активизира голямо свлачище, което бе разчиствано от алпинисти. Областният управител на Смолян Недялко Славов съобщи, че в резултат на обилните валежи днес временно е било ограничено движението по пътя между Девин и Кричим поради наводнен пътен участък.", "date": "2018.07.31", "title": "Чепеларе обяви частично бедствено положение заради свлачище"}
{"url": "https://offnews.bg/politika/simeonov-shte-skochi-s-relsa-na-vrata-ot-burgaskia-most-ako-darzhavat-685417.html", "text": "\"Аз ще се върна в Бургас, ще отида на бургаския мост, ще си закача една релса на врата, ще скоча и ще се удавя.\"Това заяви пред  вицепремиерът Валери Симеонов, попитан какви ще бъдат действията на кабинета, ако и следващата инстанция потвърди решението на тричленния състав на ВАС.На 27 юли тричленен състав на в Плана за управление на Национален парк „Пирин“, приети от Министерския съвет през декември 2017 г. Според върховните съдии при издаване на административния акт са нарушени разпоредби на Закона за опазване на околната среда и на Закона за биологичното разнообразие и не са извършени екологична оценка и оценка на въздействието върху околната среда.На заседанието на кабинета другата седмица вицепремиерът Симеонов ще предложи държавата да обжалва решението на тричленния състав на Върховния административен съд.\"Трябва да има последователност в поведението на всеки индивид и на всеки орган. Министерски съвет има решение за приоритетно подпомагане на изграждането на втори лифт. Така че задължително трябва да обжалваме\", заяви Симеонов.", "date": "2018.07.31", "title": "Симеонов ще скочи с релса на врата от бургаския мост, ако държавата загуби делото за Пирин"}
{"url": "https://offnews.bg/politika/150-mln-lv-poveche-za-horata-s-uvrezhdania-ot-dogodina-obeshta-bori-685410.html", "text": "Премиерът Бойко Борисов обеща допълнителни 150 млн. лв. за хората с увреждания в следващия бюджет.Това заяви самият той след срещата му с родители на деца с увреждания и Национално представените организации, която продължи близо 5 часа в Министерски съвет. В нея взеха участие социалният министър Бисер Петков и омбудсманът Мая Манолова.По време на срещата бе решено, че ще бъде направена нова информационна система, която ще показва реалния брой на хората с увреждания и на базата на която ще се разработват всички политики оттук нататък.„Това, което мога да кажа и съм обявил, че пресмятаме, че за новия бюджет мога да гарантирам 150 млн. лв. повече за информационната система на хората с увреждания, освен 1 млрд. лв., които отиват сега. Проблемът е, че и те им се виждат крайно недостатъчни. Ще смятаме още, но трябва все пак да знаем какво държавата може да си позволи“, обясни премиерът, цитиран от \"Фокус\".След като информационната система бъде подобрена, регистърът ще показва реалния брой на хората с увреждания, а така ще се определи по-лесно индивидуалната нужда на всеки един от тях. Към момента тя показва, че в страната има 700 хил. души с увреждания.„Ще проверим дали всичките тези 700 хил. души наистина се нуждаят или дали са реално съществуващи. Защото може да има излоупотреби и може да се спестят пари. Изведнъж се отваря едно огромно перо, което ако искаме да го подредим, трябва да се заделят и допълнителни пари след това. Убеден съм в това нещо и очаквам да намерим най-прагматичния вариант“, коментира премиерът.Той допълни, че продължава работата по законите, които трябва да влязат септември – законите за хората с увреждания, за личната помощ и за социалните услуги.", "date": "2018.07.31", "title": "150 млн. лв. повече за хората с увреждания от догодина, обеща Борисов"}
{"url": "https://offnews.bg/futbol/45-godishen-napadatel-si-nameri-nov-otbor-685420.html", "text": "Възрастта е само цифра. Това твърдение намери ново доказателство в лицето на хърватския футболист Велдин Карич, който на 45 години си намери нов отбор и това е Вартекс Вараждин.Карич вече е защитавал неговите цветове от 1997 до 2004 година и добива статус на легенда, което му отваря вратите към гранда Динамо Загреб.Освен във Вартекс Карич е играл и Войводина, Марсония, Торино, Лугано, както и в някои отбори от ниските дивизии.В момента Вартекс е в криза и играе в четвъртото ниво на хърватския футбол, а в клуба гледат на новото си попълнение като на идеален учител за по-младите играчи, повечето от които могат да му бъдат синове.\"Добре дошъл, иконо на хърватския футбол\", написаха от Вартекс в социалните мрежи.В България пример за подобно дълголетие е вратарят на Славия Георги Петков, който е на \"крехките\" 42 години.", "date": "2018.07.31", "title": "45-годишен нападател си намери нов отбор"}
{"url": "https://offnews.bg/futbol/milan-otriaza-levski-zaradi-real-madrid-685428.html", "text": "Италианският гранд Милан няма да дойде за бенефисния мач срещу Левски на 11 август по повод 75-годишнината от раждането на клубната легенда Георги Аспарухов - Гунди.Това стана ясно след публикация на Реал Мадрид, от която става ясно, че \"росонерите\" са приели поканата на испанския колос за участие в 39-ото издание на приятелския турнир за трофея \"Сантяго Бернабеу\".Така Левски за втори път в рамките на месец остана без съперник за бенефиса, след като преди това получи отказ и от Бока Хуниорс.В момента се търси нова дата за провеждане на бенефиса през есента, като организаторите се опитват отново да уредят идването на Милан, но това изглежда много малко вероятно.Преди дни от организаторите обявиха, че са продали над 20 000 билета за мащабно рекламираното събитие. Новината е пореден удар върху Левски, който търпи унижения и на терена.Все пак организаторите се опитаха да успокоят феновете, че мач с Милан ще има.\"Поради промяна в спортния календар на Милан, събитието „75 години Георги Аспарухов“ се отлага за есента. Мачът в чест на Гунди между Левски и седемкратния повелител на Европа, който бе предвиден за 11 август, се мести за по-късна дата, която в момента се договаря между организатора Moko Solution и двата клуба. Мястото на събитието остава същото – национален стадион „Васил Левски“.Генералните промени в ръководството на „росонерите“ доведоха до множество реформи не само в управлението на клуба, а и оказаха влияние върху приятелските срещи и планирани изяви на червено-черните.Така футболните фенове у нас обаче ще имат възможност да видят звездите на Милан в оптимална спортна форма в резултат на крайния етап от лятната им подготовка.Всички закупени билети за събитието „75 години Георги Аспарухов“ ще важат без презаверка за новата дата\", пише в прессъобщението на Moko Solution .", "date": "2018.07.31", "title": "Милан отряза Левски заради Реал Мадрид"}
{"url": "https://offnews.bg/kultura/kartini-na-naj-dobrite-balgarski-hudozhnitci-ot-kolektciata-na-boian-r-685421.html", "text": "Националната галерия представя 91 живописни произведения от колекцията на Боян Радев, които могат да бъдат видени от 2 август в Двореца.В залите на Двореца са показани автори като Жорж Папазов, Златю Бояджиев, Давид Перец, Бенчо Обрешков, Елиезер Алшех, Илия Петров, Карл Йорданов, Иван Ненов и много други, които изграждат облика на българското изкуство през ХХ век.Големите спортисти остават в историята със спортните си постижения. При Боян Радев те са безспорни – два златни медала от Олимпийски игри (Токио, 1964; Мексико, 1968) и многократно световен шампион в класическата борба. Но той ще остане и в историята на българското изкуство - като един от притежателите на една от най-добрите колекции картини на родни художници.С тази изложбата Боян Радев отбелязва 50-годишнината от втория си златен медал от Олимпийските игри в Мексико през 1968.", "date": "2018.07.31", "title": "Картини на най-добрите български художници от колекцията на Боян Радев с изложба в Двореца"}
{"url": "https://offnews.bg/futbol/tcska-se-podsili-s-nov-napadatel-685431.html", "text": "Бразилският нападател Евандро Да Силва вече е футболист на ЦСКА, информира официалният сайт на клуба. Правата му бяха откупени от Коритиба и днес трансферът беше финализиран.21-годишният голмайстор е бил част от разширения състав на мъжкия национален отбор на Бразилия за световните квалификации с Еквадор и Колумбия. Тогава той е повикан от новоназначения селекционер Тите. Преди това нападателят се е подготвял с тима за Олимпийските игри в Рио де Жанейро редом до Неймар.До тези повиквателни се стига, след като Евандро изиграва силен дебютен сезон в Коритиба, като само за месец отбелязва 4 гола в 6 мача. В ЦСКА Евандро ще носи фланелката с номер 10.Днес футболистът се включи в заниманието на тима на базата в Панчарево и ще бъде на разположение на Нестор Ел Маестро за двубоя от третия кръг на Първа лига срещу Дунав, който е в неделя (5 август) от 20:45 часа на \"Армията\".\"За първи път ще играя извън бразилското първенство и се надявам бързо да се адаптирам към обстановката и да бъда полезен на отбора. Радвам се, че тук има мои сънародници, които ще ми помогнат да свикна с живота в България. Ще дам всичко от себе си, за да допринеса за успехите на ЦСКА\", сподели първите си впечатления от ЦСКА бразилският нападател.Междувременно треньорът Нестор Ел Маестро определи група от 18 футболисти за гостуването на Адмира Вакер. Реваншът от втория квалификационен кръг на Лига Европа е в четвъртък (2 август) от 20:00 часа българско време (19:00 часа австрийско) на \"Бундесщадион Зюдщат\".Групата за мача: Витаутас Черниаускас, Данте Стипица, Борис Секулич, Стивън Перейра, Божидар Чорбаджийски, Пламен Гълъбов, Жеферсон Телес, Ангел Лясков, Александър Дюлгеров, Валентин Антов, Жанио Бикел, Рубен Пинто, Едвин Джеси, Жоржиньо, Тонислав Йорданов, Тиаго Родригес, Кирил Десподов, Мауридес.", "date": "2018.07.31", "title": "ЦСКА се подсили с нов нападател"}
{"url": "https://offnews.bg/ikonomika/cheshkata-ppf-group-veche-ima-palen-kontrol-nad-telenor-v-balgaria-685427.html", "text": "PPF Group завърши придобиването на телекомуникационните активи на мобилния оператор Tеленор в Централна и Източна Европа, по-специално в Унгария, България, Черна гора и Сърбия.PPF Group получи всички необходими разрешения от съответните органи и изпълни всички други необходими процедури, съобщиха от инвестиционно-финансовата група.В резултат PPF Group вече притежава пълен контрол над операциите на Tеленор в Унгария, България, Черна гора и Сърбия.Общата стойност на закупените активи е 2,8 млрд. евро (изчислена на база стойност на предприятията). PPF Group е финансирала сделката чрез синдикиран заем.Покупката е най-голямата в телекомуникационния сектор в Централна и Източна Европа от 2011 г. насам.Собствените активи на PPF Group надвишават 38 милиарда евро (към 31 декември 2017 г.). Основен собственик на групата е чешкият милиардер Петр Келнер.", "date": "2018.07.31", "title": "Чешката PPF Group вече има пълен контрол над Tеленор в България"}
{"url": "https://offnews.bg/112/mikrobus-ubi-13-godishno-momche-na-trotoar-v-zlatograd-685424.html", "text": "13-годишно момче е загинало след тежък пътен инцидент, станал към 17.15 ч. днес в Златоград.Микробус, управляван от 56-годишен шофьор, по неизяснени засега причини е ударил детето на тротоара край пешеходна пътека на ул. „България“ в града. По-късно момчето е починало, съобщават от пресцентъра на МВР.Алкохолната проба на шофьора е отрицателна.На мястото на инцидента е извършен оглед. ", "date": "2018.07.31", "title": "Микробус уби 13-годишно момче на тротоар в Златоград"}
{"url": "https://offnews.bg/obshtestvo/zatvariat-za-kratko-krastovishteto-na-rektorata-v-nachaloto-na-avgust-685414.html", "text": "Цялостният ремонт на столичния бул. „Христофор Колумб“ между ул. \"Неделчо Бончев“ и ул. „Продан Таракчиев“ ще завърши до средата на август. Това каза кметът на София Йорданка Фандъкова при проверка на ремонтните дейности там.Между 11 и 13 август, според метеорологичните условия, е планирано цялостното затваряне на движението, за да се положи последният износващ слой асфалт. Освен пътните настилки в участъка се изграждат нови тротоари и улично осветление. Веднага след това ще започне ремонтът на Източната тангента, който се очаква да завърши до 15 септември.До края на седмицата е предвидено да завърши и ремонтът на бул. „Васил Левски“ от ул. „Граф Игнатиев“ до бул. „Цар Освободител“. След това ще стартира преасфалтиране на участъка до паметника на Васил Левски. За възможно най-кратко време в първата половина на август ще се наложи затваряне на кръстовището на Ректората, за да се ремонтира, както миналата година беше ремонтирано кръстовището на Орлов мост. В момента се работи на около 30 големи обекта в София, като на някои от тях има забавяне с по няколко дни заради валежите в последните седмици. Надзорните фирми и екипите на дирекция „Транспортна инфраструктура“ следят сроковете, като на първо място е заложено качеството на извършената работа, стана ясно още от думите на Фандъкова. ", "date": "2018.07.31", "title": "Затварят за кратко кръстовището на Ректората в началото на август"}
{"url": "https://offnews.bg/dw/balgarite-koito-spiat-pod-mosta-nadnicharite-ot-miunhen-685425.html", "text": "Те спят, където намерят и работят, каквото им падне - българските надничари от Мюнхен. Само в баварската столица те са хиляди. И повечето от тях водят мизерно съществуване, пише в репортаж \"Нойес Дойчланд\".Левият берлински всекидневник „Нойес Дойчланд\" (да не се бърка с някогашния орган на компартията на ГДР) публикува обширен репортаж за българи от турскоезичното малцинство, които живеят на улицата в баварската столица и се препитават със случайна работа. Вестникът ги описва като „надничарите на 21-ви век\": 47-годишният Исмет, 53-годишният Валентин и 43-годишният Красимир. Историите в този репортаж са поучителни за всички, които се отправят към Мюнхен, за да си търсят късмета. Впрочем, там вече живеят поне 13 хиляди българи.Новите бохеми?„Те са от България и, според правото на ЕС, могат да живеят и да работят в Германия. Право на социални помощи обаче нямат. Пък и жилище не могат да си намерят в града с най-високите наеми в цяла Германия. Така те тримата, заедно с други свои другари, спят под моста – на домъкнати от нейде матраци, сред няколко стола и маса от сметището. Нощем си светят със свещи и джобни фенерчета. Под моста се вижда още един куфар на колелца и дори ваза с цветя. Новите бохеми ли са това, пита изданието.„Тук съм направо загубен\", казва Красимир и в потвърждение показва найлонова торбичка с празни бутилки за връщане. От тях живее. Над главите си, от долната страна на моста, са залепили с тиксо една вестникарска изрезка. „Смъртта на бездомника\" – така е озаглавена статията, в която се говори за Христо Ванков. 57-годишният българин, който също спеше под моста, но не издържа на живота на улицата и почина от хроничния си диабет. (…)Осем часа сутринта, на ъгъла между Ланверщрасе и Гьотещрасе в Мюнхен, в един истински студен ден: в квартала близо до гарата зарзаватчиите вече изкарват стоката си, докато край светофара са се скупчили десетина мъже, които се топлят с картонени чаши кафе. Това е „Пиацата на надничарите\", както я наричат някои. Тук се събират главно хора от България, които чакат някой да им предложи работа: я на строеж, я като чистачи,или някакъв друг вид физически труд. (…)\"Искам да изкарвам пари\"Понякога местните хора се оплакват от групичката мъже в работно облекло. Повечето от тях са от Пазарджик, град с около 70 хиляди жители в централна България. И в мнозинството си принадлежат към турскоезичното малцинство. Какво търсят тук?„Искам да работя и да изкарвам пари\", казва един от мъжете, който вече от три години е в Мюнхен. Проста работа: у дома няма работа, а когато има, заплащането е евро и половина на час. В Германия за три месеца изкарваш толкова, колкото в България за цяла година. Когато температурите го позволяват, повечето спят на открито – в парковете, под мостовете, в жилищни входове, в стари автомобили. (…)Германия е предпочитана цел на трудовите мигранти от Югоизточна Европа, четем по-нататък в публикацията. В момента в Мюнхен живеят 13 хиляди българи и 18 800 румънци – повечето от тях в мизерни условия. Двете страни са членки на ЕС и гражданите им имат право на свободно придвижване – тоест могат свободно да избират къде да живеят и да работят. Но социалната мрежа, която може да им помогне, е доста рехава. Това се отнася примерно до здравните осигуровки. Много от тези хора, които въртят дребен бизнес или пък се водят самонаети, не изкарват достатъчно пари, за да могат да се осигурят здравно. Нямат и постоянно местоживеене.\"Фатално закъснялата помощ за ХристоВъв втората част от дългия репортаж, публикуван в берлинския „Нойес Дойчланд\", се разказва тъжната история на 57-годишния Христо Ванков. Останал без работа в Пазарджик, с разпаднало се семейство, той тръгва да си търси късмета в Мюнхен, където вече 13 години живее на улицата. Диабетът го мъчи, често има и припадъци. С помощта на хуманитарни организации се опитва да получи от общината право на подслон в някой от приютите. За целта обаче трябва да докаже, че няма дом в България, или да представи свидетелство, че наемодателят му е прекратил договора и вече няма покрив над главата си. В крайна сметка Христо Ванков печели съдебния спор, но тъй и не доживява да получи подслон от общината. „Без здравна осигуровка той не можеше да получи трайно и редовно лечение, а белязаният от лишения живот на улицата си каза думата\", е записано върху некролога му.В края на репортажа Исмет и Валентин се връщат заедно с репортера на последния строителен обект, където са работили, но не са получили никакви пари. След известно лутане успяват поне да разберат кой от подизпълнителите се опитва да ги измами – тях самите и покойния Христо Ванков, чиито пари те също искат да приберат. Седмица по-късно подизпълнителят все пак им изплаща едноседмичния труд.В допълнение към този репортаж \"Нойес Дойчланд\" публикува и информационно каре за правата и задълженията, които имат трудовите мигранти от България и Румъния в Германия.", "date": "2018.07.31", "title": "Българите, които спят под моста - надничарите от Мюнхен"}
{"url": "https://offnews.bg/politika/oblastniat-upravitel-na-sofia-iska-ostavkata-na-zamestnika-si-685430.html", "text": "Областният управител на Софийска област Илиан Тодоров иска оставката на заместник-областния управител Николай Николов заради \"постоянно неизпълнение на служебните задачи и неявяване на работа\". Илиан Тодоров е назначен на поста от квотата на \"Атака\", а Николай Николов - от квотата на ГЕРБ.От пресцентъра на Софийска област обявиха в прессъобщение, че \"за последните 5 календарни месеци при 102 работни дни Николов се е явил на работа само 42 работни дни, в които влизат 19 дни отпуска. Реално на работните си задължения в областна администрация на Софийска област Николов е „посветил“ 23 работни дни.\"Данните са отчетени чрез входно-изходната система за електронно чекиране.В прессъобщението Тодоров директно се обръща към  Министерския съвет с въпросите: ", "date": "2018.07.31", "title": "Областният управител на София иска оставката на заместника си"}
{"url": "https://offnews.bg/politika/voennoto-ministerstvo-obiavi-pilotite-sa-prichinili-katastrofata-na-m-685393.html", "text": "Загуба на рефлексите на пилотите е причина за катастрофата на вертолета Ми-17, който се разби през юни в авиобаза Крумово и загинаха двама пилоти. Това съобщи заместник-министърът на отбраната Анатолий Величков, цитиран от БНТ.Версията военното министерство за катастрофата взе обрат, след като първоначално военният министър Красимир Каракачанов обяви, че най-вероятната причина за авиоинцидента е механичен проблем в опашната част на машината. След като стана ясно, че хеликоптерът е , версията на МО за катастрофата започна да се изменя. От ръководството на ведомството намекнаха, че все пак може да става въпрос за пилотска грешка. Инцидентът дойде в момент, в който военните пилоти летят под стандартния минимум часове. \"На всички е ясно, че състоянието на летателната ни техника не е най-доброто и министерството предприе необходимите мерки за възстановяване на летателната годност не само на хеликоптерната авиация, но, както е известно, с подписването на Договора за интегрирана логистична поддръжка на МиГ-29 до 2021 г., а предстои работа по сключване на Договор за поддръжка и за възстановяване на летателната годност на щурмовата авиация Су-25\", заяви зам.-министърът на отбраната.В същото време от  за пилотска грешка и обявиха, че мнението на Министерството на отбраната за инцидента ще бъде взето предвид, но решаваща за разследването ще бъде техническата експертиза. Същевременно Министерството на отбраната ще отдели 31 млн. лв. за ремонта на старите съветски вертолети на въоръжение в Българската армия, става ясно от проект, оповестен от ведомството.", "date": "2018.07.31", "title": "Военното министерство обяви: Пилотите са причинили катастрофата на Ми-17"}
{"url": "https://offnews.bg/futbol/noviat-trenior-na-levski-dano-donesa-trofei-red-i-distciplina-v-klub-685397.html", "text": "Новият треньор на Левски Славиша Стоянович си постави високи цели начело на \"сините\". Специалистът сподели, че иска да спечели със \"сините\" първа титла от 2009 година насам.Стоянович даде първата си пресконференция тази сутрин, след като снощи подписа договор за 1+1 години с клуба. На поста той смени Делио Роси, който беше освободен след отпадането от Вадуц в първия квалификационен кръг на Лига Европа.\"Дано донеса трофеи, ред и дисциплина в клуба. Избягвам да употребявам клишета, когато говоря. Идвам във велик клуб с велика история. Тук са били велики треньори и велики футболисти.Разбирам каква голяма отговорност поемам с голям клуб като Левски. Ще давам максимума от себе си – винаги. Ако футболистите правят това, което искам, което им казвам, съм сигурен, че ще имаме добри резултати.Гледах някои от мачовете на Левски по телевизията и анализирах играта на тима. До мен бяха моите помощници. Има и позитивни, и отрицателни неща. Трябва да се анализира дали отборът е претоварен, а също така дали е тренирал прекалено малко. На моменти играта на Левски не е на нужното ниво\", каза Стоянович.Словенският спец сподели, че в състава му няма баланс и трябва да се вземат нови крайни бранители, тъй като на тези позиции разполага само с Милош Цветкович и Иван Горанов, който е контузен.Това наложи по време на снощното домакинство с Черно море (2:2) на поста ляв защитник да се изявява Аймен Белаид, чиято сила е в сърцето на отбраната.\"Трябва да реагираме на трансферния пазар, не да чакаме зимата. Имаме само един ляв и един десен защитник, а на други позиции се е получило претрупване. Нужен е баланс\", заяви Стоянович.Той говори за средата на терена, където \"сините\" имат петима футболисти. Това са Давиде Мариани, Антони Белмонт, Жорди Гомес, Хали Тиам и Филипе Нашименто. От няколко дни се говори и за завръщане на Васил Панайотов.", "date": "2018.07.31", "title": "Новият треньор на Левски: Дано донеса трофеи, ред и дисциплина в клуба"}
{"url": "https://offnews.bg/obshtestvo/poshtite-si-tarsiat-ohrana-sreshtu-60-mln-lv-685385.html", "text": "Български пощи обявиха обществена поръча за охрана на обща стойност 60 млн. лв. без ДДС.Охраната е за 186 обекта на пощите в цялата страна за физическа охрана и 633 със сигнално-охранителна техника, включително офиси и складови обекти. Изискване към изпълнилите е да имат реализиран минимален общ оборот в размер на 60 милиона лева, изчислен на база годишните обороти през последните три приключили финансови години в зависимост от датата, на която участникът е създаден или е започнал дейността си, трябва да имат автопатрули за не по-малко от 150 обекта и възможност за реакция с автопатрулни екипи и транспорт на ценни пратки и товари с не по-малко от 500 служители на трудови договори.Участниците следва да разполагат с минимум 100 мобилни патрули на територията на страната и минимум 200 специализирани бронирани автомобили.В момента охраната на пощите се извършва от ВИП-Секюрити, които през 2015 година  на пощите при \"форсмажорни\" обстоятелства. ", "date": "2018.07.31", "title": "Пощите си търсят охрана срещу 60 млн. лв."}
{"url": "https://offnews.bg/futbol/gerant-tomas-vdigna-prodazhbite-na-velosipedi-v-uels-685416.html", "text": "Победата на уелсеца Герант Томас в завършилата в неделя колоездачна Обиколка на Франция вдигна рязко продажбите на велосипеди в страната.\"Това е невероятно, продавам повече колела отвсякога. И всичко това е по вина на мистър Томас\", ликува собственикът на Cardiff bike shop Деймиън Харис.\"В магазина идват родители с деца и питат за велосипеди като на Томас и отбора на Sky. Това е много готино\", допълва продавачът.Все пак питащите едва ли си тръгват с такива колелета, тъй като те често са произведени по поръчка и са с доста солени цени за непрофесионалисти.Бум на интереса отчитат и в колоездачните клубове в Уелс.\"Герант Томас вдъхнови младите да карат колело. Интересът към спорта е постоянен, но сега рязко се увеличи\", казва изпълнителният директор на уелския колоездачен съюз Ан Адамс-Кинг.Самият Томас е започнал професионалните си занимания в Maindy Flyers club при треньора Фарис Солиман и досега го посещава, за да окуражава младите.", "date": "2018.07.31", "title": "Герант Томас вдигна продажбите на велосипеди в Уелс"}
{"url": "https://offnews.bg/bojni/hiui-fiuri-sashto-otkazva-da-se-bie-s-kubrat-pulev-685399.html", "text": "Звездата ни в профибокса Кубрат Пулев отново удари на камък, след като промоутърите на българина и Хюи Фюри не се разбраха за организирането на мач между двамата.Сега екипите на двамата боксьори ще участват в търг за получаване на правата на битката. Наддаването ще се проведе на 9 август в централата на IBF в Спрингфилд (щат Ню Джърси), съобщава \"boxingnews24.com\".Участието в такъв търг не е новост за екипа на Кобрата. Наддавания имаше и за мачовете му с Дилиан Уайт и Джарел Милър. И в двата случая хората на българския боксьор печелеха правото за организиране на срещите, а съперниците му и двата пъти след това отказаха да се бият с Пулев.Уайт, чийто прякор е Костотрошача, и Милър, известен като Голямото бебе, не пожелаха да пътуват до София за мача. Хюи Фюри, който е братовчед на бившия световен шампион Тайсън Фюри, е готов да се срещне с Кубрат Пулев в българската столица. Явно разминаването е станало заради разпределението на парите от боя.", "date": "2018.07.31", "title": "Хюи Фюри също отказва да се бие с Кубрат Пулев"}
{"url": "https://offnews.bg/kultura/mecho-puh-se-zavrashta-vav-film-za-porasnalia-kristofar-robin-trejlar-685398.html", "text": "Eдни от най-обичаните герои за всички времена - Мечо Пух и приятеля му Кристофър Робин се завърнаха в нов филм.Лентата, озаглавена \"Крестофър Робин\", бе представена официално в Калифорния. Тя разказва историята на вече порасналия Кристофър Робин, който се опитва отново да намери забавлението и въображението в живота си. Тогава се среща отново и с приятелите си от детството - Мечо Пух и компания.Юън Макгрегър влиза в ролята на порасналия и работещ Кристофър. Режисьор е Марк Фостър, а много обичани актьори озвучават героите във филма.Брад Гарет, когото познаваме като Робърт Бароун от сериала \"Всички обичат Реймънд\", озвучава Йори. Джим Къмингс пък дава гласа си на Мечо Пух и Тигъра.", "date": "2018.07.31", "title": "Мечо Пух се завръща във филм за порасналия Кристофър Робин (трейлър)"}
{"url": "https://offnews.bg/politika/ot-nachaloto-na-godinata-deputatite-sa-prieli-92-zakona-685391.html", "text": "От началото на годината 44-тото Народно събрание е приело 92 закона и 77 решения. Това сочи справка, подготвена от парламентарния пресцентър и дирекция „Пленарни заседания, парламентарен контрол и финални текстове“ на Народното събрание.От 1 януари до 26 юли 2018 г. в Народното събрание са постъпили 115 законопроекта, като 69 от тях са внесени от народни представители. Предложените проекти на решения са 113, от които 95 са на депутати, внесен е и един проект за декларация.От началото на годината 44-тото Народно събрание е провело 83 пленарни заседания, три от които извънредни.От 1 януари до 26 юли 2018 г. в Народното събрание са постъпили 996 въпроса и 46 питания на народни представители. Били са проведени разисквания по седем питания, два вота на недоверие на Министерския съвет и са осъществени седем изслушвания. Отговори са получени на 869 от зададените 996 въпроса на народни представители и на 35 от 46 питания.От началото на годината парламентарен контрол е провеждан в 25 пленарни заседания. За осъществяване на контролната функция на Народното събрание са използвани 100 часа и 51 минути.На най-много въпроси и питания от началото на годината са отговорили министърът на финансите Владислав Горанов – 123, министърът на регионалното развитие и благоустройството Николай Нанков – 119, министърът на земеделието, храните и горите Румен Порожанов – 106, министърът на вътрешните работи Валентин Радев – 100, министърът на здравеопазването Кирил Ананиев – 98, министърът на околната среда и водите Нено Димов – 57, министърът на образованието и науката Красимир Вълчев – 55, министърът на труда и социалната политика Бисер Петков – 45, заместник министър-председателят по обществения ред и сигурността и министър на отбраната Красимир Каракачанов – 26, министърът на културата Боил Банов – 26 и т.н.Най-много въпроси и питания са отправили народните представители Георги Гьоков – 74, Георги Стоилов – 70, Иван Димов Иванов – 67, Иван Валентинов Иванов – 43, Георги Йорданов – 40, Любомир Бонев – 40, Илиян Тимчев – 34, Кристина Сидорова – 34, Светла Бъчварова – 34, Надя Клисурска-Жекова – 31 и т.н.През четвъртата си сесия 44-тото Народно събрание е приело 43 закона и 51 решения. Парламентът е имал 43 редовни и две извънредни пленарни заседания.В периода от 16 април до 26 юли 2018 г. са внесени 73 законопроекта, като 47 от тях са на народни представители. Постъпили са 71 проекта за решения, от тях 59 са от депутати.Използваното време за осъществяване на контролната функция на парламента през четвъртата сесия е 50 часа и 28 минути, като парламентарният контрол е провеждан в 13 пленарни заседания.В Народното събрание от 16 април до 26 юли 2018 г. са постъпили 392 въпроса и 17 питания. В този период е имало шест изслушвания, три разисквания по питане и един вот на недоверие на Министерския съвет.Проведени са разисквания по питания за политиката за интеграция на хората с увреждания, за Националната здравна карта на Република България и за политиката на правителството по въпросите на миграцията в България и Европа.За периода от 16 април до 26 юли 2018 г. членовете на правителството са отговорили на 300 въпроса и 11 питания. На най-много въпроси и питания са отговорили министърът на земеделието, храните и горите Румен Порожанов – 62, министърът на здравеопазването Кирил Ананиев – 32, министърът на вътрешните работи Валентин Радев – 32, министърът на регионалното развитие и благоустройството Николай Нанков – 29, министърът на образованието и науката Красимир Вълчев – 26, министърът на труда и социалната политика Бисер Петков – 20, министърът на околната среда и водите Нено Димов – 20, министърът на финансите Владислав Горанов – 14, министърът на транспорта, информационните технологии и съобщенията Ивайло Московски - 12, министърът на културата Боил Банов – 12 и т.н.Най-много въпроси и питания са отправили народните представители Георги Гьоков – 35, Георги Стоилов – 32, Иван Димов Иванов – 29, Георги Йорданов и Кристина Сидорова – 18, Илиян Тимчев – 16, Любомир Бонев – 15, Анелия Клисарова, Иван Валентинов Иванов и Светла Бъчварова – 14.От народни представители от ПГ „БСП за България“ са внесени най-много въпроси и питания – 324 въпроса и 13 питания. От ПГ „Обединени патриоти“ са отправили 34 въпроса и едно питане, от ПГ на ПП ГЕРБ – 16 въпроса и 3 питания, от ПГ на ДПС – 8 въпроса и от ПГ на ПП ВОЛЯ – 7 въпроса.", "date": "2018.07.31", "title": "От началото на годината депутатите са приели 92 закона"}
{"url": "https://offnews.bg/futbol/delio-rosi-oprostil-polovinata-si-zaplata-na-levski-685386.html", "text": "Италианският треньор Делио Роси се е отказал от половината пари, които е имал да получава от Левски до края на договора му през лятото на 2019 година, информира \"24 часа\".Италианецът и клуба се разделиха след отпадането още в първия кръг на квалификациите за Лига Европа срещу носителя на купата на Лихтенщайн Вадуц. Макар собственикът Спас Русев да обяви, че се разделят с Роси по взаимно съгласие, преговорите се проточиха седмица, като Роси настояваше да получи заплатата си до края на договора.В крайна сметка страните са се споразумяли за половината. Така 58-годишният Роси си тръгва с малко над 100 000 евро от \"Герена\". Тримата му помощници също ще получат половината от парите, които им се полагат по договор. На тръгване от \"Герена\" Роси и щабът му дори не се сбогуваха с футболистите.Явно отношенията са били обтегнати, тъй като в следващите дни никой от играчите не показа, че страда за бившето спортно-техническо ръководство.От днес започва нова ера на \"Герена\", след като беше официално представен новия треньор Славиша Стоянович. Той веднага призова за привличане на нови играчи сега.“Трябва да се реагира на трансферния пазар. Не трябва да се чака до зимата. В клуба има само един ляв и десен краен бранител. В Левски има позиции, на които има само по един играч, а на други са повече. Нужен е баланс в отбора”, заяви Славиша Стоянович.", "date": "2018.07.31", "title": "Делио Роси опростил половината си заплата на Левски"}
{"url": "https://offnews.bg/dom/vav-vietnam-sazdadoha-most-poddarzhan-ot-ratce-snimki-video-685389.html", "text": "Във Виетнам създадоха мост с екстравагантен дизайн, който привлече хиляди туристи само за няколко дни. Съоръжението е проектирано така, че да изглежда сякаш две гигантски ръце го поддържат.„Златният мост“, както е името на архитектурното чудо, се намира на 1400 метра надморска височина. Разположен е над хълмовете Ба На и предлага величествени гледки към околността.Пътеката е декорирана с лилави хризантеми и е дълга почти 150 метра, а изваяните ръце и цялостният вид на съоръжението напомнят на сцена от култовата поредица „Властелинът на пръстените“. Проектът за моста е на компания, наречена TA Landscape Architecture и въпреки че ръцете изглеждат като издълбани от камък, те всъщност са стоманени мрежи, облицовани с фибростъкло и боядисани в нужните цветове.Цялата конструкция на моста е отнела около година.", "date": "2018.07.31", "title": "Във Виетнам създадоха мост, 'поддържан' от ръце (снимки + видео)"}
{"url": "https://offnews.bg/obshtestvo/flashmob-na-tcentralna-gara-sofia-utre-za-130-g-ot-otkrivaneto-j-685400.html", "text": "130 години от официалното откриване на Централна гара София се навършват утре. В чакалнята ще се състои фолклорен флашмоб - от 12 часа служители на железницата, ансамбъл Българани и пътници ще отбележат годишнината на знаковата сграда с празнични хора, съобщи НКЖИ. Първоначалната сграда е проектирана от архитектите Антонин Колар, Богдан Прошек и Тодор Марков и е пусната в експлоатация през 1888 г. Тази сграда е напълно разрушена на 15 април 1974 г., а новата по проект на арх. Милко Бечев е открита на 6 септември 1974 г. На 3 април 2014 г. започна цялостен ремонт на гарата със средства от Оперативна програма „Транспорт“, който приключи в началото на 2016.След Освобождението Австро-Унгария, Сърбия, България и Турция се задължават да построят на своите територии съответните железопътни участъци на международната трансбалканска железница Виена - Цариград. За страната ни това е участъкът Цариброд - София – Вакарел. Преговорите за трансбалканската железница между четирите заинтересовани държави започват от 1881 г. и продължават до май 1883 г., когато във Виена е подписана Четворна конвенция.Непосредствено след това в Народното събрание на България се внася закон за построяването на железопътната линия Цариброд - София – Вакарел. Предприемачът Иван Грозев създава българско акционерно дружество, което получава залог от Българската народна банка. Съгласно договора жп линията трябва да бъде предадена за експлоатация в края на 1886 г., но заради събитията около Съединението и обявената война на България от Сърбия, тя е завършена през 1888 г. На 7 юни линията е свързана със сръбските железници, а на 1 август е въведена в международна експлоатация.Откриването на линията за международни съобщения, а заедно с това и освещаването на Централна гара София става на 1 август 1888 г., когато по обяд пристигна първият международен влак от Лондон и Париж (легендарният Ориент експрес), който отпътува рано на другия ден за Пловдив, Одрин и Цариград.За времето си гара София е била най-внушителната не само за България, но и за Балканите. Сградата е била едноетажна, дълга е 96 м. и широка – 12 м., в източната и в западната част е оформена с втори етаж, а в средата със скромен висок свод над вестибюла, съединен с часовникова кула, която гледа към Витоша. В нея се помещават всички служебни канцеларии, а за пътниците има 3 чакални: първи клас с червени кадифени канапета, втори клас – със зелени и трети клас – с дървени пейки. В мазето е парното отделение и банята за персонала.Плановата схема е типична за този вид сгради – обширен централен вестибюл през два етажа и странични крила. Външната архитектура е с италиански ренесансови форми. Гарата се е осветявала от газови лампи. До главната врата на перона, под перонния часовник, е имало голяма камбана, а по-късно звънец: първи звънец – продажба на билети, втори– качване на пътниците и сбогуване, с трети – тръгване на влака.За пръв началник на Софийската гара е назначен Йосиф Карапиров, служител в Хиршовата железница.", "date": "2018.07.31", "title": "Флашмоб на Централна гара София утре за 130 г. от откриването й"}
{"url": "https://offnews.bg/nashite-avtori/smiana-na-platnata-ili-s-kakvo-shte-zapomnim-izminalia-politicheski-s-685432.html", "text": "Този политически сезон беше белязан от председателството на Съвета на Европейския съюз и опитите за компрометирането му. Правителството успя да спази сроковете и да отстои собствените си предложения в общата програма на триото Естония – България – Австрия и направи възможно преминаването в друг ритъм на работа още преди края на миналата година. Опозицията се опита да атакува не съдържанието и програмните приоритети, а подготовката за председателството, като по този начин сама се изолира от процеса на формиране на европейския дневен ред.Правителството и парламентарното мнозинство успяха да осигурят провеждането на процеса на подготовка на законодателните инициативи в добро темпо и при много високо оценявани качества на администрацията и политическите екипи, работили по дневния ред на председателството. Опозицията успя да внесе два вота на недоверие и да създаде представата за някакъв паралелен на европейския дневен ред с тезата, че правителството се занимава само с „външна политика” и „загърбва проблемите на хората”.Макар и повтаряна многократно, тази теза не успя да формира устойчиво критични нагласи. След като стана ясно, че председателството, а с това и позициите на България в Европейския съюз, няма да бъдат компрометирани, опозицията се фокусира върху противопоставянето между европейския и някакъв „вътрешен”, български дневен ред, с което за пореден път се изолира от съществения публичен дебат. За да бъде пропагандирана тази теза, опозицията се опита да създаде каскада от провокации, които трябваше да обслужат пропагандната теза за радикализиране на социалните проблеми, разчитайки вече не на фалшиви новини, а на първични страхове.Всичко това предизвика особен ефект на „смяна на платната”. Вместо да търси възможности за критика към ГЕРБ по отношение на европейския стил на управление и идентичност на партията, БСП сама се постави извън европейския контекст. От друга страна, трите политически формации, парламентарно представени като Обединени патриоти, показаха, че са в състояние да отстояват европейските приоритети, с които се ангажира българското председателство. Те осигуриха необходимата подкрепа за правителството, докато социалистите използваха атаката си срещу Конвенцията на Съвета на Европа за превенция и борба с насилието над жени и домашното насилие, за да се опитат да заемат онова, което те си представят като „електорална ниша” на националпопулизма.В края на този политически сезон сме свидетели на съществено разместване в позициите на политическите субекти. Изострената конкуренция между ВМРО, НФСБ и Атака в началото на предизборната кампания за европейските избори започна да привлича в своята орбита БСП. Националистическите партии формираха по-силно поле на притегляне от социалистите. БСП се премества по посока на Патриотите, а не обратното. БСП се опитва да се конкурира с ОП, а не обратното. БСП се опитва да привлече на своя страна избирателите на ВМРО, НФСБ и Атака, а не обратното.Социалистите напускат своята „зона на отговорност”, своята собствена идеологическа рамка, за да се приближат до националистите и да влязат в конкуренция с тях. Изглежда, че това не е ситуативен ефект, породен от задълбочаващата се дезориентация в ръководството на партията. В ход е процес на усилено изграждане на пара-идеологическа рамка, която да обоснове това изместване. През последните месеци ни обясняват, че БСП всъщност се противопоставяла на нео-либералния модел на Европа и разпознавала във все по-голяма степен „пътя” на страните от Вишеградската четворка като алтернатива. Този опит за изграждане на идеологическо обяснение за действия, насочени единствено и само към ограничаване на щетите, е интересен и много поучителен.Пропагандаторите на „новия курс” на БСП ни убеждават, че нео-либерализмът е основният проблем на Европа и те противопоставяйки му се яростно, всъщност бранят европейските ценности. Истината е много по-неприятна. Европейската идея винаги е била десен политически проект, който олевяваше непрестанно през изминалите десетилетия. Колкото по-висок ставаше стандартът на живот, толкова повече европейските лидери призоваваха да се регулираме все повече, вместо да работим повече заедно.Олевяването има своите съвсем конкретни и видими белези – то винаги се изразява във форсиране на регулацията за сметка на конкуренцията. Представата за Обединена Европа като за пространство, което ще бъде все по-строго регулирано, дори и за безсмислени неща, е лява представа, както и квотното разпределение на бежанците, което наистина доведе до дълбоко вътрешно разделение заради упоритостта, с която беше налагано. Именно олевяването на Европа е причината, както за нейното временно отслабване, така и за катастрофалните погроми, които преживяват всички леви, социалистически и социалдемократически партии през изминалите години.БСП остава единствената партия-член на Партията на европейските социалисти, която опитва да „смени платната” и да изостави социалистическата идеология за сметка на национал-популизма, съчетан с откровен пост-тоталитарен реваншизъм. Метаморфозата е наистина впечатляваща. Вместо от името на „хората на наемния труд”, на онези, които създават общественото богатство, на онези, които са „потиснати и унижени”, БСП започна да говори от името на „народа си”. Ръководството на БСП започна да лансира тезите си от името на „народа ни”. Още по-впечатляващо е това, че усилията на пропагандаторите на новия курс са съчетани с противопоставяне между европейските либерални ценности и тоталитарния режим от съветски тип. Всички европейски социалисти търсят път за излизане от дълбоката криза на доверие, която предизвикаха, но само българските социалисти предпочетоха да не търсят нов път, а просто да сменят посоката.Да настояваш, че тоталитарният режим от съветски тип е създал и би могъл отново да създаде по-добри житейски перспективи и по-високо обществено благосъстояние от онова, което България постига и може да постигне днес, не е противопоставяне срещу нео-либерализма. Това не е и нео-консерватизъм. Това е просто панически опит за смяна на платната, за форсиране на носталгията по отминалата младост и насъскване на анти-европейски нагласи в стила на руската пропаганда. Този път не води никъде. „Визията за България” показва точно това – вместо визия за „народа си”, БСП ни предложи диагноза за степента на отклонение, за дълбочината и обхвата на процеса на загуба на чувство за реалност и ориентация в съвременния политически живот.В края на този сезон ГЕРБ запазват и разширяват позициите си, след като доказаха способността си да следват и участват във формирането на европейския дневен ред. ДПС продължава да поддържа първоначалната си теза и ускорява възстановяването си след атаката на ДОСТ. Воля провокира все по-остро и без това изострените отношения на съперничество в полето на трите партии, формиращи парламентарната група на Обединени патриоти. Единствено БСП се опитва да ги заобиколи през „монопола си върху миналото”, разчитайки на подкрепа от периферни групи от избиратели на Патриотите, които биха се впечатлили от изострянето на тона между председателите на националистически формации.БСП не успява да разшири електоралната си подкрепа, независимо от все по-радикалното си противопоставяне срещу ГЕРБ. Нещо повече, тази тактика прави все по-трудно постигането на евентуално сътрудничество, както между БСП и Патриотите, така и между социалистите и ДПС. БСП отново е без стратегически партньор и без реална перспектива за формиране на такъв. В края на този сезон социалистите не могат да разчитат на нищо повече освен на повече от същото – радикално противодействие по всяка тема; ситуативно и конюнктурно противопоставяне; игра със страховете на хората и гръмки призиви от името на „народа им”.В тази ситуация предизвикването на предсрочни парламентарни избори чрез политически средства, не само до края на тази година, но и до изборите за Европейски парламент, изглежда практически невъзможно. Резултатите от европейските избори ще формират политическата атмосфера, в която ще се проведат местните избори, но дори и малко по-слаб резултат за БСП ще означава само, че смяната на платната е извела партията на друг път, встрани от възможността за създаване на реална управленска и политическа алтернатива.", "date": "2018.07.31", "title": "Смяна на платната, или с какво ще запомним изминалия политически сезон"}
{"url": "https://offnews.bg/obshtestvo/sled-protestite-bojko-borisov-razgovaria-s-roditeli-na-detca-s-uvrezh-685402.html", "text": "Над 3 часа продължи срещата между министър-председателя Бойко Борисов и родители на деца с увреждания, които протестират повече от два месеца. Родителите бяха поканени от премиера. Те настояват за реформа в системата за хора с увреждания повече от два месеца. Родителите на деца с увреждания са категорични, че трябва да има закон за личната помощ, както и центрове за хора с увреждания. Друго от техните искания е и финансова подкрепа - според индивидуалните потребности на лицата с увреждания.На срещата присъства омбудсманът Мая Манолова и Емил Мавродиев - мъжът, който вчера остави на грижите на премиера 18-годишния си син Петър, който страда от детска церебрална парализа.Вчера се проведе национален протест, организиран от родителите, под надслов \"Системата ни убива - всички\". Той блокира движението пред Народното събрание, а недоволстващите развяха черни знамена и разпънаха български трибагреник, дълъг 750 м. Протестът издигна лозунга \"Системата няма да ни убие\" и поиска оставката на премиера Бойко Борисов. ", "date": "2018.07.31", "title": "След протестите: Бойко Борисов разговаря с родители на деца с увреждания над 3 часа"}
{"url": "https://offnews.bg/izvan-terena/mesi-i-suares-pribirali-po-50-evro-na-den-ot-specheleni-basove-685401.html", "text": "Защитникът на Барселона Йери Мина разказа пред изданието \"Бокас\" как е протекла адаптацията му в редиците на каталунците.Колумбиецът бе привлечен в испанския отбор през януари тази година. За това време той участва в шест мача, но по всяка вероятност ще бъде продаден в близото бъдеще.\"Когато пристигнах в отбора, се опитах да се впиша в колектива и да се разбирам с всички. Затова всеки ден се басирах с Лионел Меси и Луис Суарес кой ще изпълни по-добре преки-свободни удари - аз или те.Истината е, че просто исках да ги гледам как шутират. Скоро обаче осъзнах, че така всеки ден те ми взимат по 50 евро. Тогава си казах: Какво, та аз им плащам за пазаруването в магазина?!Истината е, че тези чудовища могат да отбележат от всяка точка. Те са фантастични хора и просто магьосници\", каза Мина.Това лято централният защитник бе част от колумбийския национален отбор на световното първенство в Русия. В три мача от турнира той вкара три гола.", "date": "2018.07.31", "title": "Меси и Суарес прибирали по 50 евро на ден от спечелени басове"}
{"url": "https://offnews.bg/zdrave/bebeto-na-pochinalata-rodilka-ostava-v-koma-rodninite-shte-sadiat-bol-685370.html", "text": "Състоянието на новороденото дете, чиято майка почина при планирано раждане, е критично. Бебето е в кома, ако се събуди, ще бъде увредено, каза през сълзи бащата на Владислав Якимов.Пред Нова тв той заяви, че е чул от медицински лица, че причината за смъртта е свързана с упойката. По думите му операцията е била планирана за 9.00 часа, а в 9.30 медик обяснявал на чакащи пациенти, че има забавяне в секциото, \"защото има проблем с упойката\".\"В последствие всички лекари започнаха да говорят несвързано, бяха паникьосани, говореха за трахея, ларинкс, белодробна емболия. Не е имала абсолютно никакви заболявания, цял живот е с ниско кръвно, те казват, че е починала от хипертония. Това е обяснението, с което си изтриват ръцете, защото трябва да има причини за смъртта\", разказа Якимов.Той е категоричен, че жена му не е починала в интензивното отделение, както твърдят от болницата. Според него тя е починала преди раждането.По думите му детето е невъзможно да бъде преместено. Якимов каза, че е доволен от грижите, които се полагат за детето. По отношение на родилното отделение, той каза, че има документи, които ще запази за съда. Това твърдят и родителите на починалата родилка. Майката разказа, че още когато изнесли дъщеря ѝ от родилното, тя докоснала тялото, което било студено. Тя смята, че доказателство за това, че дъщеря ѝ е починала преди раждането е състоянието на детето, което било изведено с кислородна маска. Тя смята, че детето е било задушено именно заради смъртта на родилката. По сигнал на съпруга на починалата жена Плевенската окръжна прокуратура е образувала досъдебно производство, като се събират доказателства за професионална непредпазливост на лекарите, които е трябвало да извършат дейностите по раждането. \"Към този етап нямаме доказателства дали това  така. Това не е нормален резултат от едно раждане и за това\", заявяват от прокуратурата. От пресцентъра на болницата \"Д-р Георги Странски\" в Плевен съобщиха, че веднага е образувана проверка, направена е аутопсия. Проверка правят и РЗИ и Медицинския одит. Д-р Момчил Цветков каза, че все още не може да се каже какви са причините за смъртта. \"Всичко е спазено, един от най-опитните ни анестезиолози е участвал в този случай. За момента не знаем какво е станало, може да е станало нещо изведнъж. По принцип това, което се е случило, е неочаквано и не е практика да се случва\", обясни д-р Цветков.Той каза още, че му е било обяснено, че родилката е починала в реанимацията. \"Целият този случай ще бъде разнищен, обещаваме да бъде проверено\", категорични са от болницата. ", "date": "2018.07.31", "title": "Бебето на починалата родилка остава в кома, роднините ще съдят болницата"}
{"url": "https://offnews.bg/politika/karakachanov-napravil-sam-si-test-za-narkotitci-shte-sadia-mareshki-685371.html", "text": "Вицепремиерът и министър на отбраната Красимир Каракачанов ще съди лидерът на Воля Веселин Марешки, заради намек, че злоупотребява с прахообразни лекарства. Аз съм си направил тест за наркотици във ВМА, резултатите са отрицателни, каза Каракачанов по бТВ. Преди дни Марешки обяви, че „ВМРО е Троянският кон на ДПС в коалицията” и поиска оставката на Каракачанов в ефир.„Въпросното лице с жълтите гащи говори глупости. Той ми скъсваше телефона преди време с идеята да направим по-голям блок, за да може да се намъкне в правителството. Както се казва – те не го пускат на село, той пита за попската къща. Той е решил да се легитимира”, каза Каракачанов по повод коментарите на Марешки.Министърът на отбраната отрече да е близък с ДПС и припомни, че изваждането на ДПС от управлението на страната е главна цел на коалицията.„Марешки е патеричка, вижте го как гласува – когато като Патриоти казваме, че нещо няма да подкрепим, веднага се появява Марешки и гласува „за”. Сега същият този човек говори за опитомена опозиция – това е смешно”, каза Каракачанов.„Проблемът в Обединените патриоти е, че там има стари напрежения от преди шест-седем-осем години, които избуяват от време на време, когато между партньорите няма нормален диалог”, каза Каракачанов.Той добави, че след разговори всички различия са изгладени. Каракачанов е категоричен, че ОП трябва да се явят заедно на изборите – както на европейските, така и на местните през следващата година. ", "date": "2018.07.31", "title": "Каракачанов: Направил съм си тест за наркотици, ще съдя Марешки"}
{"url": "https://offnews.bg/sviat/amerikanskoto-razuznavane-smiata-che-severna-koreia-stroi-novi-raketi-685369.html", "text": "Американските разузнавателни агенции смятат, че Северна Корея строи нови ракети, както показват неотдавнашни сателитни снимки на завод, където е била произведена първата ракета, способна да достигне източния бряг на Съединените щати, съобщава в. \"Вашингтон пост\", цитиран от Франс прес.\"Получени напоследък доказателства, включително снимки, направени от спътник през последните седмици, сочат, че е в ход работа по създаване на поне една, а може би и на две междуконтинентални ракети\", пише американският всекидневник, като се позовава на анонимни източници, съобщава БНТ.Това бе съобщено дни след като държавният секретар Майк Помпейо призна на изслушване в Конгреса, че Пхенян продължава да произвежда ядрени материали, шест седмици след историческата среща на Доналд Тръмп и Ким Чен-ун.\"Тези нови разузнавателни данни не говорят за увеличаване на способностите на Северна Корея, но показват, че продължава работата за създаване на модерни оръжия седмици, след като президентът Тръмп заяви в Туитър, че Северна Корея вече не е ядрена заплаха\", пише \"Вашингтон пост\". Според вестника изображенията, получени неотдавна в Националната агенция за геокосмическо разузнаване, показват, че е в ход работа по създаване поне на една междуконтинентална ракета \"Хвасон 15\" в завода Санумдон. Ракетата е с обсег 13 000 км и може да достигне източния бряг на САЩ.На снимка, направена на 7 юли, се вижда ремарке с ярко червено покривало, паркирано близо до зона за товарене. Според вестника то прилича на превозните средства, използвани от Северна Корея за транспортиране на междуконтинентални ракети.Американски експерти са на мнение, че няма изненада в тези снимки, тъй като Ким Чен-ун не е дал никакво обещание по този въпрос на срещата с президента на САЩ, добавя \"Вашингтон пост\".", "date": "2018.07.31", "title": "Американското разузнаване смята, че Северна Корея строи нови ракети"}
{"url": "https://offnews.bg/politika/prestapnostta-v-burgas-i-varna-e-naj-goliama-a-politciata-naj-slaba-685372.html", "text": "Областите с по-висока престъпност имат по-ниска разкриваемост на престъпленията. Това показва  за състоянието на МВР, който е поръчан от правителството. Според резултатите това са Варна, Бургас и ПловдивЕдна от причините за тези резултати е неефективното използване на техническите ресурси, смятат експертите от финансовата институция. В същото време полицията би била достатъчно ефективна с 31 процента по-малко полицейски и технически ресурси. В същото време 19% от оборудването все още не се използва по най-добрия начин, което е причина разликите по отношение на ефективността между областите все още са големи.В резултат на вътрешноведомствени причини в системата на МВР, значителен дял от техническите ресурси се използват неефективно – от 3% в Бургас до 29% в Кюстендил, показват резултатите. На последните места са Пловдив и Бургас, където и разкриваемостта е най-ниска, а престъпността - най-голяма.Отличници в разкриваемостта на престъпленията са ОДМВР Смолян, Силистра и Разград, където се отчита и сравнително по-малко престъпност. Според Световната банка най-малко ефективните дирекции като Пловдив и Бургас могат да се учат от по-ефективните съседни ОДМВР като Габрово, Сливен, Разград, Търговище и Смолян. Именно това е и една от причините експертите да предлагат  и намаляването на общия им брой от 28 на 7. Това \"може да предполага потенциал за подобряване на ефективността чрез споделяне на ресурси между съседните области\", е записано в анализа.Ефективността на МВР по места е представена в схема, където стойност 0 показва най-лошия изпълнител и е означена в червен цвят. Полицията в тези области е сравнително неефективна, тъй като, в сравнение с други области, е генерирала по-малко резултати с входящите си ресурси. Стойност 100 показва най-добрия изпълнител и е обозначена със зелен цвят, тъй като, в сравнение с останалата част от извадката, полицията в тези области е генерирала повече резултати с входящите си ресурси. В оранжево и жълто е показан диапазонът между най-лошите и най-добрите изпълнители (където оранжевото е по-близо до най-лошите изпълнители, а жълтото - по-близо до най-добрите изпълнители). В случая със червените, оранжевите и жълтите области, ефективността на полицията може да се подобри като се намалят входящите ресурси и се получат същите резултати.", "date": "2018.07.31", "title": "Престъпността в Бургас и Варна е най-голяма, а полицията - най-слаба"}
{"url": "https://offnews.bg/sviat/kradtci-zadignaha-zhiva-akula-v-bebeshka-kolichka-685394.html", "text": "Трима дръзки крадци откраднаха жива акула от аквариум. Двама мъже и една жена влизат в аквариума в Сан Антонио, Тексас, САЩ, с бебешка количка. Един от мъжете успява да измъкне акулата от басейна, а след това я увива в одеяло и я слагат в количката. Те успяват да изведат животното до неохраняема зона на сградата. Бдителен служител на аквариума обаче вижда, че нещо не е наред. Той тръгва след крадците, но те успяват за избягат с автомобил.Престъпниците обаче явно не са съобразили, че аквариумът разполага с камери. От записите им ясно се виждат лицата на крадците, а ден по-късно те са заловени. Акулата пък е върната в дома си - в добро състояние.", "date": "2018.07.31", "title": "Крадци задигнаха жива акула в бебешка количка"}
{"url": "https://offnews.bg/futbol/v-portugalia-se-radvat-na-uspehite-na-tcska-685378.html", "text": "Победата на ЦСКА над Витоша (Бистрица) с 2:0 получи широк отзвук в Португалия. Причината е, че головете за “червените” вкараха местните играчи Тиаго Родригес и Рубен Пинто, които бяха и най-добрите на терена.Спортният сайт zerozero.pt отбелязва, че на терена са били още Жоржиньо и Жанио Бикел, които също имат пръст за победата. Португалците се радват, че ЦСКА е еднолично на първо място в българската Първа лига след изиграването на два мача и ще продължат да следят изявите на сънародниците си по родните терени.В същото време младата българска звезда на клуба Кирил Десподов, който пропусна мача с Витоша, даде любопитно интервю в тв ефира. В него той споделя за ролята на мегазвездата на родния футбол Христо Стоичков в кариерата му.\"Аз съм много благодарен, защото той повярва в мен и ме взе в първия отбор на Литекс, когато беше треньор там. Не му пукаше, че съм само на 15 години. Оттогава кариерата ми върви само нагоре. Този човек е много специален за мен, за последно се видяхме при отбелязването на 70-годишния юбилей на ЦСКА.Футболът изисква много лишения. Хората казват, че не излизаме от дискотеките, трето-пето, но грешат. Да, нормално е понякога да отбележим някоя голяма победа, но и ние сме хора. Със сигурност няма да ме видите всеки ден по заведенията. Футболът направи така, че да имам такава психика, да вярвам в себе си.На терена трябва да си арогантен, защото ако не си, другият срещу теб ще е арогантен. Никога не съм отказвал снимка или автограф на някого. Искам да изляза да играя в Европа. Сигурен съм, че когато настъпи моментът, и това ще се случи\", казва Десподов.", "date": "2018.07.31", "title": "В Португалия се радват на успехите на ЦСКА"}
{"url": "https://offnews.bg/112/chetirima-sa-v-bolnitca-sled-katastrofa-na-pat-e79-mezhdu-mezdra-i-vra-685395.html", "text": "Катастрофа на международния път Е-79 между Мездра и Враца. Четирима души са настанени в болница с различни наранявания.Пострадалите са пътували за работа с лекотоварен камион на пътностроителна фирма.По първоначални данни заради мократа настилка камионът е поднесъл и се завъртял на пътя като блокирал и двете ленти за движение. Движещият се зад него миниван не успял да спре навреме и го е ударил, след което камионът с четиримата пътници се е преобърнал в канавката.Двама от пострадалите са настанени в болницата в Мездра, другите двама - във Враца без опасност за живота.", "date": "2018.07.31", "title": "Четирима са в болница след катастрофа на път Е79 между Мездра и Враца"}
{"url": "https://offnews.bg/politika/otvoreno-pismo-do-premiera-uvolnete-moskovski-za-da-spasite-bosia-685375.html", "text": "Премиерът Бойко Борисов да уволни министъра на транспорта Ивайло Московски, за да спаси живота на обявилия гладна стачка Николай Колев - Босия. За това настояват в отворено писмо до министър-председателя от Инициативния комитет #ЖИВОТЗАБОСИЯ. В текста се казва: Повече от месец и половина Николай Колев - Босия гладува. Начинът, по който функционира и се разпусна във ваканция анкетната комисия, демонстрира ясно, че институциите не работят.Вие знаете причините за неговата драстична гладна стачка, но ще Ви ги припомним, за да не попитате отново какви са те.Босия протестира срещу корупцията във България, и в частност срещу проявите ѝ в Министерството на транспорта. Продажбата на шофьорски книжки в България става причина за смъртта на хиляди граждани по пътищата на страната. Именно това е причината за гладната стачка, която този път може да доведе до смъртта на Николай Колев!Уважаеми г-н Министър-председател,най-малкото, което можете да направите за запазване на реномето и властта си, е да поискате оставката на своя транспортен министър Ивайло Московски. Припомняме Ви, че тази оставка е първото искане на Николай Колев-Босия.Уважаеми г-н Министър-председател,Вие не желаете цялата отговорност за вече почти неминуемата гибел на възрастния човек да падне върху Вас. Имате си достатъчно други грижи. Длъжни сме да споменем, че и в момента Босия не гладува сам. Точно както Пламен Горанов не беше единственият самозапалил се преди пет години.Уважаеми г-н Министър-председател,няма смисъл да Ви говорим за човешката и морална отговорност. Вие разбирате единствено езика на политическата реалност и само на него се обръщаме към Вас. Българските медии са във Ваши ръце и в ръцете на успелия млад мъж, който твърди, че не ги контролира, така че от тяхната реакция явно не се боите. Но чуждестранните медии в никакъв случай няма да Ви оставят на мира, ако допуснете безразличието на Ивайло Московски да доведе до смъртта на дисидент, когото даже и комунистите не са убили!Уважаеми г-н Министър-председател,досега винаги сте имали инстинкт за оцеляване. Проявете го още веднъж. Уволнете министъра на транспорта Ивайло Московски.Докажете, че сте научили какво означава политическа отговорност и дайте шанс на Босия да живее!ИНИЦИАТИВЕН КОМИТЕТ„#ЖИВОТЗАБОСИЯ“", "date": "2018.07.31", "title": "Отворено писмо до премиера: Уволнете Московски, за да спасите Босия"}
{"url": "https://offnews.bg/interviu/podpisat-na-pravosadnia-ministar-pod-istanbulskata-konventcia-sledva-d-685376.html", "text": "След произнасянето на КС по Истанбулската конвенция правителството ще я внесе ли отново за ратификация в парламента и какъв очаквате да бъде резултатът от това гласуване?Решението на Конституционния съд на Република България слага точка на всеки опит да бъде наложена Истанбулската конвенция. Това решение потвърди всички мои твърдения от самото начало – знаете, че моята позиция от първия ден на съпротивата срещу тази джендърска конвенция беше категорично против и нито за миг не е била променяна. Не съм се съмнявал, че тази позиция в защита на България, на националната ни идентичност и на бъдещето на децата ни ще получи подкрепата на цялото българско общество. Чест прави на Православната ни църква за нейната силна и аргументирана позиция срещу джендър-конвенцията; чест прави на католици и протестанти за публичната им позиция „против“ ИК, а също така и на Главното мюфтийство. Няма да припомням ясно очертаните позиции в самото правителство и онова паметно гласуване през януари, в което 8 министри бяхме срещу идеята ИК да се вкарва за гласуване в парламента. Оказахме се прави. КС вече постанови, че тази конвенция е противоконституционна. От една страна, жалко е, че се изхаби толкова силна обществена енергия, за да бъде спряна такава очевидна глупост. От друга страна обаче, българското общество демонстрира силна имунна защита срещу либералните безумия във вид на деструктивна джендър-идеология, стремяща се към разрушаване на традиционни хилядолетни институти като пол, семейство, църква. Крайният ни успех е окуражаващ и занапред.Като политическа победа, която ще бъде записана на сметката на ВМРО, ли оценяването произнасянето на КС срещу Конвенцията?Дали е политическа победа за ВМРО това ще каже избирателят на следващите избори. За мен като лидер на ВМРО е важно, че сме честни и последователни в защитата на националния ни интерес, включително и в конкретния случай с победата над този коварен опит за налагане на джендър-идеологията. Вижте, същите хора, които проповядваха маркс-ленинизма днес проповядват соросо-джендъризма. То реално погледнато няма голяма разлика между двете идеологии. Само дето соросо-джендъризмът открито протяга ръце към семейството и иска да определя пола на човека – две неща, които дори и комунизмът не посмя да опита. Така че този крайно ляв либерализъм трябва да среща нулева толерантност от наша страна – и сега е така, и занапред ще е така. Нулева толерантност към опитите на Сорос и джендър-организациите му да рушат българската национална идентичност.Как ще коментирате факта, че редица държави са ратифицирали документа? Отхвърлянето му от българското правителство и парламент как позиционира страната ни в отношенията ни с ЕС?През 1943 година, след прословутата среща във Ван Зее, където се взема прословутото „окончателно решение“ за глобално унищожаване на евреите, България единствена от целия свят застава срещу това безумие. Българският народ е срещу тогавашната „модерност“, отказвайки да разбере възвишените мотиви, с които се иска смъртта на милиони беззащитни хора поради идеологически причини. И тъй като съм историк, нека ви припомня думите на немския посланик Бекерле от юни 1943 г.:“Те (има се предвид правителството на страната) са ограничени от мaнталитета на българския народ​, комуто липсва идеологическото просвещение, което го има при нас. Отраснал с арменци, гърци и цигани, българинът не вижда недостатъци при евреите които да оправдаят особени мерки срещу тях. …“ Бекерле продължава: „Във всеки случай намирам за тактически неправилно да упражним по-силен директен натиск, заради който ще се нагърбим с отговорност, а и при българският манталитет​ ще постигнем обратното на желания ефект”.Мога да оставя тези размисли без коментар, защото са достатъчно актуални за конкретната ситуация с Истанбулската конвенция, но ще добавя само едно – това, което Бекерле е разбрал като дипломат, трябваше да бъде разбрано и от съвременните джендър-изнудвачи от Европейския съюз и от Съвета на Европа.А въпросът „как отхвърлянето на ИК позиционира България в отношението ни с ЕС“ можем да го зададем и по друг начин – как се отрази „истанбулският“ натиск на СЕ и ЕС да приемем джендър-конвенцията върху репутацията на тези европейски институции у нас? Без съмнение, негативно. Не може с такъв шантаж и насилие да се опитваш да налагаш една конвенция уж срещу насилието. Забавянето на дебата по темата, като тя беше прехвърлена на КС, не беше ли опит тя да бъде потушена за кратко време, докато тече българското европредседателство?Дебатът по темата можеше изобщо да не се състои, ако не бях повдигнал публично този въпрос. Трябва да призная, че заслугата тук е на 30 неправителствени консервативни и християнски организации, които със свое писмо ме информираха за този проблем. То бе изпратено до много институции, включително и до мен, но единственият човек, който обърна внимание и се зае с този въпрос бях аз. Така че можеше изобщо да няма дебат. А след тази разгорещена обществена дискусия по „истанбулската“ тема, решението този казус да бъда поставен в ръцете на Конституционния съд е най-логичното и най-естествено решение. Резултатът от произнасянето на КС вече е широко публично известен и само потвърждава правилността на тази стъпка.Под документа на Конвенцията стои подписът на български правосъден министър. Какво следва да се направи, след като Конвенцията беше обявена за противоконституционна?Без съмнение, след като ИК бе обявена за противоречаща на Конституцията на Република България, подписът на българския правосъден министър от 21 април 2016 година, според мен, следва да бъде оттеглен. Всичко друго е нонсенс, всичко друго е несъвместимо с държавност и конституционност. Защото е много смущаващо и друго – уверенията от правосъдното министерство, че ратифицирането на Истанбулската конвенция няма да наложи промени в Конституцията, тъй като не е в противоречие с нея. Само че се оказа, че е в противоречие. При това положение явно щеше да се наложи да се правят промени в Конституцията.Различията в т.нар. „малка коалиция“ ще водят ли занапред и до други политически трусове, както беше при закона за приватизацията, очаквате ли други подобни политически сътресения?Преди всичко трябва да помним своите ангажименти към избирателите, забегнали в управленската програма на настоящето правителство. „Обединени патриоти“ не сме в това управление самоцелно, ние сме поели конкретни отговорности пред своите избиратели и пред целия български народ. Това е посоката, в която да вървим и това са ангажиментите, които да изпълняваме. Разбира се, публичен факт е, че странични теми доведоха до сблъсъци между моите коалиционни партньори да изпълняваме своите ангажименти. Но ако занапред проявяваме повече решителност в отстояването на общите неща, които ни свързват – това със сигурност ще бъде по-добро и по-полезно не само за нашата патриотична коалиция в частност, но и за управлението на страната като цяло.Има ли все още Валери Симеонов място в коалицията и как ще се явите на следващи избори?Винаги съм заявявал, че „Съединението прави силата“. Според мен, „Обединени патриоти“ трябва да се явят заедно на идващите през май 2019 г. избори за Европейски парламент, както и следващите местни избори през есента на същата година. Това е моето разбиране и то има съвсем конкретни измерения, едно от които е присъствието ни в управлението. Впрочем, нека направим едно хипотетично допускане в контекста на въпросите Ви за Конвенцията – мислите ли, че ако на мястото на „Обединени патриоти“ в настоящето правителство беше някоя джендър-партия или джендър-коалиция, тя щеше да прояви характер и да спре Истанбулската конвенция? Не, разбира се. Напротив, отдавна щеше да е рапортувала някъде в Брюксел или Страсбург как с удоволствие е предала бъдещето и децата на българския народ. Ето от такива опасности „Обединени патриоти“ са призовани да пазят България сега и занапред.В често обменяните остри нападки между Министерски съвет и президента от една страна и ПГ на ГЕРБ и президента от друга, ВМРО, и в частност групата на ОП, изглежда, че запазва дистанция. Може ли да се каже, че партията ви, и в частност Вие, като министър на отбраната и вицепремиер, отговарящ за сигурността, имате единомислие с възгледите на президента по отношение на отбраната?Институциите на страната трябва да работят заедно. Това са национални институции, все пак – не са противостоящи си политически партии, за да се карат помежду си. Но тъкмо защото 28 години институциите воюват помежду си, затова и хората не им вярват. Да, може да има различия. Ето например ние сме за въвеждането на наборна военна служба, докато президентът Радев и партия ГЕРБ имат своите колебания. Но тези различия има начин да се решават с диалог и в рамките на съответните механизми. В случая това е Консултативният съвет по национална сигурност, където да се обединяваме около общи решения в интерес на българския народ.", "date": "2018.07.31", "title": "Подписът на правосъдния министър под Истанбулската конвенция следва да бъде оттеглен, смята Каракачанов"}
{"url": "https://offnews.bg/politika/sakskoburggotski-15-g-po-kasno-razbrahme-che-tol-sistemata-e-po-izg-685381.html", "text": "Тези дни, пътувайки в самолета от Мадрид за София, попаднах на интервю на министъра на регионалното развитие и благоустройството за списание “Bulgaria ON AIR”. Държа да поздравя министър Николай Нанков, че след толкова години успя да задвижи идеята за въвеждане на т.нар. тол система и в България и да му пожелая успех.Това заявява Симеон Сакскобургготски на страницата си kingsimeon.bg. В текста се казва още: Спомних си 2003 г., когато като министър-председател се срещнах с представители на най-големите португалски компании, които се интересуваха от строителството на магистрала “Тракия” и проектът за договор с тях предвиждаше използването на тол система. Тогава, познавайки добре Португалия, която разполага с едни от най-хубавите пътища в Европа, които се поддържат в изключително добро състояние, именно чрез събираните тол такси, ми се видя изгодно за България да привлечем такъв голям чуждестранен инвеститор. След това бях остро критикуван, незаслужено обвиняван в какви ли не “далавери” и поради големият отпор на различни кръгове у нас, идеята беше провалена. Питам се колко ли пари изгуби държавата от това отлагане, колко пътища щяха вече да бъдат ремонтирани със събраните средства и как по-различно би изглеждала транспортната ни мрежа днес. Трябваше ли да изминат близо 15 години, преди да стигнем до извода, който много други по-развити европейски държави бяха направили, че събирането на тол такси е икономически по-изгодно за държавата от продажбата на винетки. През България минава голям транзитен трафик от и за Турция и Близкия Изток, но не се събират достатъчно средства, както това правят нашите съседи.Разчетите, направени от експерти в Министерството на регионалното развитие и благоустройството, които цитира министър Нанков, говорят сами по себе си. От винетни стикери годишно приходите са 300-350 млн. лв. срещу очакваните три пъти повече след като бъде въведена тол системата. Жалко за пропуснатите възможности! Сега вече щяха да бъдат реализирани някои важни пътни проекти и ремонтирани други трасета, които поради липса на пари са си останали така, както са били построени преди 50 години. Подобна е и картинката с проекта за атомната централа „Белене”. Моето правителство размрази проекта, за да може да се осъществи този стратегически важен обект за националната ни сигурност, но популизмът взе надмощие над здравия разум. Знаем какво последва. А днес – години по-късно, и то години на пропуснати ползи, отново започваме да говорим за нуждата от тази централа. За тези загубени години колко ли по-добре щеше да се е развила икономически България, ако разполагаше с нужната за това пътна и ядрена инфраструктура.", "date": "2018.07.31", "title": "Сакскобургготски: 15 г. по-късно разбрахме, че тол системата е по-изгодна, трябва ли да се повтори и с АЕЦ „Белене“?"}
{"url": "https://offnews.bg/obshtestvo/dvama-sluzhiteli-na-poshtite-obiaviha-gladna-stachka-685384.html", "text": "Двама служители на „Български пощи“ са обявили гладна стачка. Това съобщи председателят на Национален синдикат „Защита“ Красимир Митов в интервю за предаването „Преди всички“ на БНР.„Хората са търсят правата. Това ръководство на „Български пощи“ не заслужава хората да си рискуват здравето, но е крайна мярка против потъпкването на човешките права, от две години и половина насам непрекъснат тормоз – започнаха със заплахи за уволнения и уволнения. Недопустимо е за една демократична България да се управлява по такъв начин. Тези хора нямат място. Те живеят с 30 години назад. Тези хора не могат да управляват това предприятие, защото са натрупали десетки милиони загуба. Хората са притеснени, че то умишлено се води към фалит и да се даде на концесия или да се продаде за 1 долар. Информирано е и Министерството на транспорта и съобщенията и министър-председателят – пълно мълчание засега“, заяви той.По думите му, на ръководството на синдикат „Защита“ са отнети ваучерите за храна и част от т. нар. „клас за прослужено време“: „Около 100 лева взеха от заплата на седем човека, които непрекъснато подават сигнали, че нещо в „Български пощи“ не е наред. За да им затворят устата и да ги смачкат, предприеха тази крайна мярка. Атаката е пряко срещу ръководството, за да го подчинят да мълчи“.Според останалите синдикати в „Български пощи“ няма проблеми, каза Митов: „На тях добре им се плаща. Няма пари за работно облекло, няма пари за заплати, но те са си записали, че г-н Дънешки ще ги спонсорира с 60 хил. лв., така че те в момента са негови адвокати.“Митов заяви, че синдикатът умишлено не е допуснат до преговорите за колективен трудов договор и затова са внесли жалба до Комисията за защита от дискриминация.От своя страна изпълнителният директор на „Български пощи“ Деян Дънешки отрече синдикат „Защита“ да не е бил допуснат до преговорите за колективния трудов договор: „Това са абсолютно неверни неща. Всичко, което е трябвало да бъде направено е направено съгласно закона. Не виждам какви претенции може да има г-н Митов към настоящия момент.“Дънешки обясни, че ваучерите за храна и процентът за прослужено време са предмет на колективно договаряне и за да бъдат получавани, хората трябва да бъдат присъединени: „В момента те са към колективния трудов договор. Ваучерите вече са дадени, а днес ще им бъдат изплатени класовете. Причината за забавата е свързана с това, че заплатите се обработват до 18-то число, а те са се присъединили на 19-то число. Няма как цялото дружество да чака тяхното присъединяване, за да обработва заплатите на 11 хил. души. Днес в рамките на деня ще им бъдат изплатени тези възнаграждения“.Според него няма причина служителите да стачкуват: „Няма мотив за подобни действия, тъй като това, което се поставя на масата като несправедливост не съществува. Дали някой ще иска да гласува – аз не мога да го спра, при положение, че всеки има право на личен избор. В край на краищата претенциите, че заплатите са ниски, а бонусите – малки, това са неща, които са функция на договаряне с всеки един служител. За последните 4 години заплатите са повишени с 20 млн. в дружеството. Най-ниската заплата е вдигната с 55%. Не мога да разбера за какви претенции става въпрос.“Митов коментира изплащането на процентите за прослужено време като действие, провокирано от информирането на медиите и институциите: „Тази грешка е съвсем предумишлена и целенасочена и цели да смачка синдиката в „Български пощи“. Според нас не се работи прекрасно – изключително ниски заплати, лоши условия на труд.“Той се закани, че хората няма да отстъпят и стачката ще се пренесе на жълтите павета. Те ще искат увеличение на заплатите, промяна на бонус системата, незабавно да се купи работно облекло на хората, на които от 10 години не е купувано, и да се извърши пълна финансова ревизия за предприятието.", "date": "2018.07.31", "title": "Двама служители на пощите обявиха гладна стачка"}
{"url": "https://offnews.bg/futbol/50-000-fenove-nadahaha-kioln-za-vrashtane-v-bundesligata-685383.html", "text": "Германският клуб Кьолн се радва на едни от най-верните фенове в страната. Поредното доказателство дойде в неделя, когато 50 000 привърженици се събраха пред клубния стадион, за да подкрепят отбора преди старта на новия сезон.Цифрата е впечатляваща, тъй като Кьолн изпадна от елита и му предстои тежка битка за завръщане в елита във Втора Бундеслига, където конкуренцията е огромна.\"Кризата отмина! Сега клубът има само настояще и бъдеще!\", обеща спортният директор Армин Фе.\"Имаме добър и отлично подготвен отбор. Задачата ни е ясно - завръщане в Бундеслигата. Клубът има нужда от подкрепата на всеки фен\", добави вицепрезидентът Тони Шумахер.След представянето на новите играчи феновете изпяха клубния химн, получиха автографи и се снимаха с любимците си.Националът на Германия Йонас Хектор, който преподписа след изпадането във Втора Бундеслига, пренебрегвайки други оферти, включително и от Ливърпул, пък беше приветстван като крал.\"Не мога да си тръгна от Кьолн. Клубът направи от мен играч от четвърта лига национал на Германия. Чувствам огромна благодарност и специална връзка с ръководството и феновете\", каза Хектор преди да се обвърже за нови пет сезона с Кьолн през пролетта.", "date": "2018.07.31", "title": "50 000 фенове надъхаха Кьолн за връщане в Бундеслигата"}
{"url": "https://offnews.bg/futbol/losh-kasmet-za-ludogoretc-v-ungaria-685380.html", "text": "УЕФА назначи австрийския съдия Мануел Шутенгрубер за арбитър на реванша между унгарския МОЛ Види и Лудогорец, който е утре от 21:00 часа на стадион “Панчо Арена” във Фелчут.Първият мач между двата тима в Разград завърши 0:0 и Лудогорец се нуждае поне от голово реми, за да продължи.Мануел Шутенгрубер е свирил мач на Лудогорец при поражението с 1:2 от литовския шампион Жалгирис през миналия сезон. Тогава той дава два жълти картона на играчите на разградчани - на Лукас Саша и Густаво Кампаняро. Все пак, на реванша “орлите” взимат своето и след успех с 4:1 продължават напред в Шампионската лига.Иначе Шутенрубер е на 35 години и по професия е електротехник. След това е бил журналист, а вече работи като служител към “Каритас” (организация за социално подпомагане към Римокатолическата църква).Той ръководи мачове от Първа Бундеслига на Австрия от 2010 година насам, а е международен арбитър от 2014 г. Негови помощници ще бъдат сънародниците му Роберт Щайнахер и Андреас Ротман, пише още “Меридиан Мач”.Феновете на МОЛ Види в същото време не са големи оптимисти за предстоящия реванш. Според 66% от гласувалите в анкетата на feol.hu тимът им ще напусне надпреварата. Само 23% са на мнение, че тимът има сили да достигне групова фаза - било в същия турнир или в Лига Европа. Едва 11% считат пък, че отборът ще успее да стигне до елиминациите напролет.", "date": "2018.07.31", "title": "Лош късмет за Лудогорец в Унгария"}
{"url": "https://offnews.bg/obshtestvo/balgarski-uchenitci-specheliha-9-medala-na-mezhdunarodna-olimpiada-po-685377.html", "text": "Девет медала – два златни, пет сребърни и два бронзови, завоюваха български ученици на XVI Международна олимпиада по лингвистика, която се проведе в чешката столица Прага, съобщи Министерството на образованието и науката. В индивидуалното състезание страната ни зае второ място с точка по-малко от първенците.Със злато се окичиха Виктор Балтин от ППМГ „Акад. Никола Обрешков“ в Бургас и Здравко Иванов от СМГ. Двамата станаха четвърти и пети в генералното класиране. Сребърен медал спечели Елена Кескинова от СМГ, а Цветелина Стефанова от СУЕЕ „Св. Константин-Кирил Философ“ в Русе и Георги Йотов от 164 Испанска гимназия в София взеха бронзови. Други две български ученички – Грета Христозова от ЕГ „Пловдив“ и Асел Исмолдаева от МГ „Д-р Петър Берон“ във Варна, получиха почетни грамоти.В отборното състезание българският състав грабна още четири сребърни медала. Елена Кескинова спечели награда за най-добро решение на две задачи, което се случва изключително рядко. „Въпреки че това не е част от официалното класиране, е голямо постижение за страната“, коментираха ръководителите на отбора Александър Велинов, Любомир Златков и Динко Раднев.Днес в 14,50 ч. учениците ни ще се завърнат в България с полет от Прага.", "date": "2018.07.31", "title": "Български ученици спечелиха 9 медала на международна олимпиада по лингвистика"}
{"url": "https://offnews.bg/zvezdi/mark-hamil-posledniat-epizod-na-star-wars-shte-e-gorchiv-bez-kari-fis-685387.html", "text": "Звездата от „Междузвездни войни“ Марк Хамил определи последния епизод от сагата като „горчив” след загубата на актрисата Кари Фишър, съобщава Би Би Си.Актрисата почина през 2016 г., след като завърши работата си по „Междузвездни войни: Последния джедай“.Хамил заяви, че намира утеха в това, че във филма ще бъдат използвани непоказани кадри на Фишър от предишния филм. \"Тя е абсолютно незаменима. Намирам утеха във факта, че тя няма да бъде заменена\", каза той.Режисьорът на филма Джей Джей Ейбрамс заяви, че никога не е съществувал варианта принцеса Лея да се изиграе от друга актриса или да бъде пресъздадена, използвайки компютърно генерирани изображения (CGI). Той каза, че използването на невиждани досега кадри ще позволи на екипа на филма да почете работата на Фишър и да намери наистина задоволителен край на сагата.", "date": "2018.07.31", "title": "Марк Хамил: Последният епизод на Star Wars ще е горчив без Кари Фишър"}
{"url": "https://offnews.bg/futbol/gonsalo-iguain-se-razbra-s-milan-685413.html", "text": "Аржентинският нападател Гонсало Игуаин се разбра с Милан и ще играе с екипа на \"росонерите\" под наем през предстоящия сезон, пишат на Ботуша.Футболистът едва ли ще получава много игрови минути в Ювентус, след като торинци привлякоха Кристиано Роналдо. Той се надяваше на трансфер в Челси, но в крайна сметка прие условията на миланския гранд.За услугите на аржентинеца от Милан ще платят на Юве 18 млн. евро, като в договорът му фигурира и клауза за откупуване при доплащане на нови 36 млн. евро в края на сезона.Игуаин бе привлечен в състава на \"бианконерите\" през лятото на 2016 година от Наполи, като торинци платиха за него респектиращите 90 милиона евро.", "date": "2018.07.31", "title": "Гонсало Игуаин се разбра с Милан"}
{"url": "https://offnews.bg/obshtestvo/zapochva-kampania-za-pametnik-na-diado-dobri-do-aleksandar-nevski-685379.html", "text": "„Сдружение Азбукари“ започна кампания за изграждане на „Монумент Дядо Добри – първият Паметник на Доброто в България“, съобщиха от организацията. Дядо Добри – „канонизираният“ приживе от народа светец от село Байлово, години наред събираше стотинка по стотинка милостиня пред храм „Св. Александър Невски“ и на други места. Милостиня, която после до стотинка даряваше на български храмове.„Сдружение Азбукари“ разчита на широка обществена подкрепа и приканва и други неправителствени организации да се присъединят към инициативата. Вече са се включили членовете на „Единение Българи за България“. Инициативата ще бъде не само общонационална, но и глобална, и призивът ще обиколи света, навсякъде, където има поне един българин, казват организаторите. Зад каузата застават посолства, консулства, български общности и организации и отделни сънародници от всички континенти. Кампанията ще се реализира със средства от дарения, като \"Сдружение Азбукари“ вече откри банкова сметка - BG38FINV91501017186935 в Първа инвестиционна банка, за набиране на средства за изграждането на паметника. Средства се събират и от продажбата на книгата „Дядо Добри – Светецът от Байлово“, с автор Борислав Радославов, чрез сайта на „Сдружение Азбукари“. За динамичните млади хора от страната и чужбина, опериращи с онлайн банкиране, е регистрирана страница в дарителската онлайн платформа HelpKarma. На адрес https://helpkarma.com/campaign/monument-diado-dobri-144 те могат да дарят за каузата само с 2 кликвания.В центъра на кампанията ще бъдат поставени децата, обяснява Цвета Кирилова, председател на „Сдружение Азбукари“ и водещ на кампанията. Този монумент, олицетворяващ Доброто, би трябвало да се намира в близост до храм \"Св. Александър Невски“, смята тя. И допълва, че ще разчитат на подкрепата на Столична община и Светия Синод. Очакваме този паметник да бъде направен от децата от Професионалното училище по каменообработване в село Кунино, което за наша радост е единственото на Балканите и се намира в България, казва още Кирилова. Много бихме се радвали тези деца да изградят този паметник с подкрепата и със съпричастността на учители, ментори, професионални скулптури монументалисти, работещи с камък, които ще им дават насока, за да реализираме това изключително дело чрез ръцете на тези деца, които наистина заслужават много сериозна подкрепа. Вече проведохме първата среща с екипа на училището и се радваме, че намерихме безрезервни съмишленици в тяхно лице, разказа тя. ", "date": "2018.07.31", "title": "Започва кампания за паметник на дядо Добри до Александър Невски"}
{"url": "https://offnews.bg/obshtestvo/ks-opredeli-tri-branshovi-organizatcii-za-stanovishte-po-zakona-za-cha-685382.html", "text": "Три браншови организации са поканени от Конституционния съд за даване на становище по делото срещу . Делото беше образувано след искане на главния прокурор Сотир Цацаров и президента Румен Радев заради нововъведения лиценз за охрана на урбанизирани територии. Според двамата текстовете крият риск от изземване на функции изцяло приоритетни за МВР. Индустриален Клъстер Сигурност, Българската камара за охрана и сигурност и Съюзът на фирмите за охрана и сигурност са поканени да дадат становище по закона. В становището на Индустриален Клъстер Сигурност се посочва, че исканията и на президента, и на главния прокурор са основателни. Подкрепяме както двете искания така и изложените аргументи в подкрепа на твърденията посочени в исканията, като основания за обявяването им за противоконституционни от една страна и от друга като основание за създаване на условия за установяването на „господстващо положение“ на частната охранителна фирма, сключила договор с кмета на общината за охрана на урбанизираната територия; усложнения при решение на гражданите сами да договорят охраната на имуществото им с друга охранителна фирма, което само по себе си е нарушаване на правото на свободна стопанска инициатива посредством ограничаване на конкуренцията чрез законово основание, се посочва в становището, в което се прави предложение атакуваните текстове да бъдат определени като противоконституционни.На 3 юли Конституционният съд допусна разглеждането на делото по същество.", "date": "2018.07.31", "title": "КС определи три браншови организации за становище по закона за частните охранители"}
{"url": "https://offnews.bg/obshtestvo/letni-buri-na-mesta-i-v-poslednia-den-na-iuli-685339.html", "text": "Юли си отива с дъжд и гръмотевици. В последния ден от месеца ще има и условия за градушки, според прогнозата на НИМХ. Максималните температури ще са между 26 и 31, в София около 26 градуса.Над Черноморието ще бъде предимно слънчево. В следобедните часове ще има временни увеличения на облачността и на отделни места, главно по северното крайбрежие, ще превали и прегърми. Ще духа слаб до умерен вятър от север-североизток. Максималните температури на брега ще са до 30 градуса, а сред вълните от 1-2 бала до 26 градуса. Над планините също ще се развива купесто-дъждовна облачност и ще има летни бури. Ще духа до умерен североизточен вятър. Максималната температура на височина 1200 метра ще е около 21, на 2000 метра - около 16 градуса.", "date": "2018.07.31", "title": "Летни бури на места и в последния ден на юли"}
{"url": "https://offnews.bg/obshtestvo/evdokia-i-docho-praznuvat-imen-den-685328.html", "text": "Църквата почита днес Св. Евдоким. Имен ден празнуват Евдоки, Евдокия и Дочо. Името е старогръцко и означава \"човек с добра репутация, заслужаващ похвала\". Св. Евдоким се родил в Кападокия (Мала Азия) от благочестиви родители – Василий и Евдокия. По времето на цар Теофил той бил млад офицер във войската. Но и като военен полагал голям труд да живее по евангелските заповеди. Бил непорочен, милосърден, избягвал всякакви суетни развлечения и празнословия. Заради неговите необикновени добродетели царят го назначил за кападокийски воевода. На тая висока служба Евдоким се стараел да бъде справедлив пред всички. Но по Божия промисъл се поминал на 33 години.Неговите мощи се оказали целебни. 18 месеца след смъртта му майката на Евдоким отворила гроба му и намерила тялото му така, както бил положен. По-късно мощите на праведника били пренесени в Цариград и поставени в новата църква \"Св. Богородица\", построена от неговите родители. Вярва се, че пръст, взета от гроба на св. Евдоким, изцерявала болни.От утре започват Богородичните пости. През тези две постни седмици (1-14 август) Църквата се подготвя за празнуването на Преображение Господне и Успение на Пресвета Богородица, чествани всяка година съответно на 6 август и 15 август. ", "date": "2018.07.31", "title": "Евдокия и Дочо празнуват имен ден"}
{"url": "https://offnews.bg/obshtestvo/hora-s-uvrezhdania-otivat-na-sreshta-pri-borisov-685362.html", "text": "Премиерът Бойко Борисов се среща с майки на деца с увреждания. На срещата ще присъства и бащата, който вчера остави сина си за един ден на грижите на премиера, съобщава Нова тв.Целта е протестиращите и властта да уточнят как ще се реформира системата на хората с увреждания.Необходимостта от законови промени накара хора с увреждания да излязат на палатков лагер и в Шумен. Протестът им е с начален час 9 часа пред областната администрация в града.Във вторник в знак на протест родители на младеж с увреждания . Петър Мавродиев, който е с детска церебрална парализа, беше оставен в приемната на Министерския съвет със сак с дрехи, както и с шината, която трябва да използва. Борисов го прие и гарантира, че промените в законите, по които правителството работи, ще гарантират по-голяма финансова подкрепа за хората с увреждания и по-добри услуги за тях.", "date": "2018.07.31", "title": "Хора с увреждания отиват на среща при Борисов"}
{"url": "https://offnews.bg/sviat/tramp-otnovo-zaplashi-da-razpusne-federalnoto-pravitelstvo-685363.html", "text": "Президентът на САЩ Доналд Тръмп отново заплаши да разпусне федералното правителство, ако не подкрепи неговата имиграционна политика, както и искането му за изграждане на гранична стена, съобщава БНР. Тръмп обаче остава отворен за разговори с Конгреса по този въпрос.\"Винаги оставям отворена вратата за преговори”, каза американският президент по време на пресконференция с италианския министър-председател Джузепе Конти в Белия дом.До края на септември Конгресът трябва да одобри разходите за имиграционната политика на президента. Финансовият пакет включва и 25 милиарда долара за изграждането на защитна стена с Мексико.\"Ако не вземем мерки за укрепване на граничната сигурност след толкова години вътрешно-политически преговори, тогава не бих се поколебал да предприема разпускането\", коментира Тръмп. Опонентите му смятат, че втвърдената политика е, за да осигури повече гласове за републиканците на предстоящите междинни избори.Освен изграждането на стена, администрацията иска да премахне и така наречената \"верижна миграция\", която позволява на роднините на имигранти да дойдат в страната, включително и по програмата за разнообразяване на населението - така наречената лотария за зелена карта. Намеренията на Тръмп са да изгради нова имиграционна система, \"основана на заслуги\".", "date": "2018.07.31", "title": "Тръмп отново заплаши да разпусне федералното правителство"}
{"url": "https://offnews.bg/sviat/stotitci-se-sabraha-v-atina-na-bdenie-v-pamet-na-zhertvite-ot-pozharit-685364.html", "text": "Стотици гърци се събраха снощи на бдение в памет на жертвите на , пламнали край Атина преди седмица.В огнената стихия смъртта си намериха повече от 90 души, а 25 продължават да са в неизвестност, съобщава БНР.Участниците в бдението, организирано в социалните мрежи, заявиха, че са дошли, за да поискат прошка от жертвите.\"Сега съм тук, за да запаля свещ в памет на онези хора, които според мен не умряха заради ветровете. Те умряха в резултат на престъпен акт, заради държавата. Това е трагедия - млади хора да умрат по такъв ужасен начин. Все едно загубихме нашите собствени братя“, каза грък, дошъл на бдението в памет на жертвите на опустошителните пожари край Атина.В петък премиерът Алексис Ципрас пое политическата отговорност за бедствието, но не постави под въпрос реакцията на властите. Опозицията и медиите остро критикуват липсата на координация между различните служби, а експерти изтъкват липсата на план за урбанизация в крайбрежните селища.Опозицията и медиите остро критикуват липсата на координация между различните служби, а експерти изтъкват липсата от десетилетия на план за урбанизация в крайбрежните селища с иглолистни гори, посочва АФП.\"Премиерът нареди възможно най-бързо да бъде оказана помощ на пострадалите, като бъдат отстранени бюрократичните пречки\", заяви говорител на правителството.Вчера стана ясно, че гръцките власти са арестували 65-годишен мъж по подозрения, че е основен виновник за пожарите.", "date": "2018.07.31", "title": "Стотици се събраха в Атина на бдение в памет на жертвите от пожарите"}
{"url": "https://offnews.bg/obshtestvo/prodalzhava-vzemaneto-na-probi-za-nalichie-na-chuma-po-zhivotnite-v-ia-685365.html", "text": "Продължава вземането на кръвни проби за наличие на чума по дребните преживни животни в 36 населени места на Ямболска област. Днес трябва да бъдат взети и втори проби от стадото в Болярово, в което две животни са реагирали положително при първото тестване, съобщава БНР.Не е посочен час, в който ветеринарите ще влязат да вземат втори кръвни проби от овцете на Тодор и Ана в град Болярово. Не е ясно и как те ще реагират въпреки решението още от преди две седмици от животните им да се вземат 51 кръвни проби, за да се докаже или отхвърли наличието на чума в стадото. До момента собствениците отказват да допуснат ветеринари, пред стопанството им има и протестиращи. Искането им е да се представят протоколи с резултатите от първите проби и се съмняват от манипулиране на вторите изследвания.Кръвни проби се вземат от всички стопанства в крайграничните общини Елхово и Болярово, както и в три села на община Стралджа. Извършват се и клинични прегледи на животните.", "date": "2018.07.31", "title": "Продължава вземането на проби за наличие на чума по животните в Ямболско"}
{"url": "https://offnews.bg/sviat/arestuvaha-chetirima-ot-pusi-rajat-vednaga-sled-osvobozhdavaneto-im-ot-685367.html", "text": "Четирима души - три жени и един мъж - от руската протестна пънк група Пуси Райът бяха арестувани снощи от полицията в Москва веднага след освобождаването им от затвора, където прекараха 15 дни заради протестната им проява на финала на световното футболно първенство, съобщава БНТ, цитирайки Франс прес.Трите певици бяха силно изненадани от повторния арест. Четвъртият арестуван протестиращ написа в Туитър: \"Какъв обрат настъпи!\"Не се знае каква е причината за повторния арест, отбелязва АП.На финала на световното първенство по футбол четиримата активисти, облечени в полицейски униформи, се втурнаха на терена и за кратко прекъснаха мача между Франция и Хърватия. Групата \"Пуси Райът\" заяви, че по този начин те протестират срещу широките правомощия на полицията, настояват за реформи и за освобождаване на политическите затворници в Русия, посочва АФП.", "date": "2018.07.31", "title": "Арестуваха четирима от Пуси Райът веднага след освобождаването им от затвора"}
{"url": "https://offnews.bg/obshtestvo/arheolozi-otkriha-paraklis-v-podnozhieto-na-vrah-dragojna-685366.html", "text": "Нови разкрития направиха археолози в подножието на мистичния връх Драгойна край село Драгойново, община Първомай.Екип от студенти от Шуменския университет, с ръководител доц. д-р Иво Топалилов, които работят от началото налятото в местността Църквището, са открили параклис и пристройка, която все още е частично проучена, съобщава БНР, позовавайки се на БТА.Обектът е многопластов, като най-ранни са останките от езическо светилище, посветено основно на тракийски конник от 3-4 век. Това, по думите на археолога се потвърждава от откритите на мястото 14 фрагментирани оброчни плочки, свързани както с Тракийския конник, така и със Зевс и с Хера. В края на 4-ти век светилището е било разрушено или от готите, които разбили източната римската армия край Хадрианопол и убили император Валенс, или като следствие от християнизацията на населението в Родопите в края на 4 век. За нашествието на гостите по тези места говорят и откритите специфични готски материали.Археологическите проучвания от тази година показват, че откритият параклис не е бил единствената сграда, разположена върху заравнения скален масив в Църквището. Южно от нея е имало друга постройка частично проучена до момента, със стопански и други функции, а теренът около църквата е бил ограден с каменна стена. Според археолозите най-вероятно става въпрос за един от ранните християнски манастирски комплекси в Тракия.", "date": "2018.07.31", "title": "Археолози откриха параклис в подножието на връх Драгойна"}
{"url": "https://offnews.bg/sviat/chetirima-dushi-biaha-zastreliani-v-zhilishtna-sgrada-v-kuins-685368.html", "text": "Четирима души бяха застреляни в жилищна сграда в нюйоркския район Куинс, съобщи Асошиейтед прес, като се позова на полицията.Сигнал в полицията бил подаден около 21 ч. снощи, уточнява БНТ.Няма повече информация за възрастта на убитите и за обстоятелствата на стрелбата. По местна телевизия бе излъчен видеозапис, на който се виждат полицейски автомобили около сградата и полицаи с бронежилетки, които влизат в нея, добавя АП.", "date": "2018.07.31", "title": "Четирима души бяха застреляни в жилищна сграда в Куинс"}
{"url": "https://offnews.bg/112/9-godishno-dete-e-postradalo-pri-katastrofata-na-magistrala-hemus-685392.html", "text": "9-годишно дете е пострадало при катастрофата на автомагистрала „Хемус“ край Нови пазар. Това съобщиха от ОДМВР - Шумен.Сигналът за произшествието е подаден в 09.12 часа днес в оперативната дежурна част на ОДМВР. Съобщено е, че на автомагистрала „Хемус“, малко след бензиностанцията край Нови пазар е възникнал пътен инцидент. На място са насочени екипи на полицията, пожарната и спешната помощ. При пристигане е установено, че произшествието е възникнало между лек автомобил с пернишка регистрация и товарен автомобил с варненска.По първоначална информация водачът на лекия автомобил, който е пътувал в посока към Шумен е застигнал товарния автомобил и се е ударил в задната му част. В резултат на удара товарният автомобил се е преобърнал на пътя.В МБАЛ - Шумен за преглед е откарано 9- годишно дете, което е пътувало в лекия автомобил. Детето е с контузия на главата, контактно. Извършват му се изследвания в болничното заведение. Водачите и на двата автомобила са правоспособни, тествани са за алкохол, наличие не е отчетено. Работата по изясняване на причините довели до инцидента продължава, на място се извършва оглед. Движението се пренасочва по пътя Русе - Варна. Водачите да шофират с разумна скорост.", "date": "2018.07.31", "title": "9-годишно дете е пострадало при катастрофата на магистрала Хемус"}
{"url": "https://offnews.bg/112/tasko-ermenkov-sazria-konspiratcia-i-opit-za-splashvane-v-domashen-obi-685403.html", "text": "Апартаментът на депутата от БСП Таско Ерменков е бил обран за втори път. Това съобщи той пред агенция \"Фокус\". Народния представител смята, че целта на кражбата е била да го сплаши. Ерменков твърди, че полицаите, които са дошли заради обира, не са разпитали съседите дали са чули или видели нещо. В разказа си той намесва и кола с дипломатически номера. \"Сами разбрахме, че към 2.00 часа посред нощ някой е звънял на звънците у тях, но никой не се е качил на етажа. Пред блока постоянно стои автомобил с дипломатически номер 0293 и биха могли да попитат и тези хора дали не са видели някой да влиза, но и това не е направено\". Проверка на OFFNews показа, че цитираните от Ерменков номера са на дипломатическата мисия на САЩ у нас. Депутатът казва още, че от апартамента са откраднaти руските дебитни карти на жена му, но не и българските кредитни карти.\"Смятам, че това е целенасочено към мен, не е нещо, което да е нормална битова кражба. Може би това е някакъв елемент на сплашване заради активната ми позиция, която заемам в парламента. Най-вероятно смятат, че по този начин ще сме сплашат, но искам да ги уверя, че са сбъркали с адреса. Няма как да ме уплашат, няма как да млъкна и няма как да престана да защитавам хората, за което съм избран в този парламент\", каза още той.Кражбата е станала през нощта на 3 юли, докато той, жена му, дъщеря му, съпругът ѝ и кучето им спели в апартамента. \"Аз съм с холтер през това време. Чрез него се измерва кръвното в продължение на 24 часа. Когато е извършена кражбата ми е най-ниско налягането, кучето не реагира. Според полицията най-вероятно са ни упоили с газ. Това е недопустимо\", обяснява депутатът.\"Досега мълчах, защото смятах, че полицията трябва да бъде оставена да си върши работата, но след като вече почти един месец никой не ме информира и никой не прави каквото и да било, реших да му дам гласност, защото този случай касае мен, но и всеки българин, който трябва да се чувства спокоен в дома си. При такива действия и такова безсилие на компетентните органи няма как това да се случи\", разказа още Таско Ерменков.Крадците са взели предимно пари в брой. \"Не са откраднати скъпи вещи като телефон, лаптоп, очила, а моя часовник. От чантата на децата са взети по 10 лв., 300-400 евро от чантата на жена ми и руските ѝ карти, които в България въобще не могат да бъдат използвани\", каза още Ерменков. Предишният обир в апартамента на депутата е бил през 2015 година. \"Тогава бяха ограбени всички видове ценности и то по много перфектен начин. Крадците се бяха постарали да оставят апартамента в първоначалния му вид, все едно, че никой не е влизал вътре, кутийките, от които бяха взети бижутата, бяха оставени на същите места затворени. Ако дъщеря ми съвсем случайно не беше разбрала, че портмонето ѝ е преместено от лявата в дясната част на чекмеджето, нямаше да разберем сигурно в продължение на много време, че сме ограбени. Това се случва в момент, в който дъщеря ми напуска къщата, а ние с жена ми сме при едни приятели на морето за два дни. И тогава полицията нищо не направи\", разказва той.Малко по-късно \"Фокус\" разпространи и отворено писмо от Ерменков:", "date": "2018.07.31", "title": "Таско Ерменков съзря конспирация и опит за сплашване в домашен обир"}
{"url": "https://offnews.bg/kultura/preporachvame-vi-nito-valk-nito-kuche-i-savremennia-indianski-zhiv-685359.html", "text": "Тази вечер от 19:00 часа в Дом на киното може да гледате филма \"Нито вълк, нито куче\" на режисьора Стивън Люуис Симпсън.Въздействащата екранизация по едноименния роман на Кент Нърбърн проследява пътешествието на писател, отведен в сърцето на съвременния индиански живот по земите на Северна и Южна Дкота.Кент (Кристофър Суийни) получава мистериозно обаждане от внучката на 95-годишен старейшина от племето Лакота.Добър по сърце и вдъхновен от отдадеността на своя баща да помага на другите, писателят решава да пропътува хиляди мили през северните равини на Америка до обезлюдения индианския резерват, за да се срещне с мъдрия Дан (Дейв Белоглав Орел). Възрастният индианец живее в схлупена барака на един хълм, придружаван единствено от своите верни спътници – кучето му, близък приятел на име Гроувър (Ричард Рей Уитман) и неговта внучка Уинона (Розан Суперноут), която е изключително подозрителна по отношение намеренията на белия мъж, дошъл на техни земи.Потопен в индианската култура и думи на далновидния Дан, Кент е на път да разкаже велика история или да се откаже от най-важната книга, която някога е писал.", "date": "2018.07.31", "title": "Препоръчваме ви: 'Нито вълк, нито куче' и съвременния индиански живот"}
{"url": "https://offnews.bg/futbol/legenda-na-tcska-maurides-triabva-da-svali-dva-tri-kilograma-685406.html", "text": "Аспарух Никодимов коментира всички актуални теми около ЦСКА. Мнението на легендата \"червените\" винаги е интересно. Паро посъветва новото острие на \"армейците\" Мауридес да свали няколко килограма, за да стане още по-пъргав.\"\", каза Никодимов пред \"Тема Спорт\".", "date": "2018.07.31", "title": "Легенда на ЦСКА: Мауридес трябва да свали два-три килограма"}
{"url": "https://offnews.bg/sviat/spasiha-ruski-alpinist-blokiran-6-dni-pod-vrah-latok-1-685404.html", "text": "Спасиха руския алпинист Александър Гуков, който бе блокиран 6 дни на 6100 метра надморска височина под върха Латок-1, съобщи Govoritmoskva.ru.На 25 юли Гуков, заедно със сънародника си Сергей Глазунов, се опитвал да изкачи главния връх на масива Латок в Каракорум на територията на Пакистан. На височина 6200 метра Глазунов паднал и загинал и оставил партньора си без вода, храна и газ за отопление.Спасителната операция се е провела чак днес, тъй като атмосферните условия са били изключително неподходящи – снеговалежи, които могат да предизвикат лавина и нулева видимост.Екипът е знаел, че алпинистът е жив, тъй като е изпращал съобщения за помощ през сателитния телефон. Въпреки екстремните условия, той е успял да разпъне палатка на сигурен хребет и да се предпази от евентуални лавини.Главният редактор на руския алпинистки сайт mountain.ru Анна Пиунова, която държеше в течение читателите си за всяка стъпка на спасителния отряд, информира, че състоянието на Гуров е тежко, но не животозастрашаващо и той вече е транспортиран с хеликоптер до болница в град Скарду.", "date": "2018.07.31", "title": "Спасиха руски алпинист, блокиран 6 дни под връх Латок-1"}
{"url": "https://offnews.bg/kultura/drevnostta-i-savremieto-na-azia-se-sblaskvat-na-stcenata-na-one-dance-685405.html", "text": "Човешките емоции в информационното общество през призмата на емотиконите, нов прочит на древен корейски танц за гонене на зли духове и първа среща със себе си – това са част от танцовите миниатюри от Азия, които One dance week включва в програмата на предстоящото си издание от 21 септември до 14 октомври в Дом на културата „Борис Христов“ - Пловдив.Японският хореограф Кенджи Шинохе насочва вниманието към емотиконите и обезсмислянето на чувствата със соловия спектакъл \"Као\" а 22 септември от 19:30 часа.Той търси отговор на въпроса имат ли място истинските чувства сред виртуалните усмивки. Спектакълът черпи вдъхновение от популярния японски стил емотикони, познат като “каомоджи”, в който се използва комбинация от йероглифи, букви и символи, за да се изрази емоция или действие в киберкомуникацията.В рамките на същата вечер (22 септември) Шинохе ще представи втори солов спектакъл - \"Love\" . Хореографът се вглежда в момента преди да започнем да обичаме. Азиатските миниатюри продължават на 7 октомври от 19:30 часа в Дом на културата “Борис Христов” - Пловдив с два корейски спектакъла.Мистичният танц \"Salp’uri\" ще гони зли духове и ще разваля проклятия от сцената. Миниатюрата \"Демони\" на хореографа Джин А Ким и визуалния артист Джу-Бин Ким впечатлява с невероятни костюми и източна естетика на движенията, превъплътени в съвременен танц.\"Salp’uri\" е изпълняван и усъвършенстван в продължение на векове и днес се смята за едно от най-развитите и популярни творчески достижения на народните танци в Корея.В рамките на същата вечер (7 октомври) публиката в Пловдив ще се срещне с един от най-техничните и популярни корейски хореографи Ин Со Лий, който ще търси път към себе си в авторския си спектакъл \"Първа среща\". Моноспектакълът вече е представян в Южна Корея, Китай, Унгария, Румъния, а тази година спечели и голямата награда на A Tánc Fesztiválja във Веспрем, Унгария.", "date": "2018.07.31", "title": "Древността и съвремието на Азия се сблъскват на сцената на One dance week"}
{"url": "https://offnews.bg/politika/tcarskite-koniushni-mozhe-da-poluchat-statut-na-pametnik-na-kulturata-685390.html", "text": "След 15 август се очаква бившите „Царски конюшни“ да бъдат обявени за паметник на културата с национално значение. Това съобщи министърът на културата Боил Банов и уточни, че документите за това се подготвят. Банов подчерта, че и сега сградата е под закрилата на закона.\"Тя е същата закрила, която ще даде и статутът. Статутът на културна ценност сам по себе си е едно отношение на държавата към определени обекти. Той няма да промени границите и режимите. Даването на статута за културна ценност дава повече възможности на собствениците вътре да търсят инвестиции по програми и проекти, за да поддържат, което е важно и ключово и никак не е без значение\", каза министърът.Пожарът в сградата избухна рано сутринта в неделя след силен дъжд. Сигнал за огъня е подаден около 3.25 часа тази сутрин, съобщиха от МВР. Гасенето е продължило около 3 часа. Пожарът е поразил не само покрива, пострадал е и гредоредът между първия и втория етаж.", "date": "2018.07.31", "title": "Царските конюшни може да получат статут на паметник на културата след 15 август"}
{"url": "https://offnews.bg/zdrave/nova-laboratoria-v-majchin-dom-shte-otkriva-vrodeni-genetichni-zabolia-685408.html", "text": "Първата и единствена по рода си у нас лаборатория за неинвазивна скрининг диагностика на вродени хромозомни аномалии (вродени генетични заболявания) на плода отвори врати днес в Университетска акушеро-гинекологична болница “Майчин дом” в София. По време на откриването изпълнителният директор на УАГБ „Майчин дом” доц. Иван Костов обяви, че лабораторията за неинвазивен скрининг ще направи революция в диагностиката на бременните жени в начален стадий. Той добави още, че обновеният медицински център към болницата ще предлага най-новата и модерна апаратура, както и широк спектър от специализирани кабинети за цялостна грижа за женското здраве. Разкритата за първи път у нас лаборатория за неинвазивен дородов ДНК тест е разработена с подкрепата на Министерството на здравеопазването. Тя прави възможно провеждането на високо-технологични изследвания, които са редки и досега се правеха само в някои лаборатории в чужбина.Това е и първата подобна лаборатория в България и на Балканския полуостров, което ще намали драстично разходите за обслужване и ще позволи подобни тестове да се правят на двойно по-ниска цена от съществуващите в момента предложения на пазара.Лабораторията ще се ръководи от проф. Алексей Савов, завеждащ националната генетична лаборатория.Медицинският център към болница „Майчин дом“ ще предлага най-новата и модерна апаратура в областта на извънболничната АГ помощ, в това число офис хистероскопия, вагинално подмладяване, спектрален скрининг за рак на шийката на матката, скрининг за рак на гърдата, фетална морфология на всички нива, женска консултация и други. Центърът ще бъде отворен всеки работен ден от 08:00 до 17:00 ч. и ще се ръководи от д-р Мирослав Георгиев и д-р Иван Диков.", "date": "2018.07.31", "title": "Нова лаборатория в Майчин дом ще открива вродени генетични заболявания"}
{"url": "https://offnews.bg/sviat/fejsbuk-parira-nov-opit-za-namesa-v-amerikanskite-izbori-sledite-pak-685434.html", "text": "Социалната мрежа Фейсбук идентифицира нови опити за политическа манипулация в нейната платформа с приближаването на частичните избори за Конгреса в САЩ през ноември. Закрити са 32 акаунта и страници във Фейсбук и в Инстаграм.Компанията не назовава директно кой стои зад координираната акция с фалшиви профили, но посочва, че е открила връзки между сега закритите акаунти и акаунтите, свързани с руската Агенция за изследване на интернет, които премахна преди и след президентските избори в САЩ през 2016 г.При сегашната верига от фалшиви профили най-ранната страница е била създадена през март 2017 г., а най-новата - през май 2018 г. Общо те са публикували 10 000 съобщения.Фейсбук допълва, че поне една от фалшивите страници е била следвана от 290 000 акаунта.Похарчени са 11 000 долара за спонсориране на близо 150 рекламни съдържания, което е направило тези страници по-видими.Изправени сме пред решени да действат противници, добре финансирани, които няма да се откажат никога и които променят през цялото време тактиката. Това е като надпревара във въоръжаването, ние също имаме постоянно нужда да се подобряваме, пише в изявлението на Фейсбук.", "date": "2018.07.31", "title": "Фейсбук парира нов опит за намеса в американските избори. Следите пак водят към Русия"}
{"url": "https://offnews.bg/politika/radev-nalozhi-veto-na-apk-685409.html", "text": "Президентът Румен Радев върна за ново обсъждане Закона за изменение и допълнение на Административнопроцесуалния кодекс (ЗИД АПК), като оспори 16 негови разпоредби, съобщават от прессекретариата на държавния глава.Радев счита, че с тях уредбата се отдалечава от основни конституционни начала и деформира традиционни принципи и постижения на административното право.Ще се намали интензитетът на защитата на правата на гражданите и юридическите лица относно актове, издавани от позицията на власт и изискващи подчинение. Тези разпоредби ще се отразят неблагоприятно на ролята на административното правосъдие да бъде защитник на обикновения човек срещу незаконосъобразните действия и произвола на администрацията.Държавният глава изразява несъгласие с разпоредбите относно правилата за подсъдността, закритите съдебни заседания, драстично увеличените такси в касационното производство и премахването на касационната инстанция в редица специални закони.Президентът подчертава, че съдържанието на правото на защита многократно е тълкувано от Европейския съд за правата на човека, който приема, че държавата не трябва да поставя правни и практически пречки пред неговото упражняване. Като създават неясна родова подсъдност, увеличават разходите за правосъдие с приетата местна подсъдност, предвиждат необосновано драстично увеличаване на таксите в касационното производство и премахват касационната инстанция в специални закони, оспорените разпоредби на ЗИД АПК поставят именно такива пречки.Тези разпоредби ще намалят способността на административното правосъдие да бъде сред основните фактори, които гарантират баланса и контрола между властите в държавното управление и върховенството на закона. Така е застрашен правовият и демократичен характер на съвременната държава.Мотиви за връщане за ново обсъждане в Народното събрание на разпоредби от Закона за изменение и допълнение на Административнопрецесуалния кодекс, приет от 44-то Народно събрание на 25 юли 2018 г.Уважаеми народни представители,Подкрепям необходимостта от усъвършенстване на Административнопроцесуалния кодекс (АПК), защото дефицитът на справедливост се усеща най-отчетливо при взаимоотношенията на гражданите и юридическите лица с държавните органи. С приетия Закон за изменение и допълнение на Административнопроцесуалния кодекс (ЗИД АПК) са направени стъпки в правилната посока по отношение на практическото прилагане на електронното управление и електронното правосъдие, на административния договор и на защитата срещу неоснователни действия и бездействия на администрацията. Независимо от това, не мога да се съглася с отделни разпоредби от ЗИД АПК, които отдалечават уредбата от основни конституционни начала, деформират традиционни принципи и постижения на административния процес и в крайна сметка ще доведат до намаляване интензитета на защитата на правата на гражданите и юридическите лица относно актове, издавани от позицията на власт и изискващи подчинение.Като държавен глава се ръководя от разбирането, че съдебният контрол върху актовете на изпълнителната власт е особено важна проекция на принципа за разделението на властите, носеща конструкция в системата от гаранции за правовата и демократична държава. Ето защо съм длъжен да се противопоставя на всеки опит за законова уредба, който отслабва способността на административното правосъдие да бъде защитник на обикновения човек срещу незаконосъобразните действия и произвола на държавните органи.1. Правилата за подсъдността трябва да бъдат пределно ясни, за да знаят жалбоподателите към кой съд да се обърнат и за да се избегнат спорове за подсъдност между съдилищата. Приетата със ЗИД АПК уредба на подсъдността не съответства изцяло на тези изисквания.Направеното с § 28 допълнение в чл. 132, ал. 2, т. 2 АПК създава проблеми с родовата подсъдност. От една страна, не са идентифицирани ясно актовете на Министерския съвет, министър-председателя, заместник министър-председателите и министрите, които Върховният административен съд (ВАС) разглежда като първа инстанция. С Решение № 8 от 2018 г. на Конституционния съд се изяснява смисълът на чл. 125, ал. 2 от Конституцията, но това не замества необходимата законова уредба. От друга страна, изразът „в случаите, предвидени в закон“ създава впечатление за втора хипотеза на изключение от правилото, че актовете на Министерския съвет, министър-председателя, заместник министър-председателите и министрите се разглеждат като първа инстанция от ВАС. Това излиза извън тълкуването на Конституционния съд. Приетата уредба за родовата подсъдност създава правна несигурност и може да доведе до множество спорове за подсъдност.С § 29, т. 1 от ЗИД АПК се променя принципът за местната подсъдност при оспорване на индивидуални административни актове. Като критерий за определяне на компетентния административен съд се въвежда постоянният адрес на физическото лице жалбоподател. Правилата за местната подсъдност следва да гарантират както връзката на делото с района на съответния съд, така и подходяща и за двете страни достъпност до този съд. Приетата уредба не отчита хипотезата на физически лица с настоящ адрес, различен от постоянния, което може да е затруднение за тях и за административните органи, чието седалище е различно от постоянния адрес на жалбоподателя. В тези случаи и двете страни ще бъдат принудени да пътуват до административния съд, в чийто съдебен район е постоянният адрес на жалбоподателя. При едновременно разглеждане на дела в различни административни съдилища държавните органи ще трябва да командироват навсякъде свои процесуални представители. Това ще увеличи разходите на администрациите, които директно или индиректно ще бъдат за сметка на данъкоплатците. Освен това промяната може да доведе до отлагане на дела в разрез с принципа за бързина и процесуална икономия, прогласен в чл. 11 от АПК. За тази промяна, направена чрез предложение между първо и второ гласуване на законопроекта, няма финансови разчети. Изтъкнатият мотив за по-равномерно натоварване на административните съдилища не следва да е за сметка на повишаване на разходите за достъп до правосъдие. По тези съображения смятам, че новата местна подсъдност не дава достатъчно гаранции за по-лесен, по-бърз и по-евтин достъп до правосъдие.", "date": "2018.07.31", "title": "Радев наложи вето на АПК"}
{"url": "https://offnews.bg/volejbol/gibona-vkliuchi-petima-novi-v-razshirenia-sastav-za-svetovnoto-685411.html", "text": "Селекционерът на мъжкия национален отбор по волейбол Пламен Константинов обяви разширения състав от 22 състезатели за световното първенство в България и Италия от 9 до 30 септември.В състава бяха картотекирани Теодор Тодоров - централен блокировач, Дани Милушев - диагонал, Мирослав Градинаров - посрещач, Златан Йорданов - посрещач и Иван Станев - разпределител.От състава отпадна опитният разпределител Георги Братоев, който има контузия, водеща до невъзможност за неговото участие на мондиала.Разпределители:1. Георги Сеганов2. Добромир Димитров3. Иван СтаневДиагонали:4. Боян Йорданов5. Николай Учиков6. Данаил Милушев7. Мирослав ГрадинаровПосрещачи:8. Николай Пенчев9. Розалин Пенчев10. Валентин Братоев11. Тодор Скримов12. Димитър Маринков13. Златан ЙордановЦентрални блокировачи:14. Виктор Йосифов15. Николай Николов16. Теодор Тодоров17. Светослав Гоцев18. Алекс Грозданов19. Красимир ГеоргиевЛибера:20. Теодор Салпаров21. Владислав Иванов22. Петър КаракашевПрограма за контролните срещи преди началото на световното първенство:15-16 август, Варна, ДКС: България - Русия (съвместни тренировки, закрити)25-26 август, Варна, ДКС: България - Белгия (втората среща ще бъде открита)2-3 септември, Варна, ДКС: България - Египет (втората среща ще бъде открита).", "date": "2018.07.31", "title": "Гибона включи петима нови в разширения състав за световното"}
{"url": "https://offnews.bg/knigi/za-italianskoto-umenie-da-se-zhivee-shtastlivo-v-harmonia-s-prirodata-685388.html", "text": "Питали ли сте се какво печелим и какво губим, ако решим да последваме мечтите си и да сложим черта на всичко, което ни натоварва в сивото градско ежедневие? А колко по-добре бихме живели, ако не се налага непрестанно да бързаме и да се съобразяваме с графици, разписания и срещи?Австралийката Пип Уилямс е потърсила отговорите на тези въпроси в книгата си „Едно лято в Италия”, на чиито страници разкрива душата си, разказвайки как заедно със съпруга си Шанън успяват да осъществят мечтата на живота си: да заживеят бавен, спокоен живот в хармония с природата, докато отглеждат сами храната си и прекарват време с хората, които обичат.Всичко започва в малката им „къщичка кутийка” в Сидни, в техния преден двор с площ от едва два квадратни метра, в чийто ъгъл Пип и Шанън посаждат лимоново дръвче. Скоро след това семейството осъзнава, че щастието, което им носи собственоръчното отглеждане на храна в двора, е несравнимо с нищо на света. Скоро семейството се мести в друг район в Австралия, където разполага с по-голям двор, в който и двамата прекарват огромна част от времето си в градинарство. Работата извън дома и текущите задачи обаче изискват своето. Така Пип и Шанън се изправят пред ситуация, в която трябва да избират между дългогодишната си кариера и мечтата си да заживеят спокойно, като се отдадат на природосъобразен начин на живот в провинцията, прекарвайки времето си в собствена ферма. Решението е да осъществят това, за което мечтаят най-силно.И двамата напускат работа, вземат децата си и отиват да търсят добрия живот далеч от дома – в тъй привлекателната и плодородна Италия, където живеят като доброволни работници в био ферми. В рамките на едва няколко месеца семейството на Пип и Шанън посещава ферми из емблематични градове и региони на Ботуша – столицата Рим, градът на гондолите Венеция, провинциалната Тоскана, крайбрежието на Амалфи в района на Неапол, местностите Емилия-Романя, Пиемонт, Калабрия и др.Хляб.Той беше моята гибел.И моето спасение.Ако не беше хлябът, може би никога нямаше да отидем в Италия.РИМ(Шест невъзможни неща преди закуска)След няколко часа Рим ще гъмжи от хора, но сега, в шест сутринта, е само наш. Събудили се заради разликата във времето, ние излизаме от апартамента си на Вия Бокачо в търсене на закуска, но не знаем в коя посока да тръгнем. Шанън и момчетата изглеждат обезпокоени, а моите нервни окончания все още потрепват с онези първи мигове на събуждането, когато не исках да се размърдам заради ръката на Шанън на корема ми. Беше почти тъмно и аз лежах, за¬слушана в непознатия шум на улицата под нас – боботенето на камион за доставки по паважа, изтракването на решетка, поздрав и разговор, за чието значение можех само да гадая. Чувствах се като дете, което подслушва нечия тайна.На града ще му трябва време да се събуди, затова ние се скитаме безцелно и от време на време хващаме ръката на другия и стискаме леко, за да се уверим, че наистина сме тук. Предпочитаме тесните улички и след всеки завой се озоваваме пред съкровище – църква с кръгли куполи, покрита аркада с изписан таван, балкон от ковано желязо. След това забелязваме частица от нечий двор – натежал от зрели плодове клон на портокалово дърво, който се протяга над висока каменна стена. Ейдън се засилва и подскача, опитвайки се да грабне един от портокалите, и аз се връщам десет години назад в предния двор на малката ни къща в Сидни.„Преден двор“ може и да е преувеличение, бяха по-скоро просто два квадратни метра земя, която отделяше входната ни врата от пътеката, но Шанън бе видял потенциала й. Като толкова много хора в предградията ние жадувахме за част от „Добрия живот“, онзи живот, в който можем да отглеждаме собствените си продукти и да имаме прасе за домашен любимец.Дори и преди да се родят момчетата, Шанън бе започнал да мечтае за пълен с мед кошер, ято гъски и редове лимонови и ябълкови дървета, както и дървета, за чиито плодове никой не беше чувал. А докато къщата се изпълваше с играчки, а дните ми с пюре от тиква и разлято мляко, аз бях започнала да мечтая за изпечен от мен хляб и сладко, приготвено от от¬гледани от нас круши.Но мечтата беше прекалено голяма за нашата къща кутийка, затова я подкастрихме и подрязахме, докато всичко, което си представяхме, стана нещо малко. Тогава посадихме едно лимоново дърво в предния двор.Минаха няколко години. Момчетата растяха, къщата ставаше по-малка, а дървото ни започна да дава плодове. Бяхме доволни.И тогава лимоните ни започнаха да изчезват.Бяхме оставили дървото ни да надвисне над пътеката и това беше услуга към съседите ни, която ние с удоволствие им правехме. Ако някой от тях приготвяше риба на грил и установеше, че няма лимон, можеха да изтичат от къщата си и да си откъснат един от нашето дърво. Никой не трябва да яде риба без лимон, а ние имахме повече от достатъчно, за да ги споделим. Но една вечер сервирах сьомга на грил и когато отидохме до дървото, на него нямаше нито един плод.След известно време се появиха нови лимони. Говорехме за лимонада, лимонов конфитюр и вкусен лимонов пай и чакахме търпеливо плодовете да узреят. Когато зеленото премина в жълто, ние заставахме на прага на малката ни къща, съзерцаващи като горди родители това, което сме отгледали. Но гордостта ни и кулинарният ни оптимизъм не продължиха дълго. Един ден, когато отворихме входната врата, жълтото отново го нямаше на дървото. Предишната вечер имаше лимони, които щяха да стигнат дори и цялата улица да беше решила да яде риба, и изведнъж всички бяха изчезнали.Някъде дълбоко в съзнанието на Шанън се открехна врата и той започна да върви към нея.– Да се преместим – каза той.– Не можем да си го позволим – отговорих аз.– Можем, ако напуснем Сидни.Беше прав. Идеята ми хареса. Продадохме къщата и се преместихме в Аделайд Хилс.* * *На две хиляди километра от Сидни мечтите ни намериха изражение в каменна къща с две спални и пет акра земеделска земя.Шанън имаше барака – момент на достигане на пълнолетие за всеки мъж, който се е застоявал в железарския магазин дълго след като е намерил нужното му руло изолираща лента. Имаше също и поле за развиване на всички онези идеи, които го бяха занимавали през последните няколко години, както и работа на половин ден като градинар, която му оставяше достатъчно време за осъществяването на някои от тях. Той стана член на „Дървета за цял живот“ и засади стотици местни фиданки. Започна да изучава пермакултура, направи лехи за зеленчукова градина и се захвана да сади плодни дървета. Някои ми бяха познати, за други не бях чу¬вала. Очите му грееха и страните му пламтяха, сякаш беше обзет от нова любов.Двете ни момчета, които още не ходеха на училище, тичаха на воля на по-широкото място, което имаха. Ейдън най-после можеше да рита топка и да замахва с бейзболната бухалка без ограничения. Скоро стана добър и с двете – въпреки че домашният бюджет вече имаше специално определена сума за всички топки, които се губеха във високата трева. Той вадеше моркови от земята и ги ядеше заедно с пръстта. Райли все още нямаше зъби за морковите, така че ядеше само пръстта. А аз ги наблюдавах, изпълнена с вълнение.Но все още бях само наблюдател. Не бях намалила работата си, само я бях преразпределила. Почти не успявах да си из¬цапам ръцете със земеделски труд, защото ми пречеха всички онези неща, които бях донесла със себе си от Сидни. Работата ми в града плащаше сметките, а недовършената дисертация отнемаше повечето от времето, което би трябвало да прекарвам с децата си – и с новите ни домашни любимци, двойка лами, които бяхме купили с намерението да обличаме момчетата в разноцветни, домашно изработени вълнени дрехи.Заехме се с животновъдството с точно тази увереност, която може да се очаква от гражданчета с добро образование, които нямат никаква представа. Това бяха първите ми бозайници, след като бях уморила мишката си Мили, когато бях на осем (тя прегряваше в кукленските дрехи, с които я обличах, и умря преждевременно заради прекалено голямо-то количество шоколад, което изяждаше), но поне Шанън бе имал куче, доста голямо куче. Благодарение на няколко благоразумни съвета от съседи, които очевидно се тревожеха за благополучието на животните, ние скоро разбрахме, че като оставим настрана плюенето, ламите се гледат много по-лесно от мишките.Ламите ни дадоха вълна и аз намерих време да се науча да работя с чекръка, но така, както едно деветгодишно дете без особен талант се справя с цигулката. Движех всички части както трябва, но полученият продукт можеше да бъде оценен само от тези, които ме обичаха – и дори и те се затрудняваха.А що се отнася до това да обличам децата си с възхитителни, изплетени на ръка дрехи – докато успея да завърша първата шапка, главите им бяха пораснали и те бяха достатъчно големи, за да заявят, че не искат да изглеждат като деца от Щайнерово училище. Дадох безформения си шедьовър на една приятелка с дете в местното Щайнерово училище и купих на момчетата полиестерни футболни шапки.Чекръкът скоро намери дом в гаража заедно със стана (какво си бях мислила?), тенджерата за консервиране и стотина празни буркани за конфитюр, дадени ми от приятели. Започваха да се трупат все повече и повече артефакти от мечтата ми. Всяко спъване в нещо, когато бързах да стигна до колата и да тръгна на работа, ми напомняше колко далече съм всъщност от идилията.И тогава животът, който търсех, най-после ме намери. Един прекрасен декемврийски ден завърших дисертацията си и приключих два временни договора, а новата ми работа щеше да започне от февруари. Времето, обикновено усукано и препълнено, стана като празен, прав път. Разполагах с часове, дори дни, когато нямах да върша нищо определено, така че започнах да правя хляб.Още от двадесетгодишна през година-две бях навивала ръкави и бях заравяла ръце в купчина брашно с огромно¬то желание да направя хляб. Получените тухли или каша се опитваха любезно от семейството и приятелите ми, но дори и тяхната любов не можеше да ги накара да вземат втори залък и накрая хлябът се изхвърляше в боклука. Хлябът бе станал мой смъртен враг. След всяко поражение се оттеглях, ранена, сред рафтовете с хляб в местните супермаркети.Не бях правила хляб от много години, но се чувствах готова да опитам отново. Този път се възползвах от помощта на добра готварска книга и следвах много внимателно всяка стъпка.И изпекох хляб.Шанън и момчетата го изядоха целия още преди да залезе слънцето. Усещах някаква топлина в стомаха си, която можеше да се обясни и с дебелата филия, погълната, когато хлябът беше още горещ, току-що изваден от фурната, но аз знаех, че е истинско, чисто щастие.Започнах редовно да пека хляб, всеки път в ден, когато у дома нямаше никого, когато тишината и часовете не искаха нищо от мен.Тези моменти, в които дланта ми разтегляше еластично¬то тесто и аз дишах леко задъхано от усилието на месенето, бяха едни от най-щастливите за мен. Чувствах се като Найджела Лоусън . „Трябва да владееш тестото“, казвах аз на празната къща с изискан английски акцент и веднага щом приключех с овладяването, включвах електрическата кана. Винаги бях мислила, че правенето на хляб отнема много вре¬ме, но в тези дни ми се струваше, че имам повече време от¬когато и да било. След месенето хлябът не изискваше нищо друго, освен присъствието ми, и аз бях свободна да правя неща, които не бяха съществени и важни за никого други¬го, освен за мен. Надрасквах няколко реда в една красива тетрадка, купена скоро след като напуснахме Сидни, която почти не бях докосвала, преди да започна да правя хляб. Няколкото реда ставаха страници, месех тестото отново, правех още чай и след това изчитах написаното. След известно време напълних тетрадката до половината, страниците й бяха поръсени с брашно, по корицата имаше засъхнало тесто. Чувствах се, сякаш съм посадила нещо и че ако се грижа за него, то може да порасне.Най-накрая промяната в живота ни изпълняваше всичките си обещания. Кокошките снасяха, дърветата раждаха плодове, алпаките бяха дали още вълна, за да мога да изплета още няколко разкривени шапки, които никой нямаше да носи. И тогава лятото свърши и започнах новата си работа. Времето се сви и аз се чувствах задъхана (но не по онзи секси начин на Найджела). Правех хляб всеки четвъртък. След това започнах да го правя през седмица. След това спрях да правя хляб.За някои хора знак, че нещата излизат извън контрол, е прескачането на фитнеса или ежедневната им медитация, или това, че се прибират у дома, след като децата им са заспали. За мен беше купеният от супермаркета хляб. „Браво, мамо“, звучеше саркастично в главата ми, когато плясвах сирене между две филии бял хляб и за пореден път крещях на децата да побързат, защото ще закъснея за работа.Дърветата ни започнаха да се превиват под тежестта на плодовете. Ябълките, сините сливи, нектарините и безценните плумкоти на Шанън узряха. Но когато плодовете започнаха да падат, ние бяхме прекалено заети, за да ги консервираме, и все отлагахме, сякаш природата можеше да се препрограмира. Ябълките омекваха и след това падаха, но костилковите плодове падаха, след като бяха станали най-вкусни – успяхме да наберем само от плумкотите, останалите изгниха и направиха боклук, който така и не намирахме време да почистим. Страните на Шанън загубиха розовината си.Мечта, която държите заключена на сигурно място, може лесно да бъде пренебрегната. Но когато освободите една мечта, вие живеете с нея, лягате си да спите с нея, събуждате се с нея и трябва всеки ден да преговаряте с нея. Нашата мечта ни държеше отговорни и ние усещахме тежестта на очакването й всеки път, когато правехме компромис.", "date": "2018.07.31", "title": "За италианското умение да се живее щастливо в хармония с природата"}
{"url": "https://offnews.bg/obshtestvo/na-pet-mesta-v-sofia-niama-da-ima-voda-685338.html", "text": "\"Софийска вода\" временно ще прекъсне водоснабдяването в столицата днес, съобщиха от дружеството. Подмяна на сградно-водопроводно отклонение на ул. „Цанко Церковски“ в Банкя кв. „Михайлово“ налага спиране на водоподаването от 10:00 до 14:00 часа по ул. „Александър Стамболийски“ от ул. „Гоце Делчев“ до ул. „Христо Смирненски“, ул. „Захари Стоянов“, ул. „Георги Бенковски“, ул. „Родина“, ул. „Персенк“, по ул. „Майор Коста Паница“ от ул. „Персенк“ до ул. „Люлин“, по ул. „Люлин“ от ул. „Майор Коста Паница“ до края на улицата.Във връзка с подмяна на сградно водопроводно отклонение до бл. 881 в жк. „Люлин“ 8, се налага спиране на водоподаването от 10:00 до 18:00 часа на този блок. Прекъсване на сградно водопроводно отклонение в кв. „Димитър Миленков“ налага спиране на водоподаването от 09:30 до 16:30 часа на кв. „Димитър Миленков“ от №200 до №300.Заради подмяна на сградно водопроводно отклонение на ул. „Драговица“ в „Подуене“, се налага спиране на водоподаването от 10:00 до 17:30 часа по ул. „Драговица“ от ул. „Гълъбец“ до ул. „Козница“. Без вода във връзка с подмяна на сградно-водопроводно отклонение на ул. „Сладкопойна чучулига“ във вилна зона „Киноцентъра“ ще бъдат от 9:30 до 17:00 часа в района на ул. „Сладкопойна чучулига“ от №4 до №24.", "date": "2018.07.31", "title": "На пет места в София няма да има вода"}
{"url": "https://offnews.bg/sviat/zaloviha-balgarin-i-chernogoretc-izbiagali-ot-zatvor-v-iztochna-frant-685433.html", "text": "Двама затворници, които избягаха в нощта на неделя срещу понеделник от затвора в Колмар (Източна Франция), са арестувани днес в Рубе (Северна Франция).Мъжете са задържани с двама свои съучастници, предаде Франс прес. Бегълците не са били въоръжени.Според сайта Франс енфо двамата бегълци са българин и черногорец, съответно на 37 и 27 години.Двамата са били осъдени за грабежи при отежняващи вината обстоятелства.Те са пробили тавана на килията си и са избягали през покрива.", "date": "2018.07.31", "title": "Заловиха българин и черногорец, избягали от затвор в Източна Франция"}
