{"url": "https://offnews.bg/sviat/mej-uvolni-britanskia-ministar-na-otbranata-zaradi-tech-na%c2%a0informatci-702403.html", "text": "Британският министър на отбраната Гавин Уилямсън е уволнен след разследване за изтекла информация от тайно правителствено заседание, посветено на китайския телекомуникационен гигант \"Хуауей\".Пресслужбата на премиера съобщи, че Тереза Мей е \"загубила доверие\" в Уилямсън.Решението за уволнението му е взето след установяването на обстоятелствата, при които без позволение е разкрита информация от среща на Съвета за национална сигурност.Разследването започна миналата седмица, след като британската преса съобщи, че Съветът се е съгласил да позволи на \"Хуауей\" да участва в някои аспекти от изграждането на нова безжична комуникационна мрежа от пето поколение (5G).Официалната позиция на правителството досега беше, че не е взимано решение по този въпрос.", "date": "2019.05.01", "title": "Мей уволни британския министър на отбраната заради теч на информация за Хуауей"}
{"url": "https://offnews.bg/sviat/saprugata-na-novia-ukrainski-prezident-kupila-apartament-na-polovin-tc-702385.html", "text": "Съпругата на новоизбрания президент на Украйна Владимир Зеленски Елена купила луксозен апартамент в Крим за половината от пазарната му стойност, пише БГНЕС, като се позовава на „Ройтерс”. Жилището било закупено от бизнесмена Александър Буряк. Агенцията се позовава на официалните данни за доходите и украинския регистър на недвижимите имоти.За това как жената на Зеленски е била в състояние да сключи такава добра сделка не се съобщава. Нито новоизбраният президент, нито неговата съпруга отговориха на въпросите на журналистите, Буряк също отказва да коментира, подчертават от „Известия“.Информацията е, че Зеленская е закупила апартамент в жилищния комплекс в Ялта „Император“ през април 2013 г. за 163,9 хил. долара. В същото време минималната цена за жилища е била около 2 800 долара на квадратен метър. През април тази година този апартамент беше предложен за продажба в агенция за недвижими имоти Причал-82 за 790,7 хил. долара, но все още Зеленская е негов собственик.", "date": "2019.05.01", "title": "Съпругата на новия украински президент купила апартамент на половин цена"}
{"url": "https://offnews.bg/politika/ninova-gerb-podavat-ostavki-a-ostavat-s-apartamenti-snimki-702381.html", "text": "Над един милион и половина българи живеят под прага на бедност от 340 лева, а десет човека от властта си направиха луксозни къщи за гости, построени с наши пари, откраднаха ги от нас. Семействата на болни в Ямбол ги качват на ръце до третия етаж на болницата, но Цветанов го качва личен асансьор директно в лъскавия му хол. Били създали нов стандарт за морал в политиката – подават оставки. Подават оставки, остават с апартаменти. Апартаментен морал. Това заяви лидерът на БСП Корнелия Нинова на , с която партията откри кампанията си за евровота на 26 май. 10 години ГЕРБ създават модел, в който властта и парите победиха закона. Модел, в който едноличният режим на Борисов съсипа институциите. Алчността заличи справедливостта. Бездушието уби солидарността, задкулисието унищожи истината. Паралелната държава завзе истинската, каза още Нинова. Сигурно помните \"Приказка за стълбата\" на Смирненски. Те не по стълба се качиха, с асансьори излетяха. Там, от високото, виждат, че народът живее добре, в благоденствие и е щастлив. Подмяна. Подменят истината за живота ни- подмяна на фактите, на учебниците, на паметта, на историята ни, на българщината. И вчера, в навечерието на годишнината от Априлското въстание, някой ни убеждаваше, че нямало турско робство. В България е имало турско робство и Руско-турска Освободителна война, уважаеми управляващи. Не променяйте историята на българина. Подменят всичко, ще се опитат да подменят и изборите, да ви купят, да ви сплашат, да манипулира резултата. Единственият начин да ги спрем е масово, всички да излезем и да гласуваме на 26-ти май, призова лидерът на БСП.Пред хилядното множество на пл. \"Независимост\" Нинова каза още: Знаем, че мнозина от вас не вярват в европейските избори. Далечни са им, чужди са им. Някои мислят, че изпращаме там високо платени чиновници. Зависи от нас - какви хора ще изберем. Други мислят, че Европа не може да подобри доходите ни. Може, ако нашите хора се преборят за минимална европейска заплата и пенсия. Смятате, че Европа не може да помогне на децата ви да не заминават. Може, ако се преборим за младежката гаранция, за културния чек, за образование и работа на младите хора. Отчаяни сте, че няма справедливост и правосъдие. Може и да има. Може да има и в Европа, ако създадем европейска прокуратура и подкрепим госпожа Кьовеши за главен прокурор. Ето защо, 26-ти е изключително важна дата. Правителството на ГЕРБ, ОП и ДПС ни отдалечават всеки ден от това, за което ви говоря – за нашите български и европейски ценности.ГЕРБ избраха слоган - \"Европа ни чува\". Да тя ги чу, но и ги видя. И им отговори – няма да бъдем приети скоро в Шенген, дори по въздух и вода, както обещаваше Борисов. Няма да бъде свалено наблюдението върху правосъдната система, защото не е ефективна. \"Граждани за европейско развитие на България\" ни отнемат европейското бъдеще всеки ден. Затова можем да спрем подмяната и безперспективността. Можем да направим промяната – на 26-ти. Но да направим промяна и тук, в България. Победата ни над ГЕРБ ще означава връщане на държавността, върховенството на закона и правосъдие еднакво за всички, икономика и производство, съдържателно образование, достъпно здравеопазване, достойни доходи. Ние уважаваме всички партии, уважаваме свободния избор на всеки българин, но нека си кажем истината - единствената партия, която може да победи ГЕРБ на тези избори и да сложи началото на промяната в България, е БСП.Ако искате тази промяна да започне, подкрепете ни на 26-ти май с бюлетина номер 18. Ние не сме идеални, знаем го. Но три години се борим срещу модела на прехода, срещу статуквото и задкулисието. Не успяха да ни купят с постове, не успяха да ни купят с пари. Искаме да продължим и знаем как да подредим държавата. Нека се съберем достойни и честни българи – да не позволяваме да ни разделят и владеят поотделно. Нека заедно, на 26-ти, да си върнем обратно достойнството на народ, който е бил люлка на европейската цивилизация. Да си отвоюваме свободата от политико-олигархичния октопод, който е задушил държавата и семействата ни. Всичко е във вашите ръце. Не се страхувайте, вдигнете глава и вярвайте в себе си - вярвайте, че сте сила. Покажете я на 26 май. Гласувайте за справедливост - сега! Победа!", "date": "2019.05.01", "title": "Нинова: ГЕРБ подават оставки, а остават с апартаменти (снимки)"}
{"url": "https://offnews.bg/offtopic/predlozhenie-za-brak-s-krava-702380.html", "text": "Британец приятно изненада любимата си, като използва крава, за да й предложи брак, съобщава БТА. Фермерът Шон Томас нарисувал голям надпис от едната страна на едно от своите животни, гласящ: \"Алис, ще се омъжиш ли за мен?\". Буквите били изографисани в зелено върху кожата на бяла късорога крава.Към предложението за брак били изписани и контурите на сърце в синя краска. Младите са 24-годишни и живеят в уелска ферма в графство Пемброукшър. Те се запознали по време на последната година от следването си в университета \"Харпър Адамс\" в Нюпорт. Очарована от нестандартното предложение Алис дала съгласието си да стане съпруга на Шон. Те планират да станат семейство през месец септември 2020 г. След като Шон споделил предложението си в социалните мрежи, той и любимата му получили хиляди поздравления.Когато написал предложението си, британецът разходил изографисаната крава под кухненския прозореца на любимата. Алис приготвяла ястие във фурната, когато зърнала съдбоносния въпрос и се разплакала, като казала на секундата \"Да\".", "date": "2019.05.01", "title": "Предложение за брак с... крава"}
{"url": "https://offnews.bg/sviat/dzhulian-asanzh-be-osaden-na-50-sedmitci-zatvor-702382.html", "text": "Основателят на сайта за разкрития „Уикилийкс“ Джулиан Асанж бе осъден днес от съд в Лондон на 50 седмици затвор за нарушаване на условията по освобождаването му под гаранция с търсенето на убежище в еквадорското посолство преди 7 години, предаде Ройтерс. Той нарушил гаранцията си, тъй като сметнал, че е заплашен от екстрадиция в Швеция, която през 2012 г. го обвиняваше в изнасилване.Асанж (47 г.) е изправен пред обвинения в конспирация и теч на класифицирана информация в САЩ. Лондон ще трябва да реши дали да го екстрадира в САЩ в отговор на тези обвинения.Там Асанж е заплашен от 5 години затвор, ако бъде признат за виновен.На 11 април Еквадор оттегли убежището си за основателя на „Уикилийкс“ и той бе задържан от британската полиция.Миналия месец и Стокхолм обяви, че разглежда възобновяване на обвиненията в изнасилване.", "date": "2019.05.01", "title": "Джулиан Асанж бе осъден на 50 седмици затвор"}
{"url": "https://offnews.bg/obshtestvo/pochina-bivshiat-pravosaden-ministar-teodosij-simeonov-702378.html", "text": "След продължително боледуване почина Теодосий Симеонов. Той бе депутат от СДС в 38-ото Народно събрание и министър на правосъдието в правителството на ОДС с премиер Иван Костов, съобщава \"24 часа\".Поклонението пред тленните останки на Теодосий Симеонов ще се състои от 12 ч. в четвъртък в черквата \"Света Троица\" в Плевен.Симеонов е роден на 12 август 1946 г. През 1969 г. завършва право в СУ \"Св. Кл. Охридски\". От 1984 до 1990 г. е адвокат в Никопол, а между 1990 и 1995 г. - в Плевен, където оглавява местната колегия.От 1999 до 2001 г. е министър на правосъдието. През 2001 г. става член на Демократическата партия и се връща към адвокатската практика.", "date": "2019.05.01", "title": "Почина бившият правосъден министър Теодосий Симеонов"}
{"url": "https://offnews.bg/112/zadarzhaha-dvama-za-zhestokoto-ubijstvo-v-gorna-oriahovitca-702388.html", "text": "59-годишният мъж, открит потрошен в Горна Оряховица, е жертва на убийство, категорична е извършената аутопсия в МОБАЛ \"Д-р Стефан Черкезов\".Аутопсията е установила данни за насилствена смърт, уточниха от полицията, откъдето първоначално допускаха, че мъжът може да е станал жертва на инцидент.Двама мъже са задържани в полицейското управление в града като съпричастни към престъплението. С тях се провеждат процесуално-следствени действия.Сигналът за открито тяло с множество травми край изоставена сграда в района на болницата е получен в 1 ч. тази нощ. Мъртвият е 59-годишен мъж от гр.Левски. По първоначални данни той бил клошар и заедно с още трима бездомници живеели в неработеща автомивка в Горна Оряховица.Следствените действия в района продължават. Изясняват се мотивите за жестокото убийство.", "date": "2019.05.01", "title": "Задържаха двама за жестокото убийство в Горна Оряховица"}
{"url": "https://offnews.bg/sviat/berluskoni-pretarpia-operatcia-702383.html", "text": "Бившият италиански премиер Силвио Берлускони претърпя операция заради запушване на червата, съобщава БТА.Лапароскопията е преминала успешно и 82-годишният медиен магнат ще бъде изписан от болницата до дни.Заради болките си в бъбреците, той бе приет в болница в деня, в който трябваше да представи кандидатите на своята партия \"Форца Италия\" за изборите за Европейски парламент на 26 май.Самият Берлускони също се кандидатира. Така влиза в битката за пост за първи път от 2012 г. насам. Тогава получи забрана за заема обществена длъжност заради присъда за данъчна измама. Миналата година съдът му позволи да се кандидатира отново заради добро поведение.Засега не е ясно как операцията ще повлияе на предизборната кампания на Берлускони.", "date": "2019.05.01", "title": "Берлускони претърпя операция"}
{"url": "https://offnews.bg/obshtestvo/ministar-angelkova-koprivshtitca-e-tcentar-na-kulturno-istoricheskia-702384.html", "text": "Трябва да помним делото на нашите предци, на българите, които са оставили живота си за свободата на нашата родина. Именно за техния дух и дело трябва да разказваме, да показваме на нашите деца и на гостите на България.Копривщица е център на културно-историческите дестинации, създадени от Министерството на туризма за популяризиране на историческите ни места. Това заяви министърът на туризма Николина Ангелкова по време на честванията посветени на 143 години от обявяването на Априлското въстание в Копривщица. Дълбок поклон пред делото на нашите предци, нека се радваме на това, което имаме и да градим бъдеще за децата си, обърна се министърът към жителите на Копривщица и хилядите гости на героичния град.Държим на качеството на българския туристически продукт, безкомпромисни сме към всеки, който руши имиджа на дестинация България. Така министърът на туризма коментира пред медии случая с хотел в Русе, където група деца бяха настанени при лоши условия. Тя бе категорична, че се действа изключително безкомпромисно в такива случаи. По мое разпореждане стартира процедура за отнемане на звезди на 4 звездния хотел -ще бъдат отнети поне две, каза министърът. Тя посочи още, че е поискано и запечатване на помещенията, които не стават за използване.Продължаваме да следим и преди началото на летния сезон се планират масови проверки в цялата страна, за да няма подобни случаи. По принцип качеството на услугите, които се предлага в 4 и 5 звездните хотели у нас е много добро, категорична бе министър Ангелкова.", "date": "2019.05.01", "title": "Министър Ангелкова: Копривщица е център на културно-историческия туризъм"}
{"url": "https://offnews.bg/bojni/eventualen-sblasak-mezhdu-dzhoshua-i-ruiz-shtial-da-bade-skuchen-702394.html", "text": "Претендентът за световната титла в тежката категория по бокс Дилиън Уайт смята, че евентуална битка между Анди Руиз и шампиона Антъни Джошуа няма да бъде интересна.Британецът трябваше да се изправи срещу Джарел Милър на 1 юни в Медисън Скуеър Гард в Ню Йорк, но Голямото бебе беше отстранен от срещата, след като даде три положителни допинг-проби.\"Не мисля, че този двубой е добър. Според мен Руиз не удря достатъчно силно. Той има бързи ръце, но физически не е напълно подготвен. Той е добре обучен боксьор, но щом Паркър успя да го надиграе толкова лесно какво ли ще направи Ей Джей с него?Въпросът е дали Джошуа ще успее да запази концентрацията или си мисли,’Той е един дебел картофен чувал.’ Мисля, че той ще победи Анди Руиз. Той ще се справи с него за шест-седем рунда.Руиз е прекалено бавен. Той е пресиращ боксьор, няма бързи крака и добро движение с главата. Не можете с такъв ръст и физика да се движите по- този начин\", каза Уайт.", "date": "2019.05.01", "title": "Евентуален сблъсък между Джошуа и Руиз щял да бъде скучен"}
{"url": "https://offnews.bg/zvezdi/hali-beri-si-schupi-tri-rebra-po-vreme-na-snimki-702393.html", "text": "Американската актриса Хали Бери си счупи три ребра по време на снимките на продължението на филма за Джон Уик – „Джон Уик 3: Парабелум“. Това съобщи британският портал Филм нюз, цитиран от БГНЕС.Бери споделила с феновете си, че не е разбрала точно в кой момент се е стигнало до травмата, тъй като продължила да снима въпреки болката. Тя каза, че възприема много сериозно работата си и като истински професионалист не обърнала внимание на болката, защото мислите ѝ били фокусирани само към едно: \"да завърши снимките\".Най-голямата мотивация ѝ е давал нейния колега Киану Рийвс. През цялото време си е мислела, че травмата може да ѝ попречи да застане рамо до рамо с него.„Това ме вълнуваше най-много. Не исках да разочаровам колегите си“, каза Хали.", "date": "2019.05.01", "title": "Хали Бери си счупи три ребра по време на снимки"}
{"url": "https://offnews.bg/sviat/putin-podpisa-ukaza-za-oprostenata-protcedura-za-rusko-grazhdanstvo-za-702390.html", "text": "Руският президент Владимир Путин подписа днес указ за предоставяне на гражданство на страната по опростена процедура за жителите на контролираните от проруски сепаратисти региони в Източна Украйна, предаде Ройтерс. Тези планове бяха разкритикувани от правителството в Киев и от Европейския съюз.Кремъл публикува дълъг списък с украинци, които имат право да придобият руски паспорт по ускорена 3-месечна процедура. Сред тях са живеещите в \"определени територии\" в Донецка и Луганска област, които са под контрола на проруските сепаратисти.Право на получаване на руско гражданство по опростена процедура имат и украинците, родени и постоянно пребиваващи в Крим, и намиращи се извън украинския полуостров към 18 март 2014 г., когато той бе анексиран от Руската федерация. То важи и за техните деца, съпрузи и родители, съобщи ТАСС.Ройтерс отбелязва, че указът влиза в сила в деня на своето публикуване - т. е. днес.Украинският проруски президент Виктор Янукович бе свален от власт след бунт през февруари 2014 г. На другия месец Русия анексира Крим, а през април същата година избухнаха бунтове в Донецка и Луганска област, в Източна Украйна.Агенция Ройтерс е събрала доказателства, че Москва е оказала военна помощ на сепаратистите. Руските власти отричат да са предоставили материална подкрепа на бунтовниците.Путин каза преди няколко дни, че не вижда нищо нередно в това Русия да улесни издаването на паспорти на украинците, живеещи в контролираните от сепаратистите райони.Новата мярка бе обявена, след като комедийният актьор Володимир Зеленски бе избран миналия месец за президент на Украйна, отбелязва БТА.", "date": "2019.05.01", "title": "Путин подписа указа за опростената процедура за руско гражданство за украинци"}
{"url": "https://offnews.bg/sviat/papa-frantcisk-bezrabotitcata-e-svetovna-tragedia-702392.html", "text": "Безработицата е \"световна трагедия\", каза днес папа Франциск по случай Деня на труда, предаде БТА.По време на общата аудиенция на площад \"Свети Петър\" във Ватикана Светият отец призова вярващите да се молят за онези, които са загубили работата си и не могат да намерят нова.Папата подчерта колко важна е работата за хората и че работните места трябва да бъдат разпределени справедливо. Без работа за всички не е възможно достойнство за всички, предупреди той.Днес Католическата църква почита паметта на Свети Йосиф Работник.", "date": "2019.05.01", "title": "Папа Франциск: Безработицата е световна трагедия"}
{"url": "https://offnews.bg/futbol/zuma-dinko-dermendzhiev-beshe-unikalen-intelekt-na-terena-702386.html", "text": "Легендата на Локомотив Пловдив Христо Бонев коментира кончината на добрия си приятел и бивш съотборник Динко Дерменджиев. Ето какво каза пред \"marica.bg\" иконата на българския футбол:\"Не мога да повярвам, че Чико не е сред нас. Загубих брат. Брат от големия футбол. Четири години с Динко деляхме една стая в националния отбор. Преживявахме радости, тъги, възходи, провали. Не знам как да опиша това, думите са бедни. Макар и противници на терена с Локо и Ботев, ние имахме голямо уважение един към друг. От Чико съм чувал и чел най-хубавите думи за себе си като футболист. Той беше толкова голям, огромен бих казал, че зависттта му беше чужда и с удоволствие говореше да таланта у другите.За футболните качества на Чико, е излишно да говоря. Той беше уникален интелект на терена. Разбирахме се дори без поглед в националния отбор. Винаги имаше по няколко нестандартни решения за ситуации, които правеха противниковите защитници да полудяват. Динко беше артист на терена и победител. Освен за победата, той играеше и за красотата във футбола. Затова и го обичаха не само феновете на Ботев, а и в цяла България. Контраатаката на Ботев с Тумби и Добри Ненов беше уникална и никой не може да я повтори след тях.Не мога да отрека, че на терена е имало и тежки моменти в съперничеството ни. По наше време обаче нямаше война и омраза между играчите и публиката. Затова и имаше футбол. Дори след разменени реплики обаче, ние с Чико намирахме път един към друг и никога не сме били с друг в стая, когато са ни викали в националния отбор. Дори разговор за футбол с него беше огромно удоволствие. След края на активната ни състезателна кариера приятелството ни продължи почти то онзи момент, когато той влезе в болница.Чико го уважаваха всички. Не е случайно, че той е бил с бивши играчи на Локомотив, когато е получил удар. Точно те първи са му се притекли на помощ. Аз отидох при Динко още на другия ден, когато бе приет в болницата. Лекарите не пускаха, но на мен ми разрешиха. Беше в добро настроение, пошегувахме се, поприказвахме и бях убеден, че ще спечели и тази битка. Уви, Бог е решил да го прибере при себе си. Няма да забравя как преди двадесетина години ми се обадиха разтревожени, чак разгневени наши фенове. Тогава живеех и работех в Кипър. Те потърсиха съдействие да направя нещо, тъй като \"жълто-черната\" легенда Чико станал треньор на Локо. Те приемаха това като светотатство и очакваха, че аз ще се ядосам и ще направя нещо, за да не допусна това. Локо тогава беше в много трудна ситуация и почти изпаднал. Казах им: Не пипайте Чико! В този момент само той може да спаси Локомотив. И Чико го направи, с което спечели любовта и на нашите фенове. Той винаги е бил добре дошъл на \"Лаута\".И сега, когато предстои финал между Локомотив и Ботев, искам да призова в памет на Чико да няма безредици, побоища и грозни сцени. За да победи футбола. Този футбол, който Чико обичаше, за който беше роден и за който живя.Изказвам съболезнования на цялото му семейство! Мария, Цветозар и Динко! Бъдете благодарни на Бог, че бяхте най-близките хора на такъв велик човек като Динко Дерменджиев! Той беше епоха не само за футбола, а и за живота на Пловдив\", каза Бонев.", "date": "2019.05.01", "title": "Зума: Динко Дерменджиев беше уникален интелект на терена"}
{"url": "https://offnews.bg/sviat/1-maj-v-rusia-nad-100-aresta-na-demonstratcii-sreshtu-vlastta-na-puti-702395.html", "text": "Над 100 души са задържани днес в Русия заради участието им в протести срещу управлението на президента Путин.Около 2000 демонстранти, които скандираха лозунги срещу Путин, преминаха днес в шествие в Санкт Петербург по повод Деня на труда - 1 май.Арестувани са над 60 души, а казионната Росгвардия разпръсна акция под мотото \"Свободен Петербург - свободни избори!\".В Москва, Махачкала, Новгород, Томск и Курск също са арестувани десетки младежи, излезли на протест.Същевременно в Москва, в първомайските шествия, организирани от проправителствените синдикати, участваха около 100 000 души - информацията за бройката им е на руското МВР.", "date": "2019.05.01", "title": "1 май в Русия: над 100 ареста на демонстрации срещу властта на Путин"}
{"url": "https://offnews.bg/sviat/1-maj-donese-anarhia-i-nasilie-po-ulitcite-na-parizh-702399.html", "text": "Първомайските демонстрации в Париж ескалираха до безредици по улиците на френската столица, съобщава RFI.Младежи с маски от радикалното движение \"Black block\" хвърляха камъни и бутилки по полицаите, а силите на реда многократно задействаха сълзотворен газ.Стотици са арестувани в полицейските управления на френската столица.Първомайският марш достигна крайната си точка на площад \"Италия\", макар голяма част от участниците да останаха около гара \"Монпарнас\", тъй като входът към площада на практика бе покрит от облак сълзотворен газ.Край площад \"Италия\" екстремисти са разбили витрините на магазини и банка и са изгорили автомобили и мотоциклет.Полицията съобщи, че над 9000 чанти са били претърсени като предпазна мярка, а преди марша са арестувани над 160 души.Към традиционните първомайски шествия, организирани от синдикатите, се присъединиха и \"жълтите жилетки\", за да изразят недоволството си от икономическата политика на президента Еманюел Макрон.", "date": "2019.05.01", "title": "1 май донесе анархия и насилие по улиците на Париж"}
{"url": "https://offnews.bg/112/kitajski-turisti-nabiha-dzhebchijkata-sabka-vav-veliko-tarnovo-702401.html", "text": "Китайски туристи обезвредиха джебчийка днес следобед в центъра на Велико Търново, съобщава bTV.Туристите се разхождали, когато 26-годишната Събка от Самоводене решила да прерови чантата на жена от групата.Неочаквано обаче на Събка \"отговорили\" с бойни техники.Петима - шестима китайци нападнаха една жена. Разчекнаха я по всякакъв начин, повдигаха й краката, ръцете, обръщаха й краката, след това я повалиха на земята, разказа пред bTV очевидецът Емине Вилиева.Действието продължило 20 минути - до идването на полицията.Джебчийката е задържана за 24 часа.", "date": "2019.05.01", "title": "Китайски туристи набиха джебчийката Събка във Велико Търново"}
{"url": "https://offnews.bg/evropa/borisov-prietite-v-es-sled-2004-g-darzhavi-mogat-da-badat-kormiloto-702370.html", "text": "Започна срещата на високо равнище „Заедно за Европа\" във Варшава, в която участва министър-председателят Бойко Борисов и лидерите на всички страни-членки, приети след 2004 година в ЕС. Поводът за срещата, инициирана от полския министър-председател Матеуш Моравецки е 15-годишнината от началото на голямото разширяване на Европейския съюз.Държавните и правителствени ръководители на Полша, Естония, Кипър, Латвия, Литва, Малта, Словакия, Словения, Унгария, Чехия, България, Румъния и Хърватия обсъждат състоянието на ЕС, сигурността и предизвикателствата пред Общността. Във фокуса на дискусиите е поставена възможността за още по-интензивно сътрудничество между страните за развитието на Европейския съюз.Страните ни доказаха, че могат да бъдат „кормилото на Европейския съюз“. Това заяви министър-председателят Бойко Борисов по време на пленарната сесия.„Ключовата дума и днес е „сигурност“. Без сигурност и стабилност европейските ценности са трудни защитими“, подчерта в изказването си българският министър-председател. Борисов заяви, че страната ни изпълнява отлично задачата по опазването на европейската граница и счита за особено важно укрепването на контрола по всички граници на общоевропейско ниво. Премиерът Бойко Борисов изтъкна още, че България ще продължава да отстоява категоричната си позиция за солидарно разпределение на тежестта и допълни, че никоя държава-членка не трябва да бъде оставена сама да се справя с предизвикателствата на миграцията. „Шенген е едно постижение, което трябва да съхраним. Бъдещето му трябва да бъде символ на обединена и единна Европа“, заяви още пред участниците Бойко Борисов. Българският премиер подчерта, че пълноправното членство в Шенгенското пространство си остава ключов приоритет за страната ни.По време на сесията във Варшава министър-председателят Бойко Борисов беше категоричен, че Европа няма да бъде завършен проект, ако страните от Западните Балкани не бъдат приобщени към ЕС. „Всяка от нашите държави даде своя принос. България вложи цялата си енергия, за да постигне напредък в тази област по време на ротационното си председателство на Съвета на ЕС. Удовлетворени сме и от факта, че настоящото Румънско председателство и бъдещото на Хърватия ще продължат осъществяването на този приоритет“, посочи премиерът Бойко Борисов пред лидерите в Полша.Българският министър-председател изтъкна и необходимостта от запазването на кохезионната и общата селскостопанска политика, включително осигуряване на адекватното им финансиране от бюджета на ЕС.Бойко Борисов посочи и нуждата от изграждането на Цифровия пазар и развитието на иновациите и високите технологии. Според него те ще допринесат за по-високата конкурентоспособност на ЕС. Пред участниците в сесията премиерът Борисов подчерта и стратегическото значение на Енергийния съюз, включително ускоряването на работата по регионалните енергийни проекти и междусистемните връзки.„България категорично остава на позиция, че консенсусът е задължителен при вземане на решения в областите от взаимен интерес на всички държави-членки от Общността“, завърши речта си българският министър-председател.", "date": "2019.05.01", "title": "Борисов: Приетите в ЕС след 2004 г. държави могат да бъдат кормилото на съюза"}
{"url": "https://offnews.bg/sviat/v-honkong-e-zadarzhan-kontejner-ot-balgaria-s-20-tona-kontrabanden-tiu-702402.html", "text": "Митническите власти в Хонконг са задържали 20 тона контрабанден тютюн за наргиле в контейнер, пристигнал от България, съобщава вестник South China Morning Post.Пазарната цена на тютюна възлиза на 1 656 990 щатски долара.В документите на контейнера пишело, че в него има стоки за всекидневна употреба.При проверката в понеделник обаче митничарите са открили в контейнера контрабандния тютюн.", "date": "2019.05.01", "title": "В Хонконг е задържан контейнер от България с 20 тона контрабанден тютюн"}
{"url": "https://offnews.bg/politika/bsp-otkri-kampaniata-za-niakoi-apartamenti-za-drugi-aplodismenti-702373.html", "text": "Хиляди социалисти от цялата страна се събраха пред храм \"Св. Александър Невски\", днес БСП за България открива предизборната си кампания с Първомайски митинг-шествие. \"Скъпи социалисти, симпатизанти, скъпи българи от цялата страна. Да ни е честит 1-ви май, Международният ден на труда и работническата солидарност. Да ни е честитата 143-тата годишнина от Априлското въстание. Въстание на българския дух и българското свободолюбие. Благодаря ви, че дойдохте днес, вижте колко сме много и заедно, за да дадем надежда и вяра на нашите сънародници, че може да има справедливост сега.\" С тези думи лидерът на БСП Корнелия Нинова даде начало на шествието. Знамена, балони и плакати с надписи „Искаме европейски доходи“, „Справедливост и достойнство СЕГА!“, „Искаме да останем в България“, „Не щем вежливост, а справедливост“ и \"За някои апартаменти, за други аплодисменти\" множеството се отправи по бул. \"Дондуков\" и спря в триъгълника на властта. Тук има три светофара, дори те светят червено, а това означава, че идва червена вълна, заяви водещият на митинга, а хората му отговориха със скандирания БСП и Победа, както и Оставка - на правителството и Бойко Борисов. Той се крие в кабинета си отсреща и трепери от страх, заяви за премиера Георги Свиленски от трибуната на митинга, разположена пред президентството. На нея се качиха и всички кандидати за евродепутати на БСП, само Сергей Станишев припяваше Химна на Европа и Интернационала, които прозвучаха на митинга след \"Мила Родино\". Георги Свиленски, председател на предизборния щаб:\"Днес, тук, започва нашият път към победата - път, който ще свали правителството на Бойко Борисов от власт. Днес, тук, от този площад, ще заявим нашата воля и висок глас за справедливост. Справедливост сега. Справедливост за България”. По думите му на този ден протестират стотици градове - в Европа и Америка. „Днес ние, тук, в България, в София, протестираме, защото в България няма държава”, категоричен бе социалистът. \"Скъпи приятели, днес сме се събрали тук, за да дадем началото на нашата предизборна кампания, за да дадем тласък на енергията и силата на кандидатите, които ще ни представляват в Европейския парламент”, каза още Свиленски.Георги Свиленски заяви, че в България няма справедливост, няма справедливи доходи, заплати, пенсии и здравеопазване. „Стотици хиляди граждани работят за жълти стотинки, които даже не получават. Стотици хиляди български граждани работят по 12-14 часа и няма кой да ги защити. Болници фалират една след друга, здравеопазване няма, болните умират пред здравни заведения - ще допуснем ли това да се случва в нашата родина?”, попита народният представител. „Никога”, скандираха хората на площада. Проф. Георги Михайлов: Докога ще продължава гаврата с трудещите се в здравеопазването?До кога ще продължава гаврата с трудещите се в здравеопазването? Този въпрос отправи народният представител от ПГ на \"БСП за България\" проф. Георги Михайлов. Той подчерта, че независимо от прекрасните лекари, от чудесните медицински сестри и всички, които са ангажирани в българското здравеопазване, е изключително тежко. \"Днес, на 1-ви май, искаме да попитаме високо - до кога ще продължава гаврата с българските медицински сестри, чиито доходи са приравнени към най-ниските в страната? До кога младите български лекари ще бъдат принудени да напускат България, а тези, които остават тук, да работят на два или повече договора, за да издържат своите деца и семейства? До кога ще гаснат общинските болници? До кога привилегия на едни лечебни заведения ще бъде да лекуват по скъпи високоплатени пътеки, а здравно неосигурените, тежко болните, безперспективните ще бъдат задача на други? До кога от пазара ще изчезват лекарства за социално значими заболявания? До кога българските граждани с тежки заболявания, поради нелепи административни решения, няма да имат достъп месеци наред до сериозни изследвания за тяхното състояние? До кога ще бъдем първи по смъртност в ЕС и последни по продължителност на живота?\", попита още той. Проф. Георги Михайлов подчерта, че левицата е посочила своите решения на проблемите в здравеопазването във \"Визия за България\" - държавата да се върне в здравеопазването, за да запази най-ценното за една нация - нейното здраве и здравето на нейните деца. Според него, за да се случи това, за да могат българите да имат право на справедливост и то сега- и в здравеопазването, и във всички сфери, пътят минава през изборите на 26-ти май. Красимир Митов: Писна ни да живеем в лъжа, време е за промяна\"Лъжат ни непрекъснато. Писна ни да живеем в лъжа. Време е за промяна, да има човещина, да има справедливост\". Това заяви председателят на синдикат \"Защита\" Красимир Митов. Той припомни, че на същата дата, миналата година, хората отново са протестирали и искали управляващите да чуят гласа на народа- че живее в мизерия, бедност, с най-ниските заплати, най-лошите условия на труд, лошо здравеопазване. По думите му всички, които искат да си търсят правата, биват мачкани, уволнявани, малтретирани. \"Нашата позиция затова все още е за оставка на това правителство, то не може да управлява България\", категоричен бе той. Митов заяви, че ръководеният от него синдикат е за увеличаване на доходите, нормално здравеопазване, прилични доходи за трудещите се в сферата на здравеопазването и да има достъп до него за всички пациенти. \"Поради ниските заплати младите напускат страната, но вече напускат и болните, защото тук не могат да се лекуват. Доволни ли сте от заплатите, от пенсиите, от високите цени на парно, на ток, на хляб?\", попита той. По думите му изходът е един - на 26-ти май- всички пред урните. \"Ако са честни изборите, ще победи БСП. След това всички трябва да потърсим правата си за по-достоен живот\", заключи Красимир Митов. ", "date": "2019.05.01", "title": "БСП откри кампанията: За някои апартаменти, за други аплодисменти"}
{"url": "https://offnews.bg/kultura/ventci-zankov-vrachva-zhelezen-orden-za-savremenno-izkustvo-za-deseti-702372.html", "text": "Художникът Венцислав Занков, един от „класиците“ в българското съвременно изкуство, който винаги е бягал от поп-клишетата и модите-еднодневки, и залага до днес на абсолютната истина в процеса на творене, ще връчи на 1 май десетия юбилеен „Железен орден за съвременно изкуство”.Церемонията ще се състои от 19 ч. в култовото за много артисти пространство „Хамбара“ на ул. „6-ти септември” 22 в София. По традиция Занков ще почерпи с чаша вино и по случай рождения си ден.„Никога не съм вярвал, че ще продължавам да давам това отличие толкова дълго време, че то ще е устойчиво във времето, а още по-малко съм си мислел, че артистите ще се стремят към него. Десет години по-късно мога да кажа, че след като имаше дори случай на кражба на един от железните ордени, вероятно необходимостта да я има тая награда, е по-силна от посредствеността и аз обещавам на колегите-артисти, че никога няма да ги оставя да се чувстват сами в стремежа си към илюзорното съвършенство“, коментира по повод юбилейното издание на наградата Венци Занков.„Железен орден за съвременно изкуство” се връчва веднъж годишно на визуален артист, галерия или независима организация, действащи в полето на съвременното изкуство, с което допринасят за нов, друг и различен поглед за разбирането му и е извън полезрението на масмедиите и официално представяща се култура и изкуство, но с ясен принос към тях. Отличието има и за цел да открои независими артистични дейности, които надскачат локалния контекст на „правене на изкуство”.През годините носители на престижното ъндърграунд отличие са били имена като Веселина Сариева, Красимир Кръстев RASSIM, Иво Димчев, Дан Тенев.За носителя на „Железен орден за съвременно изкуство” за 2019 Занков издава единствено, че рисува, ползвайки електричество.", "date": "2019.05.01", "title": "Венци Занков връчва Железен орден за съвременно изкуство за десети път"}
{"url": "https://offnews.bg/politika/tcik-globiava-mareshki-za-reklama-izlachvana-predi-starta-na-kampania-702369.html", "text": "Централната избирателна комисия е взела решение да санкционира аптекарско-петролния бизнесмен и партиен лидер Веселин Марешки за търговска реклама с предизборен характер, излъчвана по телевизията преди официалния старт на кампанията.Сигналът за нарушението е подаден от Партия на Зелените.Става въпрос за рекламен клип на партията, в който Марешки рекламира евролистата, която води чрез бизнеса си с аптеки и бензиностанции. Това е нарушение на Изборния кодекс.С него се оправомощава председателят на ЦИК да състави акт за установеното нарушение на Марешки, който да се изпрати на областния управител на област Варна за издаване на наказателно постановление.", "date": "2019.05.01", "title": "ЦИК глобява Марешки за реклама, излъчвана преди старта на кампанията"}
{"url": "https://offnews.bg/futbol/operiraha-iker-kasias-sled-infarkt-po-vreme-na-trenirovka-702396.html", "text": "Испанският легендарен вратар Икер Касияс е бил опериран днес, след като стражът е получил инфаркт на миокарда на днешната тренировка на Порто.Той е бил приет по спешност в болницата и добрата новина е, че няма опасност за живота му. Касияс се почувствал зле секунди след заниманието.За щастие, бързата реакция на лекаритее предотвратила по-сериозни последствия.37-годишният вратар защитава цветовете на Порто от 2015 година, след като напусна родния си Реал Мадрид след 16 г. престой на \"Сантиаго Бернабеу\".", "date": "2019.05.01", "title": "Оперираха Икер Касияс след инфаркт по време на тренировка"}
{"url": "https://offnews.bg/tehnologii/vazkresenieto-na-fejsbuk-taen-obozhatel-anonimno-publikuvane-i-trud-702374.html", "text": "Фейсбук, такъв какъвто го познавате, се променя. Компанията смени формата на логото си от квадратна на кръгла и направи дизайна на сайта си “по-семпъл”, съобщава Bg Voice.Това е най-драстичната промяна в дизайна на най-популярната социална мрежа от създаването й насам.Новият облик на Фейсбук ще е много по-изчистен и ще промени и мобилното приложение и сайта на социалната мрежа. Facebook Messenger ще има ново приложение за работа на desktop както за Mac така и за Windows, който ще е много по-бърз от до момента.Цветовата гама също се променя с много по-малко синьо от досега.Потребителите ще забележат някои от промените още сега, а други ще настъпват постепенно в следващите няколко месеца.Освен това от компанията казват, че ще отдават по-голямо значение на групите. Това не е изненада след месеци, в които Фейсбук е обект на критики заради пропуски в сигурността и употребата на лични данни. Facebook ще започне да ни препоръчва групи, близки до нашите интереси, и ще ни показва повече съдържание от тях.Приложенията вътре в социалната мрежа също се променят начело с Dating опцията за запознанства. Сега Фейсбук ще ви подсказва потенциални потребители със сходни на вашите интереси или ще свързва двама души, които са изразили някакъв интерес към профилите си. Тази нова опция нови името “Таен обожател” (secret crush). Обектът на симпатиите ни ще получи нотификация за интереса ни, но няма да разбере името ни, освен ако не ни добави в собствения си Secret Crush списък. На този етап обаче услугата няма да е достъпна в България.Koмпанията ще тества и нова услуга наречена Meet New Friends, която ще е по-задълбочена версия на People You May Know и използва специален алгоритъм, за да предложи на вниманието ви профили, които са подходящи за вас и вашето виртуално амплоа.Членовете в групи, фокусирани върху здравеопазване и лечение, ще могат да публикуват въпросите и мненията си анонимно.В платформата скоро ще има опции за публикуване на обяви за работа и кандидатстване за тях директно от профила.", "date": "2019.05.01", "title": "Възкресението на Фейсбук - таен обожател, анонимно публикуване и трудова борса"}
{"url": "https://offnews.bg/knigi/otkriha-prodalzhenie-na-portokal-s-chasovnikov-mehanizam-702375.html", "text": "Неизвестно продължение на антиутопичната класика „Портокал с часовников механизъм“ е открито в архивите на Антъни Бърджес, съобщава CNN, цитиран от \"Аз чета\". В недовършения ръкопис, озаглавен The Clockwork Condition („Състоянието на часовниковия механизъм“), британският писател отговаря на моралната паника, предизвикана от култовата адаптация на Стенли Кубрик.Книгата е нехудожествена и е написана едва седмици след премиерата на филма. Тя се състои от 200 машинописни страници и включва няколко ръкописни бележки, както и поредица от философски размисли за човечеството.В продължение на десетилетия ръкописът отлежава в изоставения дом на Бърджес в италианското градче Бракиано. След смъртта на автора той е изпратен на Международната фондация „Антъни Бърджес“ в Манчестър заедно с други негови трудове и притежания.Андрю Бисуел, който работи за фондацията и допринася за откриването на находката, споделя:Екранизацията на Кубрик от 1971 г. получава признанието на критиците и публиката и е номинирана за „Оскар“ за най-добър филм. Тя повишава неимоверно популярността на Бърджес, но провокира и множество противоречиви реакции заради бруталните сцени и сексуалното си съдържание. Писателят е принуден да опровергава обвиненията, че възхвалява и подстрекава насилието посредством творчеството си.Бисуел коментира:Текстът на The Clockwork Condition е трябвало да бъде придружен от 80 снимки, посветени на темите за свободата и индивида. Той е структуриран по същия начин като една от любимите поеми на Бърджес – „Божествена комедия“ на Данте.Бърджес е автор на множество книги и комикси, но никоя от другите му творби не намира такъв обществен отзвук като „Портокал с часовников механизъм“. Списание Time посочва романа за една от най-добрите английски книги, написани между 1923 и 2005 г.", "date": "2019.05.01", "title": "Откриха продължение на 'Портокал с часовников механизъм'"}
{"url": "https://offnews.bg/politika/prezidentat-na-knsb-poiska-goliama-promiana-da-kazhem-stiga-na-izbori-702357.html", "text": "Президентът на КНСБ Пламен Димитров използва поздравителния си адрес по повод 1 май, за да призове хората да гласуват за промяна на изборите за Европейски парламент на 26 май.Според него орязването на социални помощи и на данъчните стимули за развитие са създали у нас най-големите неравенства от началото на прехода.Ето и цялото поздравление на Пламен Димитров до всички хора на труда в България:", "date": "2019.05.01", "title": "Президентът на КНСБ поиска голяма промяна: Да кажем стига на изборите на 26-и май"}
{"url": "https://offnews.bg/sviat/maduro-obiavi-pobeda-nad-prevrata-na-guajdo-702359.html", "text": "Президентът на Венецуела, който вчера планирал да избяга от страната, но останал след намеса от Русия, днес провъзгласи победа над \"опита за военен преврат\" на опозиционния лидер Хуан Гуайдо, предаде Би Би Си.Десетки национални гвардейци застанаха на страната на опозицията във вторник, когато при сблъсъци бяха ранени повече от 100 души.Но в защитно тв обръщение президентът Мадуро заяви, че Гуайдо не е успял да привлече армията и тя не се е обърнала срещу действащия държавен глава.Гуайдо настоява, че Мадуро е загубил контрола над военните и че е налице мирен преход. Той се присъедини към поддръжниците си по улиците във Венецуела във вторник.Гуайдо бе признат за легитимния лидер на Венецуела от повече от 50 държави, включително САЩ, Великобритания и повечето латиноамерикански. Но Мадуро е подкрепян от Русия, Китай и висшето ръководство на военните в страната, които отказват да отстъпят лидерството на съперника му.Какво каза Мадуро?Мадуро застана пред камерита, заобиколен от военни командири. Той осъди протестиращите и заяви, че те са извършили \"сериозни престъпления\", които \"няма да останат ненаказани\".И двамата опоненти призоваваха поддръжниците си да излязат по улиците, с което създадоха предпоставки за повече насилие и безредици във вече разкъсваната от икономическа криза, постоянни прекъсвания на електричеството, глад.Мадуро отново обвини САЩ в заговор срещу него.Всичко това се случи, след като във вторник, в триминутно видео, Гуайдо, заобиколен от мъже във военни униформи, обяви, че има подкрепата на \"смели войници\" в столицата Каракас.", "date": "2019.05.01", "title": "Мадуро обяви победа над 'преврата' на Гуайдо"}
{"url": "https://offnews.bg/obshtestvo/rumen-radev-trudat-u-nas-ostava-nedootcenen-triabva-da-go-promenim-702363.html", "text": "Държавният глава Румен Радев поздрави българите по случай Международния празник на труда.По думите на президента трудът е създал България, възраждал я е след войните, прославял я е по света, но днес той често остава недооценен. Стотици хиляди сънародници изкарват прехраната си зад граница в търсене на достойни доходи. Това трябва да се промени и в България трябва да бъде ценен трудът на всеки български гражданин.Държавният глава изрази признателността си към всички българи, които с усърдието си съграждат и пазят България.", "date": "2019.05.01", "title": "Румен Радев: Трудът у нас остава недооценен. Трябва да го променим, за да имаме бъдеще"}
{"url": "https://offnews.bg/evropa/belgia-razreshi-lekia-kanabis-shte-go-prodavat-v-budkite-za-tcigari-702360.html", "text": "Белгийските власти разрешиха свободната продажба на т. нар. „лек“ канабис, съобщиха местни медии.Занапред растението ще се продава свободно в будките за цигари, а не както досега - само в специализирани магазини.„Лекият“ канабис съдържа канабидиол (непсихотропна съставка), както и количества на активната съставка тетрахидроканабинол (ТНС) под 0,2 на сто. Според поясненията ниското съдържание на психотропната съставка ТНС премахва влиянието, водещо до замайване при „обикновения“ канабис.Предвижда се „лекият“ канабис да бъде предлаган в будките за цигари и облаган като тютюневите изделия с данък и акциз. В последните години в Белгия се появиха специализирани магазини за „лек“ канабис, но продажбата не бе облагана с акциз.Не всички са доволни от новото решение на министерството на финансите - досегашните специализирани магазини се опасяват от фалит, а полицаи обясняват, че проверките за притежание на наркотичното вещество се обезсмислят. По техни думи мирисът на „лекия“ и „обикновения“ канабис при пушене е еднакъв, и това ще провали усилията за предотвратяване на употребата на марихуана.По данни на организация, подкрепяна от фондацията „Крал Бодуен“ с почетен председател кралица Матилда, узаконяването на всички видове канабис би донесло на белгийския бюджет годишно до 144 милиона евро. Организацията отбелязва, че на година бюджетът отделя над 223 милиона евро за дейности, свързани с канабиса.Белгийският бюджет би получил 144 милиона евро годишно, ако държавата е обвързана с монополното производство, разпространение, лицензиране на продажбите и ценообразуването при предлагането на растението. Ако Белгия разреши изцяло употребата, без да облекчава производството и разпространението (по примера на Холандия), бюджетните разходи биха намалели с 42,8 милиона евро на година. В случай, че Белгия разреши на частни дружества да произвеждат канабис, бюджетът би бил облагодетелстван със 78,4 милиона евро на година, изчислява организацията, цитирана от БНР.", "date": "2019.05.01", "title": "Белгия разреши лекия канабис. Ще го продават в будките за цигари"}
{"url": "https://offnews.bg/politika/rumen-gechev-vot-za-bsp-shte-oznachava-che-balgarskiat-narod-iska-pr-702364.html", "text": "„Вот за БСП ще означава, че българският народ иска промяна и смяна на модела”. Това каза за радио „Фокус“ проф. Румен Гечев, кандидат за евродепутат от листата на „БСП за България“.Той обясни, че състоянието на жизненото равнище в България е плашещо. Според него страната ни изостава от стандарта на ЕС, докато Полша, Чехия и дори Румъния се приближават. Проф. Гечев добави още, че вижда алтернативата в предложените от БСП нови решения в проекта „Визия за България“.Той допълни, че БСП предлага кардинално нови решения, различни от тези на управляващите, които не предлагат никаква визия за следващите години.„Партията предлага осигуряване на безплатен достъп до образованието на всички нива и награждаване на младежите, завършващи дефицитни професии, за да могат те да останат и да се развиват в България. Болниците не трябва да са търговски дружества”, каза проф. Гечев.По думите му такива проекти са изграждането на атомната електроцентрала „Белене“, реализацията на проекта „Южен поток“, както и на тръбопровода Бургас – Александруполис.Проф. Румен Гечев коментира и скандала с къщите за гости:Според него управляващите нямат абсолютно никаква икономическа политика, както и нямат визия за развитието на България в следващите години.Проф. Румен Гечев заяви, че представителите на България в Брюксел трябва да защитават родината ни при формирането на външните политики, защото в момента тя се очертава като слугуваща страна, готова да изпълни всякакви прищевки на чужди сили.", "date": "2019.05.01", "title": "Румен Гечев: Вот за БСП ще означава, че българският народ иска промяна"}
{"url": "https://offnews.bg/sviat/noviat-iaponski-imperator-se-zakle-da-e-simvol-na-edinstvoto-702355.html", "text": "Новият японски император Нарухито се закле да изпълни ролята си като \"символ на държавата и единството\" в първото си обръщение от възкачването си на трона.59-годишен император наследи абдикиралия си баща Акихито. Официално той пое управлението в сряда на кратка, но символична церемония в Императорския дворец.85-годишният Акихито абдикира - за пръв път от повече от 200 години такова нещо се случва в Япония - и обясни решението си с влошено здраве. Той управлява от 1989 г.В речта си 126-ият император на Япония Нарухито почете баща си, обещавайки да покаже същото посвещение към народа си.\"(Акихито) показваше дълбоко състрадание чрез поведението си\", каза наследникът му.\"Заклевам се, че ще размишлявам задълбочено за посоката, следвана от император Емеритус () ... и ще поема отговорността си като символ на държавата и единството на хората в Япония.\"Нарухито технически стана император - точно в полунощ, когато бе сложен край на управлението на баща му - и с това се отбелязва началото на новата ера Рейва (Благоденствие и хармония), която сменя Хесей (Постигане на мира). В сряда сутринта неговото управление бе формализирано, когато той символично пое свещените императорски регалии - меч и скъпоценен камък, които се предават от поколение на поколение.Престолонаследникът Нарухито стана 126-ият суверен на Япония.На 4 май новият император ще приветства народа от балкона на двореца.На 22 октомври интронизацията на императора ще бъде отпразнувана пищно в присъствието на 2500 гости от Япония и чужбина. Сред тях ще има много държавни глави. После ще има парад в центъра на Токио.", "date": "2019.05.01", "title": "Новият японски император се закле да е символ на единството"}
{"url": "https://offnews.bg/sviat/nad-120-dushi-sa-arestuvani-na-demonstratciite-za-1-maj-v-istanbul-702397.html", "text": "Над 120 души са арестувани по време на днешните първомайски демонстрации в Истанбул.Десетки са задържани на площад Таксим в центъра на Истанбул.Откритите пространства не може да са затворени за хората! - скандираха протестиращите край Таксим.Улиците, водещи към площада, бяха затворени.На 1 май 1977 г. 34 души загинаха при сблъсъци на Таксим, което придаде на мястото символично значение. След това използването на площада за масови прояви от синдикатите беше забранено за повече от три десетилетия.През 2010 г. около 200 000 души участваха в първата от 30 години разрешена първомайска демонстрация на Таксим, но митингите там бяха отново забранени през 2014 г.", "date": "2019.05.01", "title": "Над 120 души са арестувани на демонстрациите за 1 май в Истанбул"}
{"url": "https://offnews.bg/futbol/bodurov-ostava-v-tcska-702361.html", "text": "Капитанът на ЦСКА Николай Бодуров е отказал оферта от Казахстан, пише „Меридиан Мач\".Преди няколко дни стана ясно, че към бранителят на ЦСКА има сериозна оферта от казахстански отбор, който му предлага доста по-голяма от тази, която получава при червените. Бодуров обаче е отклонил предложението.Защитникът, който на 30 май ще навърши 33 години, има договор с „армейците\" до лятото, но в контракта има двустранна опция и за продължаването му с още един сезон.По всичко личи, че бранителят ще продължи да играе на \"Българска армия\".", "date": "2019.05.01", "title": "Бодуров остава в ЦСКА"}
{"url": "https://offnews.bg/obshtestvo/viasat-nature-otbeliazva-rozhdenia-den-na-sar-dejvid-atanbaro-galeria-702221.html", "text": " ще отбележи рождения ден на сър Дейвид Атънбъро, като представи най-доброто от най-обичания британски телевизионен водещ този май. Насладете се на \"Микро чудовища\", \"Галапагос\", \"Големият бариерен риф на Дейвид Атънбъро\" и влезте зад кулисите с \"Как е направен \"Големият бариерен риф на Дейвид Атънбъро\".Документалните поредици на дър Дейвид Атънбъро ще се излъчват всяка неделя през май от неделя, 5 май, в 15:40 ч.Сър Дейвид Атънбъро е естественик и популяризатор на естествознанието, създател на редица научнопопулярни филми за природата още през 80-те и 90-те години. Роден е на 8 май 1926 г. в Лондон, Англия и е брат е на режисьора Ричард Атънбъро. Бил е още главен директор на Би Би Си 2 и програмен директор на телевизия Би Би Си през 60-те и 70-те години на ХХ век.", "date": "2019.05.01", "title": "Viasat Nature отбелязва рождения ден на сър Дейвид Атънбъро (галерия)"}
{"url": "https://offnews.bg/futbol/napusna-ni-goliamata-legenda-na-botev-dinko-dermendzhiev-702362.html", "text": "Легендарният футболист на Ботев Пловдив и националния отбор по футбол Динко Дерменджиев е починал рано тази сутрин. Бившият футболист на \"канарчетата\" близо два месеца се бори за живота си след като претърпя инсулт, а наскоро изпадна и в кома. Само след месец щеше да навърши 78 години.Динко Дерменджиев остава завинаги в историята като играчът с най-много срещи и голове с екипа на Ботев Пловдив. С националния отбор пък е участвал на три световни първенства. Обявяван за \"Футболист на Пловдив\" за 1966, 1967 и 1976 година. Избран от привържениците на Ботев (Пловдив) за футболист №1 на клуба за ХХ век. Шампион през 1967 и носител на купата на страната през 1962 г. с Ботев (Пловдив), сребърен медалист през 1963 г. и бронзов медалист през 1961 г. от шампионатите на \"А\" РФГ и Балканската клубна купа за 1972 г., финалист за купата на страната през 1963 и 1964 г.\"Заслужил майстор на спорта\" от 1967 г. Спортсмен № 1 на България за 1974 г.Като треньор извежда Ботев (Пловдив) до Купата на страната през 1981 година.Екипът на OFFNews.bg изказва своите съболезнования на близките и приятелите на Чико Дерменджиев!", "date": "2019.05.01", "title": "Напусна ни голямата легенда на Ботев - Динко Дерменджиев"}
{"url": "https://offnews.bg/gimnastika/taseva-kalejn-i-vladinova-shte-uchastvat-na-darzhavnoto-parvenstvo-702376.html", "text": "Трите водещи грации - Катрин Тасева, Боряна Калейн и Невяна Влдинова ще вземат участие в Държавното първенство „Елит”. Състезанието ще се проведе от 2 до 4 май в столичната зала „София”.Шампионатът включва трите възрастови групи при индивидуалистките – девойки младша възраст, девойки старша възраст и жени.Освен трите националки, в Държавното първенство участие ще вземат още Татяна Воложанина, Лъчезара Пекова, девойките Ева Брезалиева, Катрин Цонева, Стиляна Николова, Валерия Ватова, Никол Атанасова.Заради контузии Петя Борисова, Вая Драганова, Мариета Иванова и Красимира Илиева няма да се състезават.Участие в шампионата в трите възрастови групи влизат 30-те състезателки, добили това право след проведената национална квалификация през месец февруари.Състезанието започва на 2 май от 9.40 часа с многобоя при девойки старша възраст. Битката при жените е от 15.30 часа отново в четвъртък. В края на състезателния ден ще бъде връчен призът \"Мария Гигова\" на победителката.", "date": "2019.05.01", "title": "Тасева, Калейн и Владинова ще участват на държавното първенство"}
{"url": "https://offnews.bg/obshtestvo/na-svetla-sriada-pochitame-sv-joan-bogoslov-678380.html", "text": "Днес е Светла сряда, третият ден от Светлата седмица, в която се почитат Богородица и апостолите. Денят се нарича и Празна сряда. Църквата почита Свети Йоан Богослов, един от любимите ученици на Исус Христос, който пръв повярвал във Възкресението му. След възкресението си Господ се явявал много пъти на своите ученици, пръв го познал Йоан. На Светла сряда според народните традиции се изпълняват два обичая - Мара Лишанка и Ладино хоро. Те се правят за дъжд, плодородие, предпазване от градушка, магии и болести.Често през тази седмица стопанките повторно боядисвали яйца, които раздавали за душите на починали близки. Според древно поверие, раздаването на червените яйца предпазвало душите на мъртвите от превъплъщаване.", "date": "2019.05.01", "title": "На Светла сряда почитаме Св. Йоан Богослов"}
{"url": "https://offnews.bg/futbol/aiaks-napravi-goliama-krachka-kam-finala-na-shl-702347.html", "text": "Отборът на Аякс направи голяма крачка към финала на Шампионската лига, след като постигна нов успех като гост в тазгодишното издание на турнира. Холандският тим излъга английския Тотнъм като гост в Лондон с 1:0 и е много близо до първи финал в най-комерсиалния европейски клубен турнир от 1996 година насам.Единственото попадение в мача реализира Дони ван де Беек в 15-ата минута. Атакуващият полузащитник получи отлично извеждащо подаване от Хаким Зиеш, което свари неподготвена защитата на \"шпорите\". В 79-ата минута тимът на Тен Хаг се размина и с втори гол, след като удар на Давид Нерес срещна страничната греда.Англичаните заиграха по-добре през втората част, но не стигнаха до чисти положения.Един от най-запомнящите се моменти в мача пък беше сблъсъкът глава в глава между белгийските бранители на Тотнъм Ян Вертонген и Тоби Алдервейрелд. От главата на Вертонген потече кръв, той получи лекарска помощ и се върна в игра, но даде знак, че не може да продължи и беше заменен от Муса Сисоко.", "date": "2019.05.01", "title": "Аякс направи голяма крачка към финала на ШЛ"}
{"url": "https://offnews.bg/futbol/treniorat-na-aiaks-shte-se-opitame-da-igraem-po-dobre-v-revansha-702358.html", "text": "Треньорът на Аякс Ерик Тен Хаг нямаше как да скрие задоволството си от победата с 1:0 над Тотнъм в първия полуфинал на Шампионската лига при гостуването в Лондон. Реваншът е на 8 май в Амстердам.\"Блестяща вечер и страхотен резултат. Взехме инициативата и отбелязахме фантастичен гол. През второто полувреме отстъпихме владението на топката, но аз съм доволен, защото момчетата се бореха с всички сили. Можехме и по-добре, но явно не бяхме достатъчно спокойни. Жалко, че Давид Нерес не вкара втори гол, но и минималната победа е невероятен резултат. Ще се опитаме да доразвием успеха и да играем по-добре от това в реванша.Аякс винаги играе своя футбол, като използваме силните си страни така, че да попречим на съперника. Можем и да играем различно, като се браним здраво. Имаме отличен и сплотен отбор, където всички си помагаме. Много съм доволен, но работата е свършена наполовина\", коментира Тен Хаг.", "date": "2019.05.01", "title": "Треньорът на Аякс: Ще се опитаме да играем по-добре в реванша"}
{"url": "https://offnews.bg/obshtestvo/promeni-v-dvizhenieto-v-stolichnia-tcentar-702310.html", "text": "Движението в София се променя днес заради митинг-шествието на БСП. Забранява се престоят и паркирането на пътни превозни средства на ул. „Оборище” между ул. „Г.С. Раковски” и бул. „Васил Левски”; на пл. „Княз Александър І”; на пл. „Св. Александър Невски”; на моста пред Националния стадион „Васил Левски“. От 11.00 часа до приключване на мероприятието само при необходимост и по преценка на отдел „Пътна полиция“ при СДВР се забранява влизането на пътни превозни средства, по бул. „Цар Освободител“ между ул. „Г.С. Раковски” и пл. „Независимост“; по ул. „Леге“ между ул. „Съборна“ и бул. „Цар Освободител“ и по бул. „Княз Ал. Дондуков“ от ул. „Веслец“ до бул. „Кн. Мария Луиза“. Столична дирекция на вътрешните работи осигурява охрана, постове за контрол и регулиране на движението на възловите кръстовища за горепосочените време и места.", "date": "2019.05.01", "title": "Промени в движението в столичния център"}
{"url": "https://offnews.bg/obshtestvo/na-1-maj-rok-za-truda-ot-kt-podkrepa-priemni-s-eksperti-ot-knsb-702289.html", "text": "Празнично шествие организира КТ \"Подкрепа\" днес, сборният пункт е на пл. \"Св. Неделя\". 1 май е ден на работниците, които вече 133 години се борят за правата си и заради които днес има 8-часов работенден, здравеопазване, детски надбавки, обезщетения, защитно и предпазно работно облекло, пишат от синдиката.От Конфедерацията на труда организират шествие от 11.00 ч. от пл. “Св. Неделя” по бул. Витоша, НДК до музея \"Земята и хората\". Зад него в 12,30 часа стартира 9-часов концерт “Рок за Труда”. КНСБ ще отбележи празника на труда, 1 май, с информационни приемни, хепънинги и кръгли маси за нарушени трудови права в страната.Във Варна Конфедерацията ще проведе кампания „Моите права“ в Морската градина. Събитието започва в 11:30 часа. По време на кампанията всеки гражданин може да получи съвети от експертите на КНСБ за нарушени трудови права, забавени заплати или проблеми на работното място.Русе ще отбележи Деня на труда с информационна кампания в Парка на младежите от 10 часа.Във Велико Търново ще бъде представен Докладът за нарушените трудови права на КНСБ.В Габрово ще заложат на творчески ателиета и хепънинг в местния парк от 13.30 часа.Изнесени приемни, в които всеки може да сподели за проблемите на работното място, ще има в Смолян, Стара Загора, Разград.В Монтана на 2 май от 10 часа пък ще се проведе кръгла маса за нарушени трудови права, заедно с Инспекцията по труда.КНСБ – Кърджали ще организира от 11:30 ч. на 1 май традиционния курбан за здраве в Момчилград. Очаква се той да бъде посетен и от председателя на парламента Цвета Караянчева.Надявам се на един ден, пълен с веселие, коментира лидерът на КНСБ – Кърджали Иванка Караколева.Пловдив залага на концерт на Тони Димитрова и Разградската филхармония, на който ще присъстват членове на организацията от цялата област. Проявата започва в 19 часа в Дома на културата „Борис Христов“.Спортен празник организира КНСБ в Сливен. Членовете на организацията ще се състезават за най-бързо изкачване на маршрута до природен феномен „Халката“.В Кюстендил по традиция в 9 часа ще бъдат поднесени цветя от членове на КНСБ пред паметника на композитора на „Дружна песен“ Георги Горанов.Стара Загора ще почете празника на труда с концерт, организиран от СО на Арсенал, който ще се проведе в двора на предприятието.В Перник ще бъдат поднесени цветя през паметните плочи за загинали работници пред Синдикалния дом.В Дупница ще се проведат детски празници, на които децата ще рисуват и ще играят за Деня на труда. Освен това на 30 април в сградата на регионалния съвет ще се проведе форум заедно с Инспекцията по труда.", "date": "2019.05.01", "title": "На 1 май: Рок за труда от КТ Подкрепа, приемни с експерти от КНСБ"}
{"url": "https://offnews.bg/politika/bsp-otkriva-kampaniata-si-dnes-s-miting-shestvie-702286.html", "text": "БСП открива предизборната си кампания за евровота днес. В 11 часа от пл. \"Св. Александър Невски\" тръгва митинг-шествието на социалистите от цялата страна по случай Деня на труда и международната работническа солидарност. Шествието ще премине по ул. \"Г. С. Раковски\", бул. \"Княз Ал. Дондуков\" и ще завърши на пл. \"Независимост\". След обръщенията по случай Международния ден на труда на пл. \"Атанас Буров\", между БНБ и фонтана пред Археологическия музей, ще се отбележи и празникът на в. \"Дума\", левия печат и свободните медии. Присъстващите ще могат да чуят изпълненията на Николина Чакърдъкова и група \"Тоника СВ\".  ", "date": "2019.05.01", "title": "БСП открива кампанията си днес с митинг-шествие"}
{"url": "https://offnews.bg/obshtestvo/ot-5-do-33-gradusa-prez-maj-shte-ima-i-gramotevichni-buri-702301.html", "text": "Времето през май ще е предимно слънчево, но няма да липсват краткотрайни валежи и гръмотевици. Средната температура ще е около нормата - между 16 и 19 градуса, по Черноморието малко по-хладно.  Най-ниските температури през месеца ще са предимно между 5 и 10 градуса, най-високите ще бъдат между 28 и 33 градуса. Месечната сума на валежите ще бъде около и над нормата в западната половина от страната и около нормата - в източната.В началото на първото десетдневие температурите относително ще се понижат и ще са по-ниски от обичайните. Облачността ще е по-често значителна и на места ще има краткотрайни валежи и гръмотевици. Към 3-4-ти се очаква затопляне, ще има и повече слънчеви часове. След 10 май се очаква подобрение на времето и бавно повишение на температурите, според прогнозата на НИМХ. Последните десет дни от месеца слънцето ще грее до обяд, следобед ще има превалявания и гръмотевични бури. ", "date": "2019.05.01", "title": "От 5 до 33 градуса през май, ще има и гръмотевични бури"}
{"url": "https://offnews.bg/112/razsledvat-ubijstvo-na-59-godishen-mazh-v-gorna-oriahovitca-702367.html", "text": "Полицията в Горна Оряховица разследва убийство на 59-годишен мъж от град Левски. Тялото му е намерено тази сутрин в изоставена сграда край болницата в града.Следствените действия в района продължават.Вече има и задържан, който е на мястото на инцидента за следствен експеримент.Тялото е с множество наранявания - счупен череп и ребра.", "date": "2019.05.01", "title": "Разследват убийство на 59-годишен мъж в Горна Оряховица"}
{"url": "https://offnews.bg/sviat/maduro-se-prigotvil-da-biaga-no-rusnatcite-go-razubedili-da-si-stoi-702352.html", "text": "Президентът на Венецуела Николас Мадуро е бил готов да напусне страната вчера сутринта, изправен пред призива за въстание на опозиционния лидер Хуан Гуайдо, но променил плановете си, след като Русия се намесила, заяви държавният секретар на САЩ Майк Помпео в телевизионно интервю.Мадуро е щял да замине за Куба, информира Франс прес. От Москва определиха тази информация като „фалшива новина“, предаде RT.Междувременно президентът на САЩ Доналд Тръмп обвини Куба, че провежда военни операции във Венецуела в подкрепа на държавния глава Николас Мадуро и заплаши да наложи множество тежки санкции на острова, ако не се оттегли от Венецуела.\"Да се надяваме, че всички кубински войници ще се върнат назабавно и мирно на острова си\", допълни Тръмп.", "date": "2019.05.01", "title": "Мадуро се приготвил да бяга, но руснаците го разубедили да си стои"}
{"url": "https://offnews.bg/politika/elena-joncheva-shte-spechelim-tezi-izbori-702365.html", "text": "„Ние, от „БСП за България”, ще се преборим и ще спечелим тези избори заради България и заради всички български граждани. Имаме уникален шанс да започнем да живеем достойно и да се възползваме истински от европейската помощ. Тя ще възроди българското селското стопанство, икономиката, здравеопазването и образованието”. Това заяви водачът на листата на „БСП за България” за изборите за ЕП Елена Йончева пред над 350 жители на гр. Перник.Тя добави, че това, което европейската левица ще направи, още с първите си стъпки в новия Европейски парламент, е да създаде общ стандарт за минимална европейска заплата и пенсия.Водачът на листата на левицата каза, че с тези пари могат да бъдат създадени нови работни места, за да не пътуват всеки ден над 30 000 перничани до столицата да работят.„Съживяването на България зависи от всеки един от нас. Това управление ни изтласква все по-далеч от Европа, но то има алтернатива. Ние сме алтернативата и ще успеем да възстановим онази България, която всички искаме”, заключи Елена Йончева.„Перник е град с огромни възможности за развитие. Но защо общината е най-задлъжнялата в България?”, зададе въпрос кандидатът за евродепутат Иван Кръстев. Той попита още защо в последните години сме свидетели на всичко, което се случва не само тук, но и в цяла България?„Убеден съм, че нашите 7 или 8 европейски депутати ще наложат нов режим на работа на Европейския парламент, за да може Европа да стане еталон за социална справедливост. Тя ни е нужна сега”, категоричен бе кандидатът за евродепутат Емил Георгиев.Той заяви, че евродепутатите от „БСП за България” ще помогнат ЕП да стане стожер и за опазването на природата, за да не говорим повече, че Перник е най-мръсният град в България.„Европейските избори са най-важните за България в последните 10 години, защото нещата, които се решават в Европейския парламент, засягат всички нас. Нужна ни е справедливост сега.”, заяви народният представител от ПГ на „БСП за България” Станислав Владимиров.Той коментира, че колкото и да им се иска на ГЕРБ да омаловажат тези избори, след тях България ще продължи напред.Народният представител добави, че не се съмнява, че на 26-и май с №18 „БСП за България” ще победи и ще започне истинската промяна в България, за да може страната ни да заеме онова достойно място, което заслужава.", "date": "2019.05.01", "title": "Елена Йончева: Ще спечелим тези избори"}
{"url": "https://offnews.bg/futbol/hubchev-sledi-iziavite-na-zhelan-ot-levski-702354.html", "text": "Петър Хубчев вече работи по селекцията на бъдещия си тим Левски, информира \"Тема спорт\".В неделя той е изгледал на живо мача от румънското първенство Ботошани – Политехника Яш (3:0). Треньорът е следил изявите на 28-годишния италиански офанзивен халф на домакините Диего Фабрини, който е силно желан на „Георги Аспарухов”.Освен Фабрини, Хубчев е гледал представянето и на преотстъпения от сините в Политехника полузащитник Филипе Нашименто.В същото време 26-кратните шампиони са близо близо до привличането на малийското крило  Ибрахима Тандиа, чийто договор с румънския Сепси изтича.Все още раздялата между Българския футболен съюз и Петър Хубчев не е потвърдена официално, но Борислав Михайлов вече започна преговори с Красимир Балъков, който да заеме овакантения пост. Очаква се двете страни да постигнат споразумение до седмица.", "date": "2019.05.01", "title": "Хубчев следи изявите на желан от Левски"}
{"url": "https://offnews.bg/politika/petar-slavov-izumitelno-naem-ot-3000-leva-za-edna-mashina-za-glasuv-702353.html", "text": "Изключително висока е цената в обществената поръчка за наем на машините за изборите, заяви пред БНР адвокат Петър Славов, бивш депутат от Реформаторския блок. По думите му наемът за една машина за тези избори е около 3000 лв. Той не може да си обясни защо не се търсят начини тези машини да бъдат закупени и да се използват на всеки следващи избори. Според него нещата изначално са заложени да бъдат опорочени и се търси начин да се запази сегашната избирателна система с всичките й недостатъци:Според него така само може да бъде опорочен този способ за гласуване. Политиците от това политическо мнозинство в момента дължат доста обяснения, категоричен е той.„Наистина ли ЦИК и мнозинството в нея, което е отражение на политическото мнозинство в държавата, иска да имаме машинно гласуване – този способ за честен и прозрачен изборен процес или просто търсят начин да отбият номера, защото на мен така ми изглежда“, попита адвокатът.", "date": "2019.05.01", "title": "Петър Славов: Изумително - наем от 3000 лева за една машина за гласуване"}
{"url": "https://offnews.bg/evropa/solena-globa-i-do-3-godini-zatvor-groziat-uchenichkata-draskala-po-ko-702351.html", "text": "17-годишна ученичка от България, която бе хваната докато дълбае името си с големи букви на стена в римския Колизеум, ще трябва да плати много сериозна глоба, а може и да попадне зад решетките, съобщи Нова телевизия.Момичето било на екскурзия във Вечния град, заедно със свои учители и съученици. Не успяла да довърши творението си заради бързата намеса на служителите на реда и карабинерите, които я задържали в близкия участък. Освобоена е, след като срещу нея е задействана процедура на италианската прокуратура за утежнено нанасяне на щета.Наказанието за такова провинение е присъда от половин до 3 години и глоба до 20 000 евро.Такава плати и прочулият се със същото дело преди 4 години бивш футболист Благой Георгиев-Джизъса. Италианската публика научи името му не заради футболните му изяви, а защото дълба името си по Колизеума, за което му бе наложена максимална глоба.Римският Пантеон и Колизеумът са най-честите мишени на вандалите. Хвърлянето във водите на фонтана \"Ди Треви\" пък е предпочитано за видео изяви на разсъбличащи се или пияни туристи.", "date": "2019.05.01", "title": "Солена глоба и до 3 години затвор грозят ученичката, драскала по Колизеума"}
{"url": "https://offnews.bg/futbol/levski-se-razmina-sas-stilian-petrov-702356.html", "text": "Ръководството на Левски се е провалило в опита да си привлече рекордьора по мачове с националния екип Стилиян Петров, пише „Труд”.Изпълнителният директор Павел Колев е провел преговорите с легендата на българския футбол.Желанието на столичния гранд е било Стилиян Петров да заеме от лятото поста на спортен директор, какъвто в момента липсва в клуба.На този етап обаче плановете на двете страни не съвпадат като разминаванията не са от финансов характер.Левски търси човек на тази позиция вече повече от година, за последно Асен Букарев заемаше сходен пост, но напусна в началото на 2018 година.", "date": "2019.05.01", "title": "Левски се размина със Стилиян Петров"}
{"url": "https://offnews.bg/obshtestvo/vertoleti-i-samoleti-na-vvs-shte-letiat-nisko-nad-sofia-702350.html", "text": "Вертолети и самолети от състава на ВВС ще прелетят днес на малка височина над столичния площад „Княз Александър I“ от 9,30 до 10,20 часа. Във връзка с подготовката и провеждането на военния парад по случай честването на Деня на храбростта и празника на Българската армия полети ще се изпълнят и в следващите дни.  Утре ще има прелитане над площад „Княз Александър I“ от 9.50 до 11.00 ч. и от 14.50 до 15.40 ч., а на 3 май от 10.00 до 11.00 ч., за участие в генералната репетиция за парада, с резервен времеви прозорец от 14:50 до 15:40 ч. За резервен ден за провеждане на съвместни тренировъчни полети с прелитане над площад „Княз Александър I“ е определен 4 май 2019 г. във времеви прозорци от 9:50 до 11:00 ч. и от 14:50до 15:40 ч.В Деня на Храбростта и празник на Българската армия, на 6 май 2018 г. вертолети и самолети на българските ВВС ще прелетят над площад „Княз Александър I“ в София от 10.00 до 11.00 ч. за участие във военния парад.", "date": "2019.05.01", "title": "Вертолети и самолети на ВВС ще летят ниско над София"}
{"url": "https://offnews.bg/politika/joncheva-dojde-vreme-balgaria-da-povede-bitkata-si-za-spravedlivost-702379.html", "text": "Събрали сме се над 25 000 души на 1 май, защото дойде време България да поведе своята битка за справедливост, достойнство и за своята свобода. Това заяви водачът на листата на „БСП за България“ Елена Йончева по време на по повод Международния ден на труда. Тя подчерта, че на никой народ тази свобода не е дадена наготово. „Още на 1 май 1886 г. в Чикаго хората излизат по улиците, за да защитят правото си на 8-часов работен ден. Тази битка за социални права се пренася в Европа и днес имаме 8-часов работен ден, свобода на словото, социални права, социалната защита и платено майчинство“, припомни тя и попита - къде всъщност е България днес.„Вече 12 година сме част от ЕС, но въобще не се доближава до него. Борисов захвърли България в кьошето на ЕС и е на път да я извади от Европа. Взехме всички възможни последни места във всяка една сфера. Днес имаме авторитарно управление и единствено нашето членство в ЕС ни спасява от диктатурата“, категорична е Йончева.Тя подчерта, че в България вече 10 години управлява „бандата на Бойко“, но тя е на път да се разпадне, защото всички виждат машината за грабеж, която тя е организирала. „Тази банда превърна общините във феодални владения, където човек, ако не е близък до властта, не може да успее. Работещи българи са превърнати в работещи бедни. 40% от населението на България са на прага на социалното изключване и това е констатация на ЕК“, каза още водачът на листата на „БСП за България“. Според нея сме се превърнали в държава, където ако нямаш средства, не можеш да получиш добро здравеопазване – то се е превърнало в бизнес или акт на милосърдие. „Какво става със свободата на медиите? Само преди 11 години бяхме на едно място с Франция, днес сме извън Европа“, подчерта тя. По нейните думи Европа ни казва, че организираната престъпност и властта са едно и също нещо и еднакво мачкат медиите в България. Йончева заяви, че корупцията е заплаха за българската национална сигурност, защото източва 11 млрд. евро всяка година. „За всеки, който покаже тези корупционни практики, властта вади голямата бухалка, в която са превърнати държавните институции, така както в началото на 90-те години Борисов изваждаше малката бухалка“, допълни тя. Според данни на Световната банка загубите на България от корупция са 22% от БВП. „Това не е корупция, а грабеж. С тези пари 2,5 млн. българи могат да получат средни заплати. Тази сума е три пъти по-голяма от бюджета за здравеопазване. Тази сума може да бъде използвана за възраждане на българската икономика с висока добавена стойност и българите да не бъдат белите роби на Европа, в каквито се превръщат нашите съграждани“, посочи Йончева.Тя подчерта, че „БСП за България“ не само констатира този грабеж, а дава конкретни решения и алтернатива. Йончева припомни, че благодарение на битката на левицата, България е в Европа, в България вече не се консумира второ качество храна. „Имаме своя социална и икономическа програма, която ще позволи в Европа да има общ стандарт за минимална работна заплата и пенсия. Ние ще съживим българското село, защото сега, ако отидете в българските села, те са в състояние- все едно се намираме във война – опустошени, обезлюдени и хората са обезверени“, коментира Елена Йончева. Според нея това е така, защото правителството води политика за унищожаване на малките и средни стопанства. „Над 7 млрд. евро са дадени за селскостопански субсидии, но те се използват неефективно. 70% от субсидиите се дават на едрите земевладелци - под 100 фирми, а в България има регистрирани над 90 000 земеделски производители “, обясни тя.„Днес битката е не само за ЕС и за България, ние ще победим, но трябва да започнат такива промени, чрез които България да победи и на 26-и май да заслужи свободата си“, заключи Елена Йончева.", "date": "2019.05.01", "title": "Йончева: Дойде време България да поведе битката си за справедливост, достойнство и свобода (снимки)"}
{"url": "https://offnews.bg/obshtestvo/prezidentat-rumen-radev-v-klisura-rodoliubieto-ne-e-griah-a-izbor-na-702377.html", "text": "„Родолюбието не е грях, а избор на достойните. Подвигът на априлци ни напомня, че смирението пред Бог не е примирение и апатия, а чистите духом често са най-дръзки в мечтите и делата си, че нашата съдба зависи от нас самите“. Това заяви държавният глава Румен Радев в Клисура, където участва в тържествената програма по повод 143 години от Априлското въстание.Държавният глава подчерта, че вярата в независима България е упованието на тръгналите към осъзната саможертва въстаници, превърнали града си в клада, осветила пътя към свободата и към нова България. След кървавия погром клисурци се връщат, за да възродят града си от пепелищата. „По Великден православните българи се стичаме в църквите, за да почетем чудото на Възкресението. Нашите храмове не са само от камък. Има и един друг – свят храм, който всеки роден на тази земя носи в сърцето си и в който винаги ще славим възкресението на народа ни от робството“, заяви Румен Радев.В словото си президентът припомни и пламенната реч на Григор Попбожков на освещаването на въстаническото знаме преди битката за Зли дол - „Слаби сме физически, но силни по правда и вярваме, че правдата ще възтържествува – ако има християнски бог и християнски свет! И когато измъченият народ скочи от всички страни и я подири, тя ще бъде спечелена. Това време, този славен час е настанал“.В Клисура президентът и Върховен главнокомандващ на въоръжените сили посети Историческия музей на града, след което прие почетния строй на 61-ва Стрямска механизирана бригада и наблюдава тържествената проверка-заря в памет на падналите за свободата на България.Румен Радев благодари на всички потомци и родолюбиви българи, които не само пресъздават славата и величието на Априлското въстание, но и пренасят завета на дедите ни от поколение на поколение. „Събитията преди 143 години ни напомнят за моралната сила и величието на един народ, готов на саможертва в името на свободата“, посочи президентът.По думите на държавния глава клисурци са завещали безценен урок за бъдните поколения. „Народ, чиито мъже грабват допотопни пушки срещу многократно превъзхождащ противник в името на правдата и свободата и чиито жени скачат в кладенците заедно с децата си, за да не допуснат поругаване, такъв народ не може да бъде покорен и мачкан“, категоричен беше президентът Румен Радев. ", "date": "2019.05.01", "title": "Президентът Румен Радев в Клисура: Родолюбието не е грях, а избор на достойните"}
{"url": "https://offnews.bg/tehnologii/zukarbarg-obiavi-palna-promiana-na-fejsbuk-instagram-i-uotsap-702348.html", "text": "Основателят на Фейсбук Марк Зукърбърг обяви редица промени в някои от най-популярните интернет приложения в света. Те засягат целия портфейл от социални приложения на компанията - \"Фейсбук\", \"Инстаграм\" и \"Уотсап\". Новият дизайн на приложенията и новите функции в тях са директен отговор на критиките как компанията на Зукърбърг защитава личните данни на потребителите.Милиардерът обяви, че фирмата му възнамерява да сложи поверителността на данните на първо място и призна, че трябва да работи много, за да може компанията му да изгради наново доверието в нея.В реч пред разработчици на приложения Марк Зукърбърг обяви следните промени:- Съобщенията, изпратени чрез приложението \"Месинджър\" (Messenger) ще бъдат изцяло кодирани по подразбиране, което означава, че Фейсбук няма да вижда написаното, а съобщенията ще са напълно интегрирани с приложението \"Уотсап\" (WhatsApp)- Инстаграм започва изпитанията на \"частен брояч на лайкове\". Това означава, че брят на лайкове на дадена публикация може да остава скрит за всички, освен за автора ѝ.- Ще бъде въведен \"по-ефимерен\" метод да се споделя съдържание чрез съобщения. Това означава, че няма да се прави перманентен запис на съобщенията както досега.- Методът за защитени плащания чрез приложението \"Уотсап\", който компанията тестваше в Индия, ще бъде въведен и в други държави по-късно тази година.- Приложението \"Фейсбук\" ще бъде променено, като групите ще станат централни за нюзфийда, а вероятно ще бъде сменен и типичния за приложението син цвят. Новият дизайн и фокус върху групите тръгва първо в САЩ, след което и в останалата част на света.- Постовете в \"Инстаграм\" няма да започват задължително със снимка или видео. Вече ще може да се споделя съдържание само чрез текст, стикер или рисунка, благодарение на нова функция за камерата на телефоните.", "date": "2019.05.01", "title": "Зукърбърг обяви пълна промяна на Фейсбук, Инстаграм и Уотсап"}
{"url": "https://offnews.bg/obshtestvo/chestit-imen-den-na-maia-v-denia-na-prorok-jeremia-izpalziava-tcaritc-702349.html", "text": "Християните почитат днес паметта на пророк Йеремия. Той бил страстен изобличител на пороците на сънародниците си и прорицател. Имен ден празнуват Мая, Тамара, Ермен, Еpмeнкo и женски варианти на имената.Свети Йеремия бил известен с пророчествата си и 600 години преди раждането на Христос пръв проповядва неговото идване сред хората. Предсказал падането на Юдея под египетско и после под вавилонско робство, както и разпиляването на еврейския народ по света при Навуходоносор. „Книга на пророк Йеремия” с неговите проповеди и предсказания е включена в Стария завет.Българският народ нарича този празник Ермия, Ирмия, Ирминден, Ирима, Зъмски ден. Обредите са насочени основно към предпазването от змии. В народните представи змиите излизат от своите леговища на Свети четиредесет мъченици или на Благовещение, а на Йеремия изпълзява и техният цар или царица.В Западна България срещу празника палят огньове, прескачат ги, произвеждат шум и изричат многобройни заклинания, с които целят да прогонят влечугите. На места в Южна България пък Йеремия се тачи за предпазване от гръм и градушка.", "date": "2019.05.01", "title": "Честит имен ден на Мая, в деня на пророк Йеремия изпълзява царицата на змиите"}
