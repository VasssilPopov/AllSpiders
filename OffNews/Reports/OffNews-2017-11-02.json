{"url": "https://offnews.bg/izvan-terena/muzata-na-inter-svali-drehi-za-playboy-668589.html", "text": "Очарователната фенка на италианския Интер Инес Трокия грейна на корицата на португалското издание на мъжката библия Playboy.Популярната на Апенините като \"Музата на нерадзурите\" моделка запълва и цели 16 страници в изданието с горещи кадри, като разказва накратко и за своя живот, кариера и любов към Интер.Младата дама е възхитена от сезона, който правят любимците й под ръководството на Лучано Спалети и обещава да подкрепя Мауро Икарди и компания при всяка възможност.", "date": "2017.11.02", "title": "Музата на Интер свали дрехи за Playboy"}
{"url": "https://offnews.bg/ikonomika/iunion-ivkoni-potvardi-che-edin-i-sasht-shofior-e-karal-dva-kursa-v-668588.html", "text": "Шофьорът на \"Юнион Ивкони\", който предизвика катастрофата катастрофата на автобуса София - Слънчев бряг на магистрала Тракия в понеделник вечерта, наистина е карал и сутринта по обратното направление.Това призна управителят на фирмата Георги Атанасов на пресконференция, на която представи резултатите от вътрешната проверка на компанията след инцидента.Пътничка от злополучния автобус обяви същото веднага след катастрофата, но до момента от компанията превозвач нямаше потвърждение.Той каза още, че всички констатации от вътрешното разследване ще бъдат предадени на следствените органи.Управителят на \"Юнион Ивкони\" призна, че компанията, както и всичките си конкуренти, изпитва недостиг на шофьори. Графиците на работа обаче се правели стриктно по правилата. ", "date": "2017.11.02", "title": "\"Юнион Ивкони\" потвърди, че един и същ шофьор е карал два курса в един ден"}
{"url": "https://offnews.bg/politika/goranov-zdravnata-ni-sistema-e-propita-ot-interesi-i-se-krade-mnogo-668598.html", "text": "Здравната ни система е пропита от лични и корпоративни интереси и от нея се краде много. Това обяви финансовият министър Владислав Горанов по време на обсъждането на първо четене на бюджета на държавата и бюджета на НЗОК от комисиите по здравеопазване, бюджет и финанси и социална и демографска политика. Именно за парите за здраве догодина бяха основните спорове в комисиите. Пред комисиите Горанов защити предложението Касата да не заплаща за нови лекарства и медицински дейности през 2018 г., срещу което се обявиха лекари и пациенти.Досега подобни забрани бяха правени само за нови дейности, разкрити след 1 януари на новата година. Предложената забрана пък означава, че болниците ще трябва да подпишат същите договори като тази година и няма да имат право да работят по нови за тях клинични пътеки. Депутати от опозицията намекнаха, че мораториумът може да бъде даден на Конституционния съд, а представителите на ГЕРБ и Обединени патриоти не взеха отношение по темата. Според Горанов обаче пред финансовото министерство стои въпросът дали парите за здраве се харчат по най-ефективния начин и с най-ефективната структура. \"Знаем кой може да сезира Конституционния съд, но знаем и кой има интереси системата да е неефективна\", коментира финансовият министър. Зам.-министърът на финансите Кирил Ананиев, който е и председател на Надзорния съвет на Касата, също защити промяната. Той обяви, че бюджетът на НЗОК се увеличава с 400 млн. лева и ако не бъде въведена тази забрана, парите ще отидат за нови лекарства вместо да отидат за увеличение на цените на някои клинични пътеки, които са силно подценени.Той е категоричен, че така болниците няма да харчат над лимитите, защото парите ще стигнат. Лекарите отново настояха да бъдат увеличени парите за извънболнична помощ, а лекарите по дентална медицина поискаха повече пари за протезиране на възрастните хора. Дебатът за бюджета на държавата и за бюджета на държавното обществено осигуряване премина по-спокойно.Трите бюджета бяха приети на първо четене. ", "date": "2017.11.02", "title": "Горанов: Здравната ни система е пропита от интереси и се краде много"}
{"url": "https://offnews.bg/sviat/arestuvaha-8-katalunski-ministri-gotviat-evropejska-zapoved-za-arest-668592.html", "text": "Испанската прокуратура поиска европейска заповед за арест на сваления каталунски лидер Карлес Пучдемон и четирима бивши членове на неговото регионално правителство, които са в Белгия и не се явиха в съда за разпит тази сутрин.Те са обвинени в организиране на бунт, антидържавна дейност и злоупотреба с държавни пари.Пучдемон и 13 бивши министри от каталунското правителство трябваше да се явят на разпит.Пред съда обаче днес се явиха само 9. Осем от тях бяха арестувани, а един бе пуснат под гаранция от 50 000 евро.Испански медии съобщиха прибързано, че вече има издадена европейска заповед за арест на Пучдемон, но говорители на съдебната власт опровергаха в четвъртък вечерта тези публикации и уточниха, че това вероятно ще стане в петък.Каталунският парламент обяви независимостта на областта миналия петък. Веднага след това испанският Сенат отне автономията на Каталуния, а премиерът Мариано Рахой уволни Карлес Пучдемон и правителството му. В понеделник Пучдемон напусна Каталуния и замина за Брюксел заедно с няколко членове на кабинета си. Очакваше се да поиска убежище, но той реши да не го прави, като обяви, че като европейски гражданин има право да остане в Белгия и ще се върне в Испания, когато получи гаранции от Мадрид за справедлив процес.Белгийският адвокат на Пучдемон каза, че атмосферата в Испания не е добра и клиентът му иска засега да стои настрана, но е готов да сътрудничи на съда.", "date": "2017.11.02", "title": "Арестуваха 8 каталунски министри, готвят европейска заповед за арест на Пучдемон (обновена)"}
{"url": "https://offnews.bg/zdrave/kogato-zdravnata-informatcia-vredi-668594.html", "text": "Здравната информация може да вреди, когато не е базирана на научни доказателства и се използва с цел сензация. Пример за това е промотирането на лечение на рак на гърдата със сода и отслабването с хранителни добавки, препоръчвани от известни лекари или пък упоменати като научни открития, каквито обаче не са.Фалшивите здравни новини може да бъдат особено опасни, защото техният таргет са пациентите, които са податливи на заблуди и лесно могат да станат жертви на невярна информация. В същото време здравната информация като цяло има своите правни граници, с които качествената информация на практика се ограничава.На 2.11.2017 г. в центъра за обществен дебат „Червената къща“ в София се проведе среща-дискусия на тема „Фалшивите новини в здравеопазването и медицината“. Дискусията бе открита от заместник-министъра на здравеопазването Мирослав Ненков. Събитието е организирано с подкрепата на „Америка за България“.Участие в дискусията взеха Ирина Недева (журналист и председател на Асоциацията на европейските журналисти в България), Гергана Колева (международен консултант по здравни комуникации), Мария Шаркова (адвокат в сферата на медицинското право) и Боряна Маринкова (експерт по маркетинг и комуникации в здравеопазването, пиар и маркетингов стратег в болница „Токуда“).Факторът „аз съм лекар и съм тук да ви лекувам, а не да ви обяснявам“ води до прибягване към фалшивите новиниИрина Недева посочва, че в сайтовете, които злоупотребяват с доверието на хората и разпространяват фалшиви новини за здравето, изцерението често се представя като „чудо“, като нещо, което ще бъде постигнато веднага. Често сензацията и съветите водят до самолечение. Във фалшивите новини често присъстват подвеждащи и погрешно интерпретирани здравни термини.За особената популярност на фалшивите новини, касаещи човешкото здраве, тя посочва два фактора – дефицитите в здравната система и дефицитите в медийната среда. Според Недева това е „взривоопасна комбинация, която може директно да се отрази на здравето на потребителите“.Едно от основните препятствия пред поднасянето на здравната информация в медиите е сензацията и комерсиализацията, които често взимат превес пред качествените здравни новини. Гонитбата на медийни рейтинги води до факта, че съмнителни експерти намират трибуна дори в уважавани и възприемани като квалитетни медии. Тоест преследването на рейтинга води до пропускливост на зловредни сензации. Сензационно се рекламират медицина, представяна като „народна“, и комерсиални „революционни“ продукти.Според Недева за качественото информиране на обществото за здравните проблеми са особено важни различните играчи в системата: лекарите, пиарската мисия и журналистическата мисия. Трудната комуникация между лекар предпоставя пациентите да прибягват до информацията в интернет, която често може и да е опасна. Например „тук съм за да ви лекувам, не да ви обяснявам“. Според Недева „условието е лекарят да дава пълната информация на пациента за неговото състояние“. „Журналистическата мисия се свежда до това да информираме, а не да гледаме да се харесаме на аудиторията. Именно заради това медиите сме част от проблема“, казва Недева.За масовата аудитория е трудно да прецени коя новина е фалшива и коя е истина„Широката публика трудно преценява коя информация е със спазени журналистически стандарти и коя - не“, твърди Гергана Колева. Освен това са особено популярни конспиративните теории за „бялата мафия“, „мафия в престилки“, че съществува лекарство за рак, но индустрията не го пуска, защото прави повече пари от животоподдържащи лекарства и т.н. Според Колева именно тази среда предразполага към фалшивите новини.Според Гергана Колева фалшивите новини произхождат от неверни твърдения поради медицинско невежество и наивност, съчетано с конспиративни теории. Двата най-ярки примера за такива твърдения са митовете за ваксините - че причиняват аутизъм, че са пълни с канцерогенни химикали, че фирмите правят ваксини, само за да печелят, че решението на родителите засяга само тяхното дете. Колева цитира данни от 2010 г., според които ваксините носят едва 2-3 процента от всички приходи на фармацевтичните компании, което е една от тези конспиративни теории.Колева допълва, че са популярни също конспиративните твърдения, че дезодорантите, изкуствените подсладители, мобилните телефони и микровълновите печки причиняват рак. А конвенционалните лекарства само пълнят джобовете и т.н. Новините в тези сайтове обикновено са с неясни източници. При тях липсват данни и научни аргументи, а водещото е сензацията, привличането на внимание, рейтингите. Целта е да се привлича интернет трафик.„Глухарче цери рак, черен дроб и жлъчка. Смъква холестерола“Това например е заглавие, публикувано в български вестник. Особено популярни в медиите са разказите на очевидци; на хора, които са представяни като доказателства за алтернативно лечение, например: „Излекувах рака с прах от млада пшеница“ или „Преборих рака със зелев сок“.Някои разпространяват фалшиви здравни новини и с цел печалба, например чрез продажба на рецепти за лечение в интернет.Защо хората вярват на фалшивите новини?„Декарт счита, че хората усвояват информацията, след като я обмислят. А Спиноза, че хората инстинктивно и твърдо вярват на една информация, а след това проверяват дали е вярна, или не“, казва Гергана Колева. Според нея днес социалните мрежи доказват, че е вярна теорията на Спиноза и това кой споделя информацията е по-важно, отколкото това, което представлява тя.„Нашето здраве е наше и ние трябва да сме активната страна“, твърди Боряна Маринкова. Тя споделя, че за съжаление, има много хора, които дори не знаят името на личния си лекар днес. Според Маринкова обществото ни трябва да се бори с нагласите си към здравето си – например да не пием хапче, което е помогнало на съседа, без да потърсим консултация с лекар.", "date": "2017.11.02", "title": "Когато здравната информация вреди"}
{"url": "https://offnews.bg/obshtestvo/skandal-pri-parvata-kopka-na-obhoda-na-aheloj-668597.html", "text": "Жители на Ахелой влязоха в остър спор с председателя на УС на Агенция „Пътна инфраструктура“ по време на първата копка на обхода на Ахелой. Те поискаха от инж. Дончо Атанасов проектът да бъде преработен и да бъде изградено кръгово вместо надлез над общинския път Тънково – Ахелой. „“, коментираха ядосаните граждани. Местните обвиниха представителите на държавата, че не е имало обществено обсъждане на проекта, но Дончо Атанасов бе категоричен, че даже е присъствал на събранието в Ахелой. Единственото, което Атанасов им обеща, че ще разгледат идеята им да се включват в пътя, но проектът няма да бъде преработван, защото ще го забави с поне две години. Участъкът трябва да бъде завършен до края на 2018 г., а още за летния сезон да може поне частично са се ползва и да намалят задръстванията между Поморие и Равда. „“, коментира Дончо Атанасов. Обходът на Ахелой е около 5 км., четирилентов е, излиза на кръговото кръстовище на с. Равда. Около 23 млн. лв. е неговата стойност, осигурени са от държавния бюджет.", "date": "2017.11.02", "title": "Скандал при първата копка на обхода на Ахелой"}
{"url": "https://offnews.bg/ikonomika/bakb-i-investbank-poiskaha-banka-viktoria-668595.html", "text": "„Българо-американска кредитна банка” АД и „Инвестбанк” АД поискаха да купят 100% от капитала на ТБ „Виктория” ЕАД, съобщиха синдиците на КТБ днес.Третият етап от процедурата по продажбата на 100% от капитала приключи на 31 октомври.В рамките на определения срок БАКБ и Инвестбанк са подали обвързващи оферти за покупка на 100% от капитала на ТБ „Виктория” ЕАД и цялостната експозиция на едноличния собственик на капитала, се казва в съобщението на синдиците.", "date": "2017.11.02", "title": "БАКБ и Инвестбанк поискаха банка Виктория"}
{"url": "https://offnews.bg/politika/prokuraturata-razsledva-kmeta-na-batak-za-obshtestveni-porachki-gerb-668607.html", "text": "Главният прокурор разпореди проверка на сигнала, че кметът на Батак Петър Паунов е възлагал обществени поръчки за 580 000 лева на сина си Крум.Сотир Цацаров се e самосезирал след публикации във , в които се твърди, че Петър Паунов е разпределил на фирмата на сина си обществени поръчки за канализация, тротоари, подпорни стени, почистване на сняг.Същевременно Окръжна прокуратура-Пазарджик вече внесе в съда обвинителен акт спрямо Паунов за това, че като кмет е нарушил служебните си задължения, като е съставил и утвърдил Акт за частна общинска собственост, с който променил собствеността на поземлен имот в местността \"Язовир Батак\", зона А, в землището на Батак, обл. Пазарджик, от държавна собственост в общинска частна собственост.Днес Общинското ръководство на ГЕРБ-Батак взе решение чрез общинските съветници на партията да поиска оставката на кмета Паунов.\"Причината е уронване престижа и доброто име на общината в резултат на незаконни действия за промяна на собствеността на държавен в общински имот край язовир Батак и последвалата му продажба. Също така и за обществени поръчки, спечелени в разрез с моралните норми от сина на кмета - Крум Паунов, като управител на семейната им фирма Престиж -Паунов ЕООД\" - съобщават от пресцентъра на ГЕРБ.Искането на оставката ще бъде внесено на редовното заседание на Общинския съвет в петък, 3 ноември.По-рано днес пресцентърът на БСП , в което се посочва, че след последните местни избори през 2015 г. кметът Петър Паунов е напуснал социалистическата партия.", "date": "2017.11.02", "title": "Прокуратурата разследва кмета на Батак за обществени поръчки, ГЕРБ му иска оставката"}
{"url": "https://offnews.bg/turizam/nov-inspektorat-shte-sledi-za-kachestvoto-na-uslugite-v-turizma-u-nas-668603.html", "text": "Предстои да се създаде звено за контрол - туристически инспекторат към министерството на туризма. Така специфичните контролни правомощия, които до момента се осъществяват от Комисията за защита на потребителите, ще се прехвърлят към министерството.Това съобщи в Боровец министърът на туризма Николина Ангелкова по време на работна среща с представители на контролните институции, местната власт и бизнеса за подготовката на зимния сезон.Тя подчерта, че съвместните проверки с КЗП ще продължат. Всичко, свързано с потребителските права, ще се запази в обхвата на КЗП съобразно Закона за защита на потребителите.Предвижда се инспекторът да има 6 регионални структури, като едната ще е в Боровец. Идеята е тези структури да бъдат също в Банско, Пампорово, Варна, Добрич и Бургас, за да се обхванат големите зимни и черноморски курорти.Първият проект на Закона за изменение и допълнение на Закона за туризма ще бъде внесен в Народното събрание до края на ноември.Министър Ангелкова изрази надежда, че законопроектът ще мине ускорено в парламента, за да може звеното за контрол да започне работа най-късно през април.В началото на зимния сезон съвместните проверки с КЗП ще започнат, за да се инспектират отново ски пистите - съобразно наредбата за информационната им обезпеченост.Ще се проследи дали се спазва категоризацията на пистите и дали те имат нужните информационни знаци. Работата на ски патрулите също се регламентира по тази наредба.", "date": "2017.11.02", "title": "Нов инспекторат ще следи за качеството на услугите в туризма у нас"}
{"url": "https://offnews.bg/zimni/lindzi-von-obiasni-zashto-iska-da-se-sastezava-s-mazhete-668600.html", "text": "Прочутата американска алпийка Линдзи Вон отново обясни мотивите си защо иска да се състезава при мъжете. Тя е подала съответната молба и чака решение на международната федерация, а всички в зимните спортове са любопитни какво ще излезе от всичко това.\"Аз тренирам с мъже от 2011 година. Това ме изкачи на съвсем друго ниво. Колкото и да не искам да призная, мъжете са много по-силни и бързи от жените, те са върхът в моя спорт. Гледам на това желание като на ново предизвикателство, знам, че нямам шансове да спечеля, но искам да опитам\", коментира Вон пред Ройтерс.Американката не е притеснена от слабия си резултат на старта на световната купа в Зьолден. Вон не скрива и целите си за олимпиадата в Пьончан догодина.\"За мен най-великият спомен е победата на олимпиадата във Ванкувър 2010. Ако можех да го повторя, то това ще изплати всичкия тежък труд от последните осем години\", откровена е американката.", "date": "2017.11.02", "title": "Линдзи Вон обясни защо иска да се състезава с мъжете"}
{"url": "https://offnews.bg/futbol/varnenetcat-dragomir-draganov-sviri-ludogoretc-tcska-668586.html", "text": "Варненският рефер Драгомир Драганов ще ръководи сблъсъка Лудогорец - ЦСКА от 15-ия кръг на Първа лига в неделя от 18 часа в Разград.Негови асистенти ще бъдат Диян Вълков и Мартин Маргаритов, а зад вратите ще бъдат Георги Кабаков и Станислав Тодоров. Срещата Левски - Локо (Пловдив) в събота пък е поверена на Николай Колев.ЦСКА и Лудогорец ще играят още веднъж до края на годината, но в 1/4-финалите за Купата на България, като в този мач \"червените\" са домакини на \"Българска армия\".Междувременно стана ясно, че тимът от американската МЛС Далас е харесал резервата на ЦСКА Кевин Меркадол но няма да го привлича през зимата. Американците бяха дошли за Фернандо Каранга, но високите финансови условия на бразилеца са ги отказали.\"Меркадо много рядко бележи голове, но разполага с отлична скорост и умее да гардира топката. Той би паснал в схемата на Далас. Клубът обмисля да го привлече под наем. Кулма има добър шут, но не е много бърз, а и не е типично крило. Той би бил полезен зад нападателя, но Далас не се нуждае от такъв футболист.Каранга пък изглежда невъзможен за привличане. Далас няма как да си позволи трансферната сума, а вероятно и заплатата на голаджията\", пише приближеното до отбора издание  thefutballtimes.соm, цитиран от Топспорт.", "date": "2017.11.02", "title": "Варненецът Драгомир Драганов свири Лудогорец - ЦСКА"}
{"url": "https://offnews.bg/tenis/grigor-dimitrov-se-razmina-s-1-4-final-v-parizh-668599.html", "text": "Най-добрият ни тенисист Григор Димитров не успя да се класира за първи път в кариерата си на 1/4-финал на турнира от сериите Мастърс 1000 в Париж, след като отстъпи пред американеца Джон Иснър с 6:7 (10), 7:5, 6:7 (3) в изтощителен сблъсък, продължил над 2,5 часа.26-годишният Димитров сега ще насочи подготовката си към финалите на ATP в Лондон, участието на които е и голямата му цел през сезона.Съперник на миналогодишния финалист Иснър в битката за място на полуфинал пък ще бъде познатият Хуан Мартин дел Потро от Аржентина, който надви Робин Хаасе със 7:5, 6:4.Осмият в света Димитров започна с победа с 6:4, 6:4 срещу Ришар Гаске във втория кръг, докато Иснър се справи в три сета с Диего Шварцман за 7:6 (2), 6:7 (11), 6:3 след 2.38 часа.До този момент Димитров и Иснър бяха играли два пъти. През 2015 г. американецът се наложи със 7:6, 6:2 в мастърса в Маями. Този сезон българинът победи със 7:6, 7:6 в полуфинала в Синсинати, където след това спечели първата си титла от сериите \"Мастърс\".Иснър спечели маратонския първи сет, завършил с драматичен тайбрек, като и двамата тенисисти имаха възможност да го затворят, но в крайна сметка американецът поведе. Григор върна равенството в сетовете, а в третия поведе с 5:2, преди да настъпи сериозен срив в играта му и в крайна сметка американецът стигна до тайбрек.Иснър поведе моментално с минипробив чрез уинър по обратния диагонал на скорост 155 км/ч. Димитров го върна за 2:1 с добър ретур и чудесен минаващ бекхенд по дължината на корта, но после пак допусна пробив, а след това направи двойна грешка. Без колебание Иснър затвори мача в своя полза и спечели със 7:6 (10), 5:7, 7:6 (3).", "date": "2017.11.02", "title": "Григор Димитров се размина с 1/4-финал в Париж"}
{"url": "https://offnews.bg/nashite-avtori/kalin-terzijski-za-uzhasa-mozhe-da-se-govori-samo-s-uzhas-668601.html", "text": "Ще навляза в една тема, която е твърде сложна и навлизайки рискувам да получа критики от тия, които се занимават с нея професионално, от години. Но ми се струва, че всеки писател има и такова задължение – да реагира на всички по-важни събития по света, да заема позиция и ако се налага – да влиза в спор; за да може след това да я промени – ако срещне по-добри доводи у противниците си.За съжаление отдавна открих, че никой спор не се гради върху логика и безпристрастни оценки: всеки спор е основан на пристрастия, лични отношения, емоционални привързаности и неосъзнати склонности. Зависи кой колко е умен. Но образованието пречи на истината. Умният ще осъзнае своите пристрастия и нелепостта на личните си предубеждения и предпочитания; ще разбере колко твърде лични са.Но образованият ще извади от девет кладенеца вода. И дори и себе си ще убеди, че  в спора, че е логичен и доводите му  просто хитро намерени инструменти за потвърждаване на негово дълбоко, ирационално, емоционално наситено предубеждение. Образованият по-трудно ще осъзнае колко е пристрастна позицията му всъщност... защото доста бързо ще я укрепи с подпорки. Цитати от Лайбниц, Хегел и Фройд. А каже ли и „Хайдегер” и „Лакан” – вече е казал заклинанията на сноба – вече няма как твърденията му и позициите му да не са правилни и обективни. Затова не виждам смисъл от спорове. Те са всъщност омрази, облечени в полупрозрачните одежди на псевдорационалността.Та, искам да кажа две-три думи (които сигурно ще станат повече) за . Първо: Не разбирам от международна политика, от тероризъм, от борба с тероризма и от психология на терориста. Не съм виждал терорист, не съм попадал в центъра на терористичен акт, не съм виждал телата на убити и ранени в терористичен акт. И се моля никога да не попадам и да не виждам. С тъжно наведена глава съм слушал пред мен да обсъждат тоя зловещ феномен едни от най-учените социолози, политолози, разследващи журналисти, психолози и психиатри. Тъжно наведена – защото вече казах нещо за образования. Той не може да осъзнае своите грешки, защото самомнението му се крепи от подпорки-авторитети. Носещи магични, заклинателни германски и английски имена. Говоря естествено за тоя образован, на когото образованието е попречило да развие естествена, човешка мъдрост. Има много такива.А на такива ужаси не може да се гледа по друг начин, освен през...Тук щях да кажа „през призмата на...” – и веднага се отказах. Защото именно през призма на нищо и през никаква призма не бива и не може да се гледат тия ужасни неща. Не можеш да гледаш на ужаса през призмата на надутата си, самомнителна, паунска образованост. И дълбокомислено да клатиш глава, разсъждавайки как изолацията и пренебрежението, с които западното общество обгражда един мюсюлманин, създават идеалната сянка, в която да се роди самоубийствен фанатизъм; а след него – и решението за самоубийствен атентат в името на Аллах. В тия думи може да има нещо вярно. Но те не описват въобще ужаса и неговата невероятна многопластовост. Не говоря за ужаса на улицата – сред прегазените и разкъсани тела. А за ужаса, който преди това е витаел в главата на младия мюсюлманин, готвещ се да стане масов убиец.За ужаса може да се говори само с ужас.Всяка рационалност е нелепа и най-малкото – неприлична. Така мисля сега.Да – но нали някой трябва да действа; и вместо да изпада в ужас и паника – да вземе мерки и да предотврати други такива ужаси?! Нали именно анализаторите, психолозите, специалистите по тероризъм трябва да опознаят и много фино да разплетат мрежата от мотиви на терориста; да разгадаят предисторията на престъплението – така ще ме срежете.Може би – ще кажа – но и те трябва да усетят ирационалния ужас. Да се откажеш да се придържаш винаги и безотказно към рационалното – това вече е мъдрост. А е и практично. Защото в голяма част от човешките постъпки ирационалните мотиви са повече. Да не говорим за терористичните актове. Там всичко е необяснимо от рационална гледна точка. Поне така ми се струва. Затова – ужасът може да бъде опознат само ако се влезе в неговата ирационална територия.Ето – един узбек се врязва в нещастни американци, аржентинци и белгийци (Бог да прости загиналите! – казвам с най-осъзнат отказ от рационалността) и убива осем от тях. Преди това узбекът е бил най-щастливият човек на света. Така казват съседите му. Живели близо до него в градчето Патерсън, близо до Ню Йорк. Винаги се усмихвал и те смятали, че е щастлив човек и че обича Америка.Говорих досега за ирационалната същност на тероризма и за това, че няма как ирационалното да се разбере чрез рационални похвати; но сега ще се обърна наопаки и ще анализирам по най-рационален начин. Какво да правя – писателят не може да е последователен. И се питам: Кой, дявол да го вземе, може да обича Америка? Кой, дявол да го вземе – питам се още – може да каже, че обича някоя Държава? И кой, Боже мой, може да си помисли, че когато някой се усмихва непрекъснато, обича държавата, в която живее?Казвам си: едно такова разсъждение: „той се усмихваше непрекъснато, мислехме, че обича Америка” - може да бъде продукт само на един дълбок провал в мисленето. И пълно непознаване на хората. Или по-точно – познаване на хората по толкова схематичен, наивно, натрапено позитивен, елементарно прагматичен начин...чак да ти настръхне козината! Оценяване на хората по американски. Обичане на Америка по американски.Да – хората, живеещи в империи – дори и умни сред тях – пример е пристрастеният православен патриот Достоевски – стават досадно и плашещо, дори гнусно наивни и патетични, когато става въпрос за техните велики Държави. Велики Държави?! – изтръпвам и ми се повдига.Слава Богу – казвам си – роден съм в малка държава към която даже и най-олигавените малоумци, склонни към изпадане в патологичен патриотизъм и възторзи, изпитват голяма доза здрав скепсис. Никой в България, като види някой с дълга черна брада, който се усмихва непрекъснато, няма да си помисли: Какъв мил човек, сигурно обича България. Повечето българи ще си помислят – тоя, божичко, е луд, я да се обадим на спешната психиатрична помощ!И така: Когато чуя, прочета, видя по телевизията за такъв ужас като този в Ню Йорк – първото, което правя, е да изпитам ужас. Забранил съм си да изпадна в глупавото, нелепо положение на многознайковците – мъдреци, които веднага започват да рационализират! Първо – за да докажеш, че си човек – изпитай истински, човешки ужас! – така съм си повелил.И после се сещам едно: Същността на Човека се нарича Ужас. Това е неговото второ име. Безнадежден ужас. Монтен, Монтен – хубаво казваш (казвам си) – че ако списъкът на хора, които са показали, че се стремят към живота невероятно силно и яростно, то списъкът на тия, които са показали, че се стремят към смъртта с безумен, неудържим стремеж, е направо безкраен!Вървим из минно поле от Матросовци - джихадисти или пилоти от американските ВВС – и всички те се усмихват непрекъснато и може би обичат Америка или Аллах, или каквото там си искат. И се наричат хора. За мой ужас.", "date": "2017.11.02", "title": "Калин Терзийски: За ужаса може да се говори само с ужас"}
{"url": "https://offnews.bg/temida/anita-mejzer-obzhalva-prisadata-si-ot-4-godini-i-polovina-zatvor-668606.html", "text": "Анита Мейзер обжалва присъдата си от 4 години и 6 месеца затвор, постановена миналия месец от Варненския окръжен съд.На 23 октомври тя беше осъдена и да плати обезщетение на наследниците на убития си съпруг Николай – сума в размер на 150 000 лева, ведно със законната лихва върху нея. Мейзер обаче обжалва и тази сума.Въззивна жалба до Апелативния съд във Варна е подадена и от майката на Николай - Петранка Димова. Тя иска Мейзер да лежи повече години в затвора, както и да плати максималното обезщетение - 300 000 лева.Варненският окръжен съд призна Мейзер за виновна в това, че на 14 август миналата година е причинила смърт по непредпазливост на съпруга си, както и че на същата дата в сградата на полицията във Варна е предложила 30 000 евро подкуп на полицай, за да не извърши действие по служба - да не я задържи по Закона за МВР при налични данни за извършеното престъпление.Тази присъда я знаех предварително и предлагам по медиите да разглася най-после да се направи сериозна проверка кой с кого е контактувал. Мисля, че може би ще обърне внимание този път да разбере наистина как известна личност остава отново в затвора, каза на 23 октомври Анита Мейзер пред bTV.", "date": "2017.11.02", "title": "Анита Мейзер обжалва присъдата си от 4 години и половина затвор"}
{"url": "https://offnews.bg/futbol/ludogoretc-propusna-vazmozhnost-da-se-klasira-napred-v-liga-evropa-668605.html", "text": "Шампионът Лудогорец пропусна отлична възможност да си гарантира предсрочно класиране за 1/16-финалите в турнира Лига Европа.Разградчани завършиха 1:1 при домакинството си на португалския Спортинг Брага в среща от група C, играна пред близо 7000 зрители на \"Лудогорец Арена\".Капитанът на \"орлите\" в този мач Марселиньо даде преднина на своя тим в 68-ата минута, но седем минути преди края Франсерджо възстанови равенството.След днешното равенство българският шампион остава лидер в групата, докато Спортинг Брага е на второ място. Трети е съставът на Хофенхайм с 4 точки, който завърши 1:1 при гостуването си на Истанбул ББ, като изпусна победата, тъй като водеше до добавеното време с 1:0.След мача в Разград треньорът на Лудогорец Димитър Димитров - Херо също се ядосваше за пропусната възможност тимът му да си осигури предсрочно класиране.“Искахме да вкараме Жоро Терзиев, защото те започнаха да центрират от всяка зона. Закъсняхме с тази смяна и получихме гол. Бяхме готови, но топката не излезе в аут. Жалко, но се получават тези неща. Първото полувреме беше едно от най-силните за нашия отбор, но жалко, че не успяхме да отбележим гол през първата част, защото го заслужавахме”, заяви Херо.В следващия кръг на 23 ноември Лудогорец приема отбора от Истанбул, а Хофе гостува в Португалия. Два кръга преди края и четирите отбора в групата имат шанс да продължат.Временно крласиране:1. Лудогорец - 82. Брага - 73. Хофенхайм - 44. Истанбул ББ - 2", "date": "2017.11.02", "title": "Лудогорец пропусна възможност да се класира напред в Лига Европа"}
{"url": "https://offnews.bg/politika/shvejtcaria-ni-podkrepi-za-shengen-668587.html", "text": "Президентът на Швейцария Дорис Лойтхард декларира подкрепата на страната за членството на България в Шенген и подчерта.Искам да поздравя правителството на България и българския народ за това, че през последните 10 години като член на Европейския съюз страната ви постигна забележителен напредък в сравнение с други европейски държави. Много е важно България да разчита на инвестиции, така че да има благосъстояние. Ние можем да допринесем за още по-големи успехи в областта на професионалното образование, опазването на околната среда и правосъдието, каза Лойтхард, която е на посещение в София.Заедно с президента Румен Радев двамата обсъдиха възможностите за продължаване на Швейцарско-българската програма. Сред темите на разговора бяха и сигурността в Европа, кризата с мигрантите и членството на България в Шенген, съобщава БНР.За миналата година стокообменът между Швейцария и България е 260 милиона евро. За последните 20 години Конфедерацията, която е сред 10-те водещи инвеститори у нас, е вложила в нашата икономика близо 2 млрд. евро. Радев и Лойтхард са обсъдили възможностите за разширяване на сътрудничество между двете държави:Швейцария ще подкрепя България по време председателството на Съвета на ЕС, което ще се проведе в период на многобройни предизвикателства както в рамките на Европа, така и с оглед на протичащите конфликти в съседните региони, подчерта президентът Дорис Лойтхард, цитирана от прессекретариата на държавния глава.И Румен Радев, и Дорис Лойтхард подчертаха значението на европейската перспектива за държавите от Западните Балкани, като водещ фактор за утвърждаването на стабилността и сигурността в нашия регион. Президентът Радев отново подчерта необходимостта от засилено сътрудничество и подкрепа в процеса на европейска интеграция за нашите съседи и оцени високо последователната политика на Конфедерация Швейцария за осъществяваните от тях реформи, както и за икономическото развитие на страните от региона чрез инвестираните над 2.5 млрд. шв. франка в различни проекти.Сигурността на европейските държави, приемането на ефективни мерки за справяне с миграционните потоци към Европа и борбата с тероризма са общ приоритет за европейските държави и България и Швейцария ще засилят партньорството си в тези сфери, беше подчертано на срещата. Президентът Лойтхард потвърди подкрепата на Швейцария за присъединяването на страната ни към Шенгенското пространство, а българският държавен глава отново подчерта, че страната ни е изпълнила всички критерии за членство в Шенген още през 2011 г. и не може да приеме въвеждането на нови политически критерии, с които това членство непрекъснато се отлага.По-късно днес държавните глави на България и Швейцария ще участват в публична дискусия на тема „Европа – по пътя на дигиталното бъдеще“, която ще се проведе в Аулата на Софийския университет „Св. Климент Охридски“.", "date": "2017.11.02", "title": "Швейцария ни подкрепи за Шенген"}
{"url": "https://offnews.bg/obshtestvo/kak-da-izbegnem-podvezhdashtite-reklami-v-internet-i-abonamentnite-kap-668580.html", "text": "Как да избегнем подвеждащите реклами в интернет, така че по-късно да не ни се налага да плащаме нежелани стоки или абонаменти? Съвети в тази посока даде мрежата от Европейски потребителски центрове ECC-Net чрез центъра си в София.Най-често подобни зарибяващи реклами за безплатни пробни пакети или евтини оферти се срещат в социалните медии или като изскачащи банери. Те увличат потребителите в импулсивни, необмислени и дори нежелани покупки. Умението да се идентифицира капанът, както и познаването на правата на потребителите е ключовият момент в противопоставянето на всяка нежелана сделка.Въпреки това мащабно проучване в 6 европейски държави (Швеция, Норвегия, Финландия, Нидерландия, Белгия и Австрия) показва, че хората все още имат ограничени познания за правата си, що се отнася до нежелана поръчка или абонаментен капан. Потребителите не са наясно, че имат право на отказ, както и възможност да поискат от банката да им върне взетата сума от кредитната карта. Според проучването средната сума на абонаментен капан, в който са попадали потребителите от шестте държави за последните 3 години, е била 116 евро.Основните оплаквания в ЕПЦ България, свързани с нежелани абонаменти, са поради начисляване на по-голяма сума пари към сметката за телефон, когато потребителят разглежда различни сайтове за забавления през телефона си. Докато сърфира, той получава SMS, че е задължен да плати определена сума за абонамент, какъвто всъщност не е искал да направи. Ако не желае да бъде абониран за услугите – трябва да изпрати нов SMS за отказ, който също е на значителна цена.В тази връзка Центърът даде 5 лесни за изпълнение съвета:1. Преди да въведете името, имейл или адрес в даден сайт, проверете дали ще бъдете обвързани с покупка или абонамент.2. На сайта трябва да бъде ясно посочено, когато се поръчва пробна стока или услуга дали след това се сключва задължителен абонамент.3. Не се изисква да плащате или да връщате пакет, който не сте поръчали.4. Продавачът е този, който трябва да докаже, че Вие сте се съгласили да направите дадена покупка/поръчка.5. Ако продавачът изтегли пари от платежна карта без Ваше съгласие, то може да подадете жалба до банката си и да поискате да Ви се възстановят.ECC-Net представи и видео с информация за характеристиките на капаните, в които може да попадне човек. Целта на филмчето е да даде възможност на потребителите да идентифицират по-добре тези онлайн капани и да ги избягват. (Видеото може да се види тук: .„С това видео и нашите съвети се надяваме да дадем възможност на потребителите да реагират адекватно, ако бъдат притиснати да направят покупка, както и да могат да избягват съмнителните предложения\", коментира Игнат Арсенов, директор на ЕПЦ България.", "date": "2017.11.02", "title": "Как да избегнем подвеждащите реклами в интернет и абонаментните капани"}
{"url": "https://offnews.bg/kultura/programa-za-kontcerta-na-igorrr-v-sofia-668585.html", "text": "Авангардният френски проект Igorrr ще направи своя дебют в България на 3 ноември в столичния клуб \"Mixtape 5\".Igorrr прилича на чудовището на Франкенщайн, върнато към живота през 2006 г., което садистично смесва противоположни стилове в музиката си.Човекът, който стои зад в основата на Igorrr, e Готие Серр, който непрекъснато разширява собствените си граници, канейки различни вокалисти и китаристa на Mayhem в албума си от 2012 г. ‘Hallelujah‘.Освен, че разпродават концертите си, Igorrr свирят на най – големите метъл фестивали като Hellfest, Brutal Assault, Roadburn.20:00 – Врати21:00 – The Ghost Of 3.13 /RO/22:00 – Igorrr /FR/23:30 – Ghost /UK/00:45 – Brokoli /BG/Билети могат да бъдат намерени в мрежата на ticketlogic.bg: www.bilet.bg/каси/ и  на цена от 30 лв., а в деня на концерта, както и на място ще са по 35 лв.", "date": "2017.11.02", "title": "Програма за концерта на Igorrr в София"}
{"url": "https://offnews.bg/112/turski-politcai-bili-balgarin-na-nasha-teritoria-vlastite-krili-sluch-668579.html", "text": "Прокуратурата е започнала разследване на инцидент от 29 октомври, при който български гражданин е бил бит от турски служители на граничния пункт Хамзабейли.Според първоначалната информация българинът е бил бит малко преди 8.00 часа сутринта. Тогава служителка на банковото гише на бариерата на граничния пункт е съобщила на властите от българска страна.Според нея инцидентът е възникнал на българска територия, в района на дезинфекция на влизащи в страната леки автомобили. Веднага след сигнала на място са били изпратени двама служители на ГКПП - Лесово, които установили, че служители на пункта от турска страна са навлезли на българска територия и са използвали физическа сила спрямо български гражданин, който е преминал вече границата с лек автомобил. Служители на турския граничен пункт са нанесли удари по българския гражданин и са му причинил оток и синини в областта на лявото око, уточняват от прокуратурата.За инцидента Районна прокуратура – Елхово е сигнализирана едва четири дни по-късно - на 01.11.2017 г.С постановление от същия ден районната прокуратура е образувала досъдебно производство за причиняване на лека телесна повреда на българския гражданин от длъжностни лица, при изпълнение на службата им.Разследват се причините за възникване на инцидента, действията на чуждестранните длъжностни лица и начина на влизането им на територията Република България.За образуваното досъдебно производство е уведомен главният прокурор Сотир Цацаров. По негово разпореждане разследването по досъдебното производство ще бъде извършвано лично от прокурор, в максимално кратки срокове.", "date": "2017.11.02", "title": "Турски полицаи били българин на наша територия, властите крили случая 4 дни"}
{"url": "https://offnews.bg/politika/poluchavame-vtora-pensia-pri-navarshvane-na-vazrast-ili-pet-godini-po-668575.html", "text": "Втора пенсия за старост ще може да се придобива при навършване на възрастта за пенсиониране по закон или пет години по-рано. Това реши окончателно Народното събрание с промените в Кодекса за социално осигуряване.Това ще става, при условие че натрупаните средства по индивидуалната партида на осигуреното лице позволяват отпускане на такава пенсия в размер не по-малък от размера на минималната пенсия за осигурителен стаж и възраст.С окончателните промени в Кодекса за социално осигуряване се създава и по-добра защита на интересите на осигурените лица и пенсионерите към допълнителните пенсионни фондове. Осигуреният ще има право да промени участието си във фонда за допълнително задължително пенсионно осигуряване и да прехвърли натрупаните средства по индивидуална партида от един в друг съответен фонд, управляван от друго пенсионно осигурително дружество. Това ще бъде възможно след една година от датата на сключване на първия осигурителен договор или една година от датата на служебното му разпределение.Осигурените лица ще могат да прехвърлят средства от индивидуалните си партиди във фонда при несъгласие с извършените промени в правилника му или в инвестиционната му политика, ако в тримесечен срок от уведомлението подадат заявление за това.", "date": "2017.11.02", "title": "Получаваме втора пенсия при навършване на възраст или пет години по-рано"}
{"url": "https://offnews.bg/stil/lais-ribejro-shte-nosi-sutien-za-2-mln-dolara-na-shouto-na-victoria-s-668582.html", "text": "Модел на Victoria's secret Лаис Рибейро има честта да носи сутиен за 2 милиона по време на ежегодното модно шоу на марката. „Три дни след като ми казаха, че тази година аз ще нося сутиена още не можех да се съвзема. Толкова развълнувана не съм била, а имам дете. Пазих тайната прекалено дълго, но сега вече мога да се похваля“, заяви Рибейро.Fantasy Bra е направен от сапфири, топази и диаманти с маса над 600 карата и е отнело почти 350 часа, за да бъде изработен. Той е създаден точно по формите на Рибейро, за да пасне перфектно и да бъде бижуто в короната на шоуто на Victoria's secret.Рибейро е сред избраните да носи сутиена, като преди нея той е \"принадлежал\" на Жизел Бюндхен, Кандис Суейнпоъл, Адриана Лима.Модното шоу ще се проведе на 28 ноември в Шанхай, Китай.", "date": "2017.11.02", "title": "Лаис Рибейро ще носи сутиен за 2 млн. долара на шоуто на Victoria's secret"}
{"url": "https://offnews.bg/kultura/balkanski-uestarn-pokazva-surovata-realnost-v-rumanskata-provintcia-668583.html", "text": "Качественото жанрово кино винаги е имало своите верни привърженици, а в случая с „Кучета” става дума за различен тип история и атмосфера от това, което познаваме във филмите на новата румънска вълна. Трилърът, който залага на съспенс, неочаквани обрати и абсурдизъм, съчетава в себе си най-доброто като похвати от уестърн-жанра и кино-ноар и в същото време остава верен на реалността в описанието си на бруталната действителност в румънската провинция.Критиката определя филма като румънския прочит на „Няма място за старите кучета” на братя Коен. Режисьорът Богдан Мирика се вдъхновява за историята от хората и начина им на живот, които е наблюдавал в южна Румъния в детството си: „Понякога в летните вечери ставах свидетел на онези дивашки побоища между местните. Те използваха всички възможни импровизирани оръжия – от верига на колело до талпи или брадви. И си спомням, че това, което ме озадачаваше най-много не беше насилието, а неговия произвол. Тези хора не се нуждаеха от причина, за да влязат в битка – те просто искаха да видят кой ще победи. За всички тези диваци и липсата на морал, имаше потомствена чистота за техните действия. Все още си спомням чувството. За това става дума в „Кучета”.Филмът е част и от програмата „София Филм Фест на път” и публиката в град Русе може да бъде видян на 4 ноември от 18:00 часа в Доходно здание със свободен вход за всички зрители.„Кучета” може да бъде видян и от зрителите в София в Дома на киното на 15 ноември от 20:30 часа.Филмът е копродукция между Румъния, Франция, България и Катар-Получил наградата ФИПРЕССИ в конкурсната програма „Особен поглед” на Кан 2016, филмът триумфира и по международните фестивали в Сараево, Стокхолм, Трансилвания и още десетки филмови форуми в цял свят.", "date": "2017.11.02", "title": "Балкански уестърн показва суровата реалност в румънската провинция"}
{"url": "https://offnews.bg/analizi-i-komentari/razbiram-prepodavatelite-koito-sa-protiv-auditoria-kristian-takov-v-668573.html", "text": "Да ви кажа, напълно разбирам преподавателите, които са против аудитория в СУ да бъде именувана на Кристиан Таков.Мнозина от тези хора са познавали Кристиан, мнозина са го познавали добре. И много от тях са били запленени от думите му. И много от тях са се страхували от дълбочината и остротата на ума му. И много от тях са му се възхищавали, но много повече са тези, които са му се възхищавали тайно, тихичко някак. И много от тях, когато са се събирали на малки групички, от по двама или трима, да си говорят за живота или за деня, са казвали: “Страхотен е, но специално по този въпрос (който и да е този въпрос), не е съвсем прав”. Или нещо подобно са казвали - знам го, защото така работи света. Хайде, не целия свят, но нашия свят работи така.Една част от обществото имаме очаквания едно преподавателско тяло, един колектив, да направи признание. Да признае изключителността, приноса и авторитета на един-единствен човек. Който най-вероятно и напълно несъзнателно откровено е потискал с познанието си доста от членовете на този колектив. На всичкото отгоре този един-единствен човек ни е напуснал прекалено скоро, ей сега ни е напуснал.Завидното умение да се обръщаме по неадекватен начин към миналото ни лишава от способността да излъчваме и признаваме съвременни, модерни авторитети, да признаваме тези, които с мисълта, действията си, думите и поведението си, са ни постлали предпоставките да си направим бъдеще. Да признаваме хора като Кристиан.Ние сме неприлично жестоки в способността си да поставяме съвременния авторитет в нерелевантен паралел с отдавна напуснали ни исторически личности. По най-грубиянски начин този инвалиден мисловен процес звучи така: “Хан Аспарух, който е поставил основите на тази държава, която е преминала през трансформации, но в крайна сметка върху която е издигнат Софийския университет, та така погледнато той не е ли по-важен от Кристиан Таков, неговото ханско име не е ли по-достойно да кичи аудитория?”. И да - ако направят анкета пред СУ, най-вероятно повечето от минувачите ще изразят съгласие и предпочитание аудитория да носи името на хана. Защото сме толкова 681-ва в колективната си мисъл, че повече няма накъде (ама наистина няма, преди това няма държава).Така че, разбирам тези преподаватели - те са много, малки и живи. И напълно неспособни да признаят наскоро напуснала ни изключителност.", "date": "2017.11.02", "title": "Разбирам преподавателите, които са против аудитория \"Кристиан Таков\" в СУ - те са много, малки и живи"}
{"url": "https://offnews.bg/politika/mz-preporacha-da-namalim-kaloriite-i-vodata-i-da-priemame-poveche-vita-668572.html", "text": "Да намалим приема на калориите и водата и да увеличим приема на някои витамини препоръча Министерството на здравеопазването в проекта на Наредба за физиологичните норми на хранене на населението, който беше публикуван за обществено обсъждане. Актуализация на наредбата се прави за първи път от 2005 г., като новите данни са на базата на последните проучвания на Световната здравна организация и на Европейската служба по безопасност на храните. Новите препоръки ще определят и изискванията за здравословно хранене в детските градини и училищата. Нови научни данни показват по-ниски потребности от въглехидрати, по-високи потребности от витамин D и витамин С и редица други промени, които трябва да бъдат въведени, за да може да се направи адекватна оценка на храненето на българското население, да се идентифицират реалните проблеми и рисковите популационни групи, се посочва в мотивите към проектонаредбата.От включените таблици се вижда намаляване на препоръчителните дневни калории в зависимост от физическата активност, като е въведена и нова подгрупа - хора с много активен начин на живот. В останалите групи - хора с ниска активност, умерена и висока активност, е намален препоръчителният енергиен дневен прием. При мъжете между 30 и 60 години с ниска активност препоръчителният прием на калории е намален от 2583 на 2286, при тези с умерена активност - от 2927 на 2612 калории, при тези с висока активност - от 3272 на 2939 калории, а препоръчителните дневни калории за мъже с много активен начин на живот са 3265. При жените с ниска активност препоръчителните дневни калории са намалени от 1988 на 1823, при тези с умерено активен начин на живот - от 2252 на 2083 калории, при жените с активен начин на живот - от 2518 на 2343 калории, а препоръчителните дневни калории за жени с много активен начин на живот са 2604. \"Европейският орган по безопасност на храните публикува в периода 2010-2017 г. поредица от научни становища относно средно дневните енергийни потребности, препоръчителния или адекватен прием на белтък, мазнини, въглехидрати, почти всички витамини и минерали, които се отнасят за страните в ЕС. В тази връзка европейските страни следва да извършат актуализиране на националните си препоръки за хранителен прием на енергия и  нутриенти. Въведени са нови формули за изчисляване на основната обмяна, нови критерии за увеличаване на енергийните потребности в зависимост от степента на физическа активност. Всички тези промени водят до необходимостта от актуализиране на стойностите на средно дневните енергийни потребности, включени във физиологичните норми за хранене на българското население от 2005 г. Това се налага и от промените вантропометричните характеристики на българското население, установени при 2 националните проучвания на хранителния статус през последните години, които се използват за определяне на средните енергийни потребности в различните възрастови групи\", посочват от здравното министерство.Впечатление прави, че в новата наредба е намалено препоръчителното количество вода, което трябва да пием всеки ден. За мъжете препоръчителното дневно количество вода е намалено от 3,7 литра на 2,5 литра. При жените намалението е от 2,7 литра на 2 литра. Промени има и при някои витамини и микроелементи. МЗ препоръчва намаляване на приема на флуор от 10 мг на 4 мг за мъжете и 3 мг за жените, като за горна граница на прием са посочени 7 мг.В същото време се препоръчва увеличаване на дневната доза на витамини D и C. Препоръчителното количество витамин на D се увеличава от 5 мкг на 15 мкг за хората над 1 година, а за тези над 75 години - 20 мкг.  Препоръчителният дневен прием на витамин C пък е увеличен от 80 мг на 110 мг за мъжете и от 70 мг на 95 мг на ден за жените. Промени има и при други витамини. Препоръчителната дневна доза витамин B12 е увеличена от 2,4 мкг на 4 мкг за мъжете и жените. ", "date": "2017.11.02", "title": "МЗ препоръча да намалим калориите и водата и да приемаме повече витамини C и D"}
{"url": "https://offnews.bg/sviat/trima-ubiti-pri-strelba-v-supermarket-v-kolorado-668564.html", "text": "Трима души бяха убити при стрелба в супермаркет от веригата \"Уолмарт\" в предградие на Денвър, щата Колорадо. Жертвите са двама мъже и една жена, съобщи Ройтерс, цитирана от БТА. Мъж влязъл в магазина в Торнтън и открил огън с пистолет, като започнал да стреля напосоки по клиентите и служителите на магазина. След това стрелецът избягал с кола. На място са починали двама мъже, а жена е била тежко ранени и е починала по-късно в болницата.Няма индикации, че случилото се е терористичен акт, никой не е поел отговорност за нападението, заяви говорител на местната полиция. Властите все още издирват нападателя. Торнтън е градче със 120 000 жители, разположено на 16 км североизточно от Денвър.", "date": "2017.11.02", "title": "Трима убити при стрелба в супермаркет в Колорадо"}
{"url": "https://offnews.bg/liubov-i-seks/lejdi-gaga-se-sgodi-za-agenta-si-668550.html", "text": " се сгоди за агента си Кристиян Карино. Us Weekly съобщи, че певицата е приела предложението през лятото, но не е искала да го обяви официално, тъй като се бореше с ревматично заболяване.Според сайта Карино първо е поискал ръката на певицата от баща ѝ. Предложението идва около година след като Гага се раздели с предишния си приятел - актьора Тейлър Кини.Двойката все още не прави планове за сватба, поне докато Гага не започне да се чувства по-добре. Преди няколко месеца тя съобщи, че страда от фибромиалгия – заболяване, който предизвиква непрестанни болки в мускулите и умора.Певицата дори трябваше да бъде хоспитализирана, заради изключително силни болки и бе принудена да .За пръв път Гага и Карино бяха забелязани заедно на Super Bowl.", "date": "2017.11.02", "title": "Лейди Гага се сгоди за агента си"}
{"url": "https://offnews.bg/obshtestvo/doktoranti-iskat-po-visoki-stipendii-ot-premiera-borisov-668560.html", "text": "Докторанти поискаха увеличение на стипендиите си в писмо до премиера Бойко Борисов, МОН и Народното събрание.Според тях състоянието на тези възнаграждения е \"притеснително\" и има \"сериозни негативни последствия за развитието на българската наука\".Текста са подписали: Ангел Златков, докторант към Софийския университет; Анна Адамова, докторант към БАН; Антония Хубанчева, докторант, председател на Докторантския съвет при БАН; Даниел Стоев, докторант към СУ; Делян Русев, докторант към СУ и Янко Николов, докторант, зам.-председател на Докторантския съвет при БАН.Те припомнят как е уреден нормативно въпросът сега.Съгласно правителствено постановление докторант получава месечно по 450 лв. Размерът на стипендията е определен през 2008 г. и остава непроменен през последните девет години.За същия период минималната заплата в България, която през 2008 г. е 220 лв., е била увеличена повече от два пъти и в момента възлиза на 460 лв. Това означава, че и най-нискоквалифицираната дейност към момента се заплаща в по-голям размер отколкото труда на докторанта, пишат авторите на писмото.В същото време, правилниците на научните организации ограничават възможността за работа на редовните докторанти. Те не могат да се трудят на пълен работен ден в рамките на трите години, през които разработват дисертационния си труд и стипендията трябва да им осигури нормално съществуване. Това обаче не е възможно, смятат докторантите.Те предлагат размерът на стипендията отново да бъде обвързан с минималната заплата и да расте заедно с нея, като припомнят, че според първоначалния вариант на постановлението, което урежда въпроса (ПМС № 90 от 2000 г.) размерът на докторантската стипендия се е равнявал на две и половина минимални работни заплати.Възстановяването на обвързаността между стипендията и МРЗ би предотвратило цикличната поява на проблема и би осигурило устойчивост в развитието на академичния състав и на българската наука, уверяват те и искат като за начало стипендията да бъде увеличена до размер, равен на една и половина минимални заплати, тоест 690 лв.По данни на НСИ 3 429 докторанти получават стипендии, тоест отделяните средства от бюджета са около 1.5 млн. месечно или 18 млн. годишно. Според подписалите писмото от това може да се направи извода, че увеличението не би утежнило значително държавния бюджет, но, за сметка на това, ще има \"решаващо влияние за привличането и задържането на младите учени в страната\".Освен до Народното събрание и Министерския съвет, те са изпратили писмото си и до Министерството на образованието и науката, Министерството на финансите, парламентарната комисия по образование и наука, парламентарна комисия по бюджет и финанси и премиера Бойко Борисов.", "date": "2017.11.02", "title": "Докторанти искат по-високи стипендии от премиера Борисов"}
{"url": "https://offnews.bg/futbol/kakvo-pravi-premierat-borisov-v-chetvartak-sledobed-asistira-s-petich-668577.html", "text": "Точно в 14,30 часа днес премиерът Бойко Борисов изведе с капитанската лента и номер 13 на гърба отбора ветераните на Витоша Бистрица срещу Левски.Срещу него се изправиха четвъртият в света Даниел Боримиров, Бижутера Христо Йовов и синята легенда Георги Иванов-Гонзо. И това обаче не стресна лидера на ГЕРБ.На зеления терен централният нападател Борисов демонстрира впечатляваща класа и на практика сам изработи гола, с който Тигрите поведоха на синия отбор. Министър-председателят матира защита на Левски с впечатляваща асистенция - подаде с петичка тънък пас и .... 1:0 за отбора от близкото до София село. В момента се играе второто половреме на футболното дерби.", "date": "2017.11.02", "title": "Какво прави премиерът Борисов в четвъртък следобед? Асистира с петичка за гол"}
{"url": "https://offnews.bg/obshtestvo/vojnishkiat-lav-se-varna-pred-ndk-snimki-668566.html", "text": "Лъвът от разрушения Войнишки мемориал на Първи и Шести софийски полк се върна пред НДК. Фигурата на царственото животно с лапа върху картата на Санстефанска България е на мястото на демонтирания паметник \"1300 години България\", който част от столичани наричаха \"Осмоъгълния\". Връщането на лъва е част от възстановяването на стария мемориал в някогашната \"Градинка с гълъбите\" - три стени в П-образна форма, върху които са имената на загинали войници, открит през октомври 1934 г. от цар Борис Трети. Столичната община подготвя конкурс за цялостно възстановяване на разрушения Войнишки мемориал на Първи и Шести софийски полк, старите плочи с имената на загиналите войници не могат да се използват, защото са вандалски повредени още при събарянето им заради строежа на НДК. Досега лъвът се съхраняваше във Военноисторическия музей в София, скулптурата бе реставрирана, за да се върне на пиедестал. Статуята на лъва е дело на скулптора Михаил Михайлов, автор на паметника с възпоменателните плочи е бил арх. Александър Обретенов. Предвижда се за възстановяването на мемориала да бъде обявен конкурс в началото на 2018 г.", "date": "2017.11.02", "title": "Войнишкият лъв се върна пред НДК (СНИМКИ)"}
{"url": "https://offnews.bg/politika/kaloian-pargov-podkrepi-chlenstvoto-na-cherna-gora-v-es-668567.html", "text": "Лидерът на БСП - София и член на Изпълнителното бюро на БСП Калоян Паргов покани от името на Корнелия Нинова, Мило Джуканович, председател на Демократическата партия на социалистите в Черна гора, за участие в планираната среща на лидерите на леви партии от Балканските държави в София в началото на 2018 година. Това стана по време на тридневно посещение на лидера на столичните социалисти в бившата югославска република в началото на седмицата. Калоян Паргов и външнополитическият съветник Чавдар Минчев се срещнаха с Милутин Симович, заместник-министър председател по икономическите и финансовите въпроси и министър на земеделието на Черна гора, с Владан Вучелич, председател на Градската организация на ДПС в Подгорица, с Тарзан Милошевич, политически директор на ДПС, и с кметовете на градовете Цетине - Саша Богданович и на Тиват - проф. Снежана Матиевич. \"Поканата за участие на Мило Джуканович в срещата на лидерите на леви партии от Балканите в София, отправена от името на Корнелия Нинова, беше приета с голямо задоволство. Освен това, коментира Калоян Паргов, обсъдихме намерението за провеждане на двустранна среща между лидерите на двете партии Корнелия Нинова и Мило Джуканович, на която да се задълбочи сътрудничеството между БСП и Демократическата партия на социалистите, както и да бъде подписан меморандум за сътрудничество. А на срещите с кметовете на Тиват и Цетине обсъдихме възможностите за сътрудничество с кметове на общини от БСП \". В разговорите си с Милутин Симович, Владан Вучелич и Тарзан Милошевич, от името на БСП Калоян Паргов изрази подкрепа за евроатлантическата ориентация на Черна гора в светлината на българското председателство на Съвета на ЕС и приоритетите на това председателство, свързани със Западните Балкани. \"Подчертах и подкрепата на БСП за разширяване на ЕС със страните от Западните Балкани при спазване на принципа за отчитане на заслугите и напредъка на всяка една от тези държави, каза още лидерът на столичните социалисти. - В тази насока отбелязахме и водещата роля на Черна гора в преговорния процес (измежду всички страни от Западните Балкани) с ЕС при отворени вече 28 преговорни глави и 3 временно затворени. Беше подобаващо оценен и напредъкът на страната по пътя й към ЕС. Освен това изразих подкрепа от името на БСП за досегашното развитие на преговорния процес на Черна гора\".", "date": "2017.11.02", "title": "Калоян Паргов подкрепи членството на Черна гора в ЕС"}
{"url": "https://offnews.bg/ikonomika/bnb-dava-3-stipendii-za-studenti-i-doktoranti-prez-2018-g-668544.html", "text": "Българската народна банка обяви ежегодния си конкурс за стипендианти за 2018 година.За период от 9 месеца Българската народна банка (БНБ) отпуска следните стипендии:• две стипендии в размер на 600 лв. месечно за редовни студенти за магистърска степен;• една стипендия в размер на 800 лв. месечно за докторанти.Подробна информация за изискванията вижте .Крайният срок за подаване на документите е 8 декември 2017 г.Ежегодните стипендии са учредени от Управителния съвет на БНБ през 2004 г. по случай 125-годишния юбилей на БНБ. От 2004 г. до момента са отпуснати 30 стипендии.", "date": "2017.11.02", "title": "БНБ дава 3 стипендии за студенти и докторанти през 2018 г."}
{"url": "https://offnews.bg/politika/tcvetanov-parvo-biudzhet-posle-nov-ministar-na-zdraveopazvaneto-668571.html", "text": "Премиерът ще обяви номинацията си за нов министър на здравеопазването на мястото на подалия оставка проф. Николай Петров, след като парламентът гласува на първо четене бюджета за догодина. Това се очаква да се случи до края на следващата седмица. Това обяви в кулоарите на парламента председателят на парламентарната група на ГЕРБ Цветан Цветанов. По думите му оставката на проф. Петров ще бъде гласувана от депутатите от ГЕРБ. Със заместника и в момента изпълняващ длъжността на проф. Петров - д-р Мирослав Ненков, са водени неофициални разговори, потвърди лидерът на ПГ на ГЕРБ. Той коментира и намерението на БСП и опозицията да внасят вот на недоверие срещу правителството. \"Разбира се, че това ще бъде една загуба на време, защото страната има добри показатели и опозицията няма алтернативни решения за това, което сме направили досега. Но трябва да се съобразим с конституционните разпоредби и парламентарната практика, каза още Цветанов. ", "date": "2017.11.02", "title": "Цветанов: Първо бюджет, после нов министър на здравеопазването"}
{"url": "https://offnews.bg/112/politcejska-aktcia-sreshtu-narkodepo-v-rajona-na-bul-konstantin-veli-668604.html", "text": "Тази вечер се провежда полицейска акция в района на бул. \"Константин Величков\" и \"Сливница\".По информация на БНТ акцията е срещу едно от най-големите депа за разпространение на наркотици в София.Все още няма информация от пресцентъра на МВР колко са задържаните.Директорът на СДВР Ивайло Иванов уточни, че операцията се провежда на определен адрес.Към 22.30 ч. от МВР съобщиха пред БНТ, че повече подробности за спецакцията ще има в петък, 3 ноември.", "date": "2017.11.02", "title": "Полицейска акция срещу наркодепо в района на бул. 'Константин Величков'"}
{"url": "https://offnews.bg/politika/valeri-simeonov-tragva-na-proverki-za-shuma-po-zimnite-kurorti-668570.html", "text": "Вицепремиерът Валери Симеонов обяви, че смята да прави проверки за шума в зимните курорти, както правеше и в летните. Пред медии той анонсира, че ще бъдат прокарани законови промени за по-ефикасното справяне с проблемите с шума по зимните курорти. Според него в сегашния Закон за туризма мерките са предупредителни, предвидени са и едномесечни срокове за обезшумяване, съобщава bTV.Днес работната група ще обсъди промени в законите за туризма, за Черноморското крайбрежие и за устройството на територията. Сред проблемните въпроси, които трябва да бъдат решени, освен тези за шума, вицепремиерът изтъкна и мястото на преместваемите обекти в националните курорти и като цяло в туризма. Според Симеонов те са \"уродливо явление, което пречи на развитието на нормален туризъм\", както и набирането на работна ръка за сектора и квалификацията ѝ.Вицепремиерът посочи, че подготвените законодателни промени, по които се работи още от лятото, са свързани и с предстоящия зимен сезон, защото нямало сериозна разлика между проблемите в летните и зимните курорти.Валери Симеонов изтъкна, че след консултации тези промени бързо ще бъдат внесени в НС, като целта е поне част от нормативните изменения да започнат да действат от тази зима.На въпрос във връзка с проектопромени в Закона за туризма вицепремиерът заяви, че не е приемливо този, който раздава категоризацията - Министерството на туризма, да прави и проверки, защото това създава \"рискове от репресии за неудобните\".", "date": "2017.11.02", "title": "Валери Симеонов тръгва на проверки за шума по зимните курорти"}
{"url": "https://offnews.bg/obshtestvo/pensioneri-na-protest-iskat-dvojno-uvelichenie-na-minimalnata-pensia-668563.html", "text": "Пенсионери протестират за по-високи пенсии пред Народното събрание. Недоволните настояват пенсиите да се преизчисляват всяка година според осигурителния доход от предходната, както и да се промени коефициентът, по който се случва това.За протест на пенсионери се заговори вчера. Тогава главният секретар на Българската асоциация на пенсионерите Димитър Кисимов коментира пред БТА, че възрастните ще настояват да се заложи двукратно увеличение на минималната пенсия в Бюджет 2018. Той припомни, че Обединените патриоти са обещали тя да стане 315 лв., колкото е прагът на бедността.Техните искания включват още да бъде изработен закон за възрастните хора, в който да бъдат разписани правата им.Част от пенсионерите се оплакаха, че при увеличението на пенсиите през юли тази година, са получили между 6 и 7 лв., което е обидно и по никакъв начин не им помага да живеят по-добре. Лидерът на БСП Корнелия Нинова и народните представители от левицата подкрепиха протеста на пенсионери от цялата страна пред Народното събрание. “Чрез вас тук говорят милиони пенсионери, които днес живеят в крайна бедност, в недоимък и в невъзможност да посрещнат най-насъщните си нужди. На ваша страна сме. Вие сте достойни хора и заслужавате достойни старини“, заяви Нинова. Тя подчерта, че левицата винаги ще се бори за преизчисляване на всички пенсии. Председателят на БСП подчерта, че това не са обещания на опозиционери, които няма да го изпълнят в управление. Тя припомни, че това е правено през 2008г. и преизчисляването на всички пенсии тогава е довело до значителното им увеличаване. „Ще го направим отново. Ще се борим докрай и за това, което сте ни поръчвали винаги – Закон за възрастните хора, който да ви гарантира достойна, социална, активна позиция и живот и на вашите години“, подчерта Нинова. Тя заяви, че възрастните хора имат още какво да дадат на България. „Има на нас какво да дадете, със знанията си, с опита си, с всичко, което сте натрупали през тези години - очакваме да го предадете на младите. Нека заедно, ние и вие, да се борим за вашите права“, призова тя. По думите й всички политици би трябвало да са при тях и да кажат: „Вие сте ни важни като наши родители, като хора, които са градили и ще се погрижим за вашите старини“. Уви нямаме разбиране за преизчисляване на пенсиите, нито за Закона за възрастните хора. Но ние ще продължаваме да се борим“, заяви лидерът на БСП. ", "date": "2017.11.02", "title": "Пенсионери на протест, искат двойно увеличение на минималната пенсия"}
{"url": "https://offnews.bg/temida/vss-prie-ukaza-na-prezidenta-za-naznachavaneto-na-georgi-cholakov-668576.html", "text": "Единодушно Висшият съдебен съвет прие указа за назначаването на Георги Чолаков за председател на Върховния административен съд.Преди време ВСС прие указа на държавния глава за връщането му начело на ВАС отново за сведение. Това беше единият основен акцент в днешното заседание на Съвета, припомня БНР.Вторият въпрос беше свързан с уреждане на битовите въпроси на висшите магистрати, тъй като част от тях не живеят в София и досега са нощували на хотел. Днес беше гласувана сума от хиляда лева за наем на жилище за всеки.Стана ясно и че ВСС не е доволен от бюджета, който има за догодина и ще се опита да направи нещо между първо и втори четене.", "date": "2017.11.02", "title": "ВСС прие указа на президента за назначаването на Георги Чолаков"}
{"url": "https://offnews.bg/politika/ninova-ne-mozhe-zaradi-predsedatelstvoto-da-malchim-za-koruptciata-668569.html", "text": "Парламентарната група на БСП за България е излъчила екип, който да проведе официални разговори с представители на ВОЛЯ и ДПС през следващата седмица по вота на недоверие. Това обяви в парламента председателят на левицата Корнелия Нинова. „Нашето предложение ще бъде по тема корупция. Това не ни ограничава в кои сфери да говорим за корупция – може да е в здравеопазване, регионално развитие, навсякъде имаме повод за това“, обясни тя. По думите й вотът не е само математика, а политика, разговор за проблемите и решенията, които ще се вземат.„Темата е изключително болезнена с тези 10 млрд. лева, които вече сме обявявали, че се крадат в държавата. Между другото на консултативния съвет при президента председателят на една от службите ни запозна със статистика за 15 млрд. лв.“, каза още председателят на БСП. Според нея заради тази корупция не могат да се развиват нито образованието, нито здравеопазването, нито пенсионната система. Тя продължи, че това е огромната тема и то на фона на антикорупционното законодателство, така наречено от управляващите.На въпрос за наближаващото председателство на Съвета на ЕС, Нинова отговори, че председателството не може да бъде оправдание да не се повдига темата за корупцията, която се вихри в страната. „Председателството ще мине и замине, по него имаме своите предложения, но не може 6 месеца да мълчим за корупцията. Ще бъде успех, ако тази тема не остане само в пленарна зала, но се предизвика и обществен разговор извън парламента. Искаме веднъж завинаги да започне реалната борба с корупция“, заяви Корнелия Нинова.", "date": "2017.11.02", "title": "Нинова: Не може заради председателството да мълчим за корупцията"}
{"url": "https://offnews.bg/tenis/nadal-pak-pokani-grigor-da-trenirat-zaedno-668540.html", "text": "Световният №1 Рафаел Надал разкри, че ще се подготвя заедно с Григор Димитров за новата 2018 година. Българинът ще гостува на Матадора в родния му Манакор през декември, където двамата ще проведат тренировъчните занимания, информира tennis.bg.През тази седмица Надал си осигури завършване на сезона под №1 за четвърти път в кариерата си и така Гришо ще има възможност да се готви за следващата кампания с възможно най-трудния съперник.Това не е първият случай, когато Гришо гостува на Рафа за тренировки. Двамата проведоха няколко съвместни занимания и през лятото. Надал отчете това и припомни, че впоследствие Димитров е спечелил най-голямата си титла - в Синсинати, а той триумфира на US Open.\"Беше полезно за мен, но и за него. Той спечели първата си \"Мастърс 1000\" титла в кариерата. Аз винаги тренирам у дома, нямаше промяна за мен. Единствената разлика беше, че имах възможност да се готвя с Григор, което е страхотно, а е чудесно и за него. Мисля, че ще повторим това отново през декември,\" коментира Надал в Париж.Самият Григор Димитров лично благодари на испанската легенда след големия триумф в Синсинати през август. \"Рафа винаги е бил един от хората, които ме вдъхновяват. Понякога по време на мач, когато недоволствам от нещо, си мисля - \"А какво би направил Рафа?\" Прекарахме време не само на корта, но и извън него, на плажа също.Беше страхотно, условията са изключителни. Рафа е един от най-великите. Много съм му благодарен за тази възможност. Скоро ще му пиша, за да повторим това,\" заяви тогава родният №1.", "date": "2017.11.02", "title": "Надал пак покани Григор да тренират заедно"}
{"url": "https://offnews.bg/zvezdi/bionse-shte-uchastva-v-rimejka-na-tcar-lav-668562.html", "text": " ще бъде част от предстоящия римейк на любимия  на Дисни, съобщиха от компанията. Певицата ще „играе“ ролята на лъвицата Нала, любимата на Симба.Бионсе ще се присъедини към актьорския състав, който включва Доналд Глоувър като Симба и Джеймс Ърл Джоунс като Муфаса. Участват още Джон Оливър, Сет Роген и Алфред Уудърд.Филмът е замислен по същия начин като друг скорошен римейк - „Книга за джунглата“, в който актьорите „изиграха“ фотореалистични компютърно генерирани животни.Режисьор е Джон Фавро, който режисира и „Книга за джунглата“.„За мен е истинска чест да работя с този невероятно талантлив екип“, каза Фавро.Премиерата на филма ще бъде на 19 юли 2019 година.", "date": "2017.11.02", "title": "Бионсе ще участва в римейка на 'Цар лъв'"}
{"url": "https://offnews.bg/obshtestvo/urok-za-isliama-v-uchebnik-za-6-klas-mazhat-mozhe-da-bie-zhenata-668538.html", "text": "Урок за възникването и разпространението на исляма в учебник за VI клас предизвика спорове в обществото. Сред проблемите са цитати от Корана, според които жената стои по-долу от мъжа и той има право да я бие, както и неясни текстове за джихад. Не можем да цензурираме Корана, по-ранният урок е за християнството, в който става дума за подчиненото положение на жените, коментира един от съавторите на учебника доц. Александър Николов по бТВ. Колегата му проф. Христо Матанов допълни, че учебникът не е за самостоятелна подготовка, а има и учители, които могат да коментират с децата, че не всички писания се възприемат буквално. „Мюсюлманчетата не искат да влизат в часовете по история, когато се разглеждат тези уроци. После приятелите им започват да странят от тях, започват безвкусни шеги – че са джихадисти, терористи”, посочи зам.-главният мюфтия Бирали Мюмюн. Според него при подготовката на тези уроци трябва да се прави консултация с мюфтийството.„Не трябва материалът да се отделя от историческия контекст, хората живеят в друга епоха… Християнчетата може по същия начин да се чувстват неловко по време на урока за инквизицията, например”, посочи Матанов. „Много е важно хората, които преподават, да са добре подготвени и темите, които се преподават, да са много внимателно преценени. Сега при така поставен текст има възможност за много негативни интерпретации. На тази възраст децата нямат възможност за преценка”, смята обаче Мюмюн.  ", "date": "2017.11.02", "title": "Урок за исляма в учебник за 6 клас: Мъжът може да бие жената"}
{"url": "https://offnews.bg/zvezdi/kevin-spejsi-vliza-v-klinika-sled-obvineniata-za-sekstormoz-668574.html", "text": "Актьорът Кевин Спейси заяви, че иска да се лекува, след като . Представител на актьора заяви, че той „отделя необходимото време за определяне на диагнозата и лечението ѝ“.Спейси е поредната холивудска знаменитост, обвинен в сексуален тормоз. Режисьорите Харви Уайнстийн и Брет Ратнър, както и актьорът Дъстин Хофман също бяха обвинени от десетки жени в непристойно поведение.В началото на седмицата се появиха твърдения от няколко мъже, които обвиниха актьора в непристойно сексуално поведение.Американският режисьор Тони Монтана твърди, че по време на празненство за 30-ия му рожден ден, Спейси го е опипал и стиснал силно за чатала. Монтана разказва, че е има посттравматичен стрес и не се чувствал добре в продължение на шест месеца.Актьорът Антъни Рап пък твърди, че когато е бил на 14 години, Спейси се е опитал да го „съблазни“.Мексиканският актьор Роберто Кавазос опостеви, че Спейси редовно е тормозел млади актьори в театъра.За Спейси се твърди, че през периода 2004-20015 година, докато е работел във Великобритания, не един път си е позволявал волности със заобикалящите го хора.", "date": "2017.11.02", "title": "Кевин Спейси влиза в клиника след обвиненията за секстормоз"}
{"url": "https://offnews.bg/analizi-i-komentari/koi-sa-dneshnite-buditeli-668511.html", "text": "Празникът на народните будители разбира се не мина без шаблонни изказвания от политиците и тупане в гърдите на хора и съсловия, които се разпознават като такива. Няма нищо по-отвратително от това някой да бъде набеден за „будител“, може би по-лошо е когато сам се изтъква. Според президента те са \"светеца, писателя, артиста, даскала, революционера и просветителя\" и са хора, отличаващи се „българщината, с талант, с доблест, с мъдрост и отдаденост\". Учените от БАН пък традиционно на празника напомнят за себе си с организиране на протест за повече пари. Къде ли сред тези набедени и/или самоизтъкващи са съвременните будители?Не искам да правя характеристика на будителите от 18-и – 19-и век, но няма как да не се забележи, че това са най-вече бунтари. Тези хора са предизвиквали статуквото, като са образовали населението, изричали са на глас мнения, които не са се споделяли в тогавашното заспало общество. Те са давали алтернатива на скучното ежедневие, мечтаели са за по-добър живот и перспектива за развитие. Будителите са били монаси и учители, но и търговци, които, пътувайки из Европа, са донесли идеите за свободна търговия, съвременни икономически дейности и взаимоотношения. Сега много се набляга на българщината и религията но за повечето от тях новото е било приключение, знания, бунтарство и/или предприемачество. Будителите всъщност са създавали това, което сега наричаме гражданско общество. Част от тях са станали революционери, но повечето са били обикновени, но образовани и предприемчиви българи, развили икономиката и направили днешна България най-богатата провинция на Османската империя, а след Освобождението - и най-развитата на Балканите държава.Къде са днешните будители и за какви идеи се борят те? Традиционно у нас още битува възрожденската представа за даскали (учени), писатели и интелектуалци. Дали обаче не живеем в миналото с тези представи? Образованието ни е „черна дупка“ в която се наливат пари, но всяко сравнение с развитите страни показва, че училищата и университетите ни всъщност вървят назад. Кои са сегашните български романи, стихове, философия и картини, които вдъхновяват младите българи? Всички знаем, че няма такива, децата не ги намират сред продукцията на нашите интелектуалци. С какво изброените по-горе традиционни будители водят и вдъхновяват съвременното общество? Една колежка от БАН обясняваше стачката с думите „протестираме, за да ни обърнат внимание“. Как така когато БАН има 100 милиона бюджет, изразходван без никакъв контрол от избрани от самите тях директори все няма пари и никой не им обръща внимание? Учените се оплакват, но да са се замислят какво правят по въпроса, с какво помагат на обществото ни и дали вместо да хленчат пред правителството, не е по-добре да изритат собствените си некадърни администратори и академици. Искам да кажа с тези примери, че историческите будители са се превърнали в държавни храненици, мрънкащи за пари съсловия. Да сте чули учители или художници да стачкуват за свобода или идеи? Те се сещат само да просят за пари и за тях са преглътнали и гордост, и идеи.Само преди няколко дни излезе социологическо проучване, което показва, че българите поставят семейството над всичко, че са много консервативни. Демокрацията, свободата и пазарната икономика са много назад в приоритетите, но пък искат ниски данъци, безплатно здравеопазване и образование и никакви имигранти. Успокояващо е желанието на народа да съвпада с настроенията на неговите будители, нали? Само дето тези масови настроения са взаимоизключващи се. Някой трябва да обясни, че не можеш да работиш малко, да се пенсионираш рано и да имаш висока заплати и всички социални екстри. Трябва да разберем, че \"семейството е винаги право и на първо място\" е принцип на сицилианската мафия. Трябва и обикновените хора, и политиците, и интелектуалците на българщината да схванат, че България няма как се изолира отвсякъде с високи стени, да не говорим колко безумно е това. На страната са нужни хора, които да разчупят консервативните, патриархалните и пост-социалистически нагласи и да вкарат обществото ни при развитите страни. Това е мисията на съвременните будители!Нека погледнем хората и медиите в развитите държави. Те искат евтина и чиста енергия. Искат електромобили, нови лекарства, повишени добиви в земеделието. Хората се вълнуват от климата и замърсяването на околната среда, чистите храни и изхранването на населението в бедните страни, ръкопляскат на иноваторите, възхищават се от полетите в космоса на SpaceX, на технологичните компании и новите производства. Обратно - в изостаналите и бедни държави дневният ред се определя от религиозния екстремизъм, племенни и семейни връзки. България, за съжаление, е по-близко до Африка. Всяко ново производство се посреща на нож, а вместо развитие на иновации и наука, се спира добивът на полезни изкопаеми, всичко свързано с биотехнологии се оплюва, ГМО е дар от дявола, ваксините са вредни, а възобновяемите енергии станаха символ на далавера. Обществото ни е в плен на митове, гледа в миналото, боготвори историята и копането из костите на древните траки и гърци, и пресмята колко часове вехтите ни писатели се изучават в училище. Говоренето за „българщината“ вече придобива патологични размери, а пък за много бизнесмени общественият дълг се разбира като подаръци за църквата.Трябва да осъзнаем, че масовата хипноза по миналото и силният консерватизъм сред хората затриват България. Също както през 19 век трябват бунтари, които да събудят обществото. Днешните будители са учителите, които не се задоволяват да карат учениците да зубрят учебниците. Предприемачите които се преборват с масовата корупция и създават нови предприятия. Будители са и тези, които създават граждански инициативи и искат реформа на отвратителната ни съдебна система. Днешните будители са много по-различни от тези преди два века, защото не се борят за осъзнаването на една нация. И едновременно с това си приличат, защото, както в миналото, трябва да се справят с предразсъдъци, религиозни простотии и консерватизъм. Будителите вече не могат да се свързват с определени съсловия, защото от модернизация се нуждаят всички и, за съжаление, на първо място тези, които по исторически причини се самоназначават за носители на прогреса. Няма нищо по-отвратително от празнуващ академик-доносник или поп, служил на тайните служби. Нека забравим тези реликви от миналото и да се обърнем към бунтарите и предприемачите, които с труда и въпреки неразбирането на повечето българи движат нацията напред. Будителите вече са други, но целта пак е прогресът чрез създаване на нови работни места, развитие на модерни индустрии и технологии и най-вече промяна на архаичните обществени разбирания и очаквания. Нека тези, които продължават да се припознават за будители се запитат дали наистина са носители на развитието.", "date": "2017.11.02", "title": "Кои са днешните будители"}
{"url": "https://offnews.bg/politika/bsp-s-nablizhavane-na-mestnia-vot-atakite-sreshtu-nashi-kmetove-shte-668551.html", "text": "Кметовете на БСП са пример за управление в интерес на хората. БСП винаги е имала принципна позиция - който е нарушил закона, трябва да понесе отговорност. С наближаване на местните избори, атаките срещу нашите кметове ще се засилват по политически причини.Това заявява лидерът на БСП Корнелия Нинова. Пример за това са обвиненията, които бяха отправени към кмета на Асеновград Емил Караиванов и последвалите публични атаки срещу него и неговия екип. Вчера стана ясно, че с постановление на Софийска градска прокуратура всички обвинения са отпаднали.Относно журналистическото разследване за кмета на Батак и неговия син, припомняме, че след последните местни избори през 2015 г., кметът г-н Петър Паунов напусна БСП. ", "date": "2017.11.02", "title": "БСП: С наближаване на местния вот атаките срещу наши кметове ще се засилват"}
{"url": "https://offnews.bg/sviat/tramp-poiska-smart-za-atentatora-v-manhatan-668536.html", "text": "Американският президент Доналд Тръмп поиска смъртно наказание за човека, извършил терористичния акт в Ню Йорк, при който загинаха осем души, а други 12 бяха тежко ранени. Силният човек в Белия дом отбеляза отсъствието на каквото и да е разкаяние у извършителя Сайфуло Саипов.\"Нюйоркският терорист бе толкова радостен, че е поискал да провеси знамето на Ислямска държава в болничната си стая. Той трябва да получи смъртна присъда\", написа Тръмп в Туитър.Президентът вече поиска и да бъде спряна лотарията Зелена карта, благодарение на която узбекистанецът Саипов се е озовал в САЩ.Тръмп реагира остро и срещу американската съдебна система, която според него била \"посмешище\" заради мудността си.На Саипов, който обяви, че е избрал Хелоуин за терористичния си акт, тъй като тогава на улиците има повече хора, вече са повдигнати две обвинения.Изявленията на Тръмп предизвикаха критики сред демократите, които го обвиниха, че политизира трягедията в момент, в който правоохранителните органи се опитват да установят обстоятелствата около случилото се.", "date": "2017.11.02", "title": "Тръмп поиска смърт за атентатора в Манхатън"}
{"url": "https://offnews.bg/sviat/gugal-shte-zashtitava-zhurnalisti-i-polititci-ot-falshivi-novini-v-int-668549.html", "text": "Гугъл е предприел мерки за защита на журналисти, бизнесмени и политици от фалшиви новини в интернет. Компанията ще огласи и доклад догодина за това кой е помествал политическа реклама на нейните платформи. Това обяви в Конгреса Кент Уокър, старши вицепрезидент и юрисконсулт на корпорацията по време на изслушване пред комисията по разузнаване, съобщи ТАСС, цитирана от БТА. Изслушванията в Конгреса са по повод евентуалните опити на руски структури да разпространяват в мрежата чрез тролове политическа информация във Фейсбук, Туитър и др., включително и по време на кандидатпрезидентската кампания в САЩ.Кремъл вече обяви, че Русия няма нищо общо с публикуването на политическа реклама в социалните мрежи и не знае кой стои зад това.  В изявлението си пред Конгреса Уокър посочи, че Гугъл продължава да усъвършенства своя инструментариум, за да предотврати опитите за \"манипулиране\" на нейните системи. В новинарската услуга на компанията е въведена проверка на факти, а търсачката вади предимно проверени източници.Гугъл е анализирала своите продукти с оглед евентуалното им използване от лица, свързани с чуждестранни правителства.\"Открихме подозрителна дейност, макар и с ограничен характер\", каза Уокър и обеща компанията \"да продължи да работи с властите и да направи процеса на поместване на политическа реклама по-безопасен, по-прозрачен и по-разбираем за потребителите\".", "date": "2017.11.02", "title": "Гугъл ще защитава журналисти и политици от фалшиви новини в интернет"}
{"url": "https://offnews.bg/politika/georgi-markov-1-kam-1-borisov-shte-ni-upravliava-dokato-mu-omraznem-668543.html", "text": "Бившият  разкри докога Бойко Борисов ще управлява България. В интервю за  бившият конституцианен съдия заявява1 към 1:Според Марков Борисов е без алтернатива и е най-успешния български премиер през последните години.Той казва, че третият мандат на министър-председателя върви добре и че в България са се случили много положителни неща, както във външната политика, така и във вътрешната - \"вдигнаха се пенсиите, има икономически растеж, прави се всичко възможно да се вдигат доходите на хората в една изключително изстрадала страна като нашата\". По повод хасковския Кумгейт, който разкри как общината в южния град се ръководи от роднини и приятели на депутата от ГЕРБ Делян Добрев, Марков прави друга забележителна констатация.Според Марков предстоели още скандали, но някои от тях се преувеличавали - като опита да се изкара, че има проблем между Борисов и Радев.Според него \"и за децата е ясно, че ГЕРБ без Борисов не може да съществува. Той е единственият български политик, станал за трети път премиер, спечелил четири пъти поред парламентарни избори\".\"Борисов и Цветанов са като сиамските близнаци. Единият не може без другия. Партията не може без Борисов, който е неоспорим лидер, мажоритарно избран министър-председател, но ГЕРБ не може да е толкова силен и без Цветанов, който много добре е изградил структурите. В ГЕРБ има класическо разделение на властите - партията и изпълнителната власт се ръководят от Борисов, докато Цветанов се занимава с парламентарната група и структурите. Двамата са образец за спортсменски отношения и колегиалност\", категоричен е Марков в интервюто.Според него предсрочни парламентарни избори след европредседателството няма да има, но не изключи това да се случи при загуба на ГЕРБ на предстоящите през 2019 г. евроизбори или местен вот.", "date": "2017.11.02", "title": "Георги Марков 1 към 1: Борисов ще ни управлява, докато му омръзнем"}
{"url": "https://offnews.bg/izvan-terena/sharapova-otgovori-zadochno-na-poiavata-na-grigor-vav-vogue-668561.html", "text": "Бившата номер 1 в женския тенис Мария Шарапова отговори задочно на модното предизвикателство, отправено й от най-добрия ни тенисист Григор Димитров.Преди седмица българинът се появи на страниците на модната библия Vogue и веднага събра комплименти за външния си вид и излъчване на топмодел. Шарапова не закъсня с реакцията си и случайно или не, няколко дни по-късно се появи на благотворително събитие, организирано от Vogue в Лос Анджелис.Бившата приятелката на българина събра очите на присъстващите със златист кроп-топ и панталони с висока талия на американския дизайнер Дерек Лам.Рускинята беше поканена в качеството си на автор на бестселър в класацията на \"Ню Йорк Таймс\". Става въпрос за автобиографията й \"Неудържима\". Иначе самото събитие се проведе в хотел \"Шато Мармон\" и остави незабравими спомени у посетителите. На подиума дефилираха танцьори, акробати и модели, които устроиха феерично техношоу.", "date": "2017.11.02", "title": "Шарапова отговори задочно на появата на Григор във Vogue"}
{"url": "https://offnews.bg/politika/vmro-bezrodnitci-ot-antifashistkia-saiuz-sa-sreshtu-tcaribrod-668581.html", "text": "Младежите от ВМРО излязоха с остра декларация срещу призивите на Българския антифашистки съюз да не се връща старото българско име на Димитровград в Сърбия – Цариброд. С връщането на името Цариброд ще бъде възстановена поне частица от една историческа справедливост, отнасяща се до българите в Западните български покрайнини, смятат от ВМРО. Те определят като \"безродници\" хората от БАС. Ето и целия текст на декларацията на Централното ръководство на Националния младежки комитет на ВМРО – Българско национално движение: За пореден път хора от Българския антифашистки съюз (БАС) и Българската социалистическа партия доказаха, че продължават борбата си срещу българщината и българите като цяло. Ден след като председателят на българското народно събрание Димитър Главчев, поиска от сръбския президент Александър Вучич да бъде върнато истинското име на Димитровград (дн. Сърбия) – Цариброд, отново изпълзяха безродниците, които да ни обясняват какви „югославянски братя\" сме със сърбите и как видиш ли Георги Димитров бил „герой\" на двата народа.Не, Георги Димитров не е български герой. Той предаде българската кауза, за която загинаха милиони българи. Потъпка идеала за силна и обединена България и го продаде за жълти стотинки на Коминтерна. Този човек не заслужава град да носи неговото име нито в България, нито в днешна Сърбия.Георги Димитров предаде българите в Македония, като ги остави на насилствената асимилация в Югославия, но не се спря до тук. Той работеше за създаването на „македонска\" нация, на македонска народност в Пиринския край. Обръщаше българите в македонци насилствено, като принуди целия репресивен апарат да работи за тази цел. Остави българите от Западните покрайнини отново в пределите на Югославия, където да продължи асимилаторската политика.Днес отново безродниците излезнаха. Отново доказаха, че единственото, което могат да правят, е да работят за чужди интереси, било то за Белград или за Москва, а както често се е случвало – в услуга на двете.Ние от ВМРО сме твърдо зад искането за преименуването на Димитровград и връщането на старото име Цариброд, защото там живеят българи от векове. За съжаление днес ни дели изкуствена граница поставена след позорния Ньойски договор.Винаги сме работили и ще работим за добруването на българите както в днешна България, така и за всички, останали по исторически причини извън пределите на Отечеството! Да живее България!", "date": "2017.11.02", "title": "ВМРО: Безродници от антифашисткия съюз са срещу Цариброд"}
{"url": "https://offnews.bg/futbol/vsichki-rezultati-ot-golmajstori-ot-shampionskata-liga-668526.html", "text": "Тази вечер се изиграха и втората група мачове от програмата на Шампионската лига. В централния двубой от вечерта английският Тотнъм срази действащият победител Реал Мадрид с 3:1 в Лондон.“Шпорите” са на път да си осигурят първото място в групата и класиране за плейофите след хубава игра и три гола във вратата на испанците. Деле Али (27, 56) се разписа два пъти, а веднъж вкара и Кристиан Ериксен (65).В края на мача Кристиано Роналдо (80) намали. Тимът на Маурисио Почетино събра актив от 10 точки след първите си 4 мача, с три повече от Реал Мадрид. Борусия Дортмунд и АПОЕЛ Никозия имат по 2.Шампионска лига, групова фаза - 4-и кръг:Група \"Е\": Ливърпул  Марибор 3:01:0 Салах (50)2:0 Джан (64)3:0 Стъридж (90)  Севиля - Спартак (Москва) 2:11:0 Ленгле (30)2:0 Банега (59)2:1 За Луис (78)Група \"F\": Наполи - Манчестър Сити 2:41:0 Инсиние (21)1:1 Отаменди (34)1:2 Стоунс (49)2:2 Жоржиньо (62-д)2:3 Агуеро (70)2:4 Стърлинг (92) Шахтьор (Донецк) - Фейенорд 3:10:1 Йоргенсен (12)1:1 Ферейра (14)2:1 Марлос (17)3:1 Марлос (68) Група \"G\": Бешикташ - Монако 1:10:1 Лопеш (45)1:1 Тосун (53-д) Порто - РБ (Лайпциг) 3:11:0 Ерера (13)1:1 Вернер (50)2:1 Данило (62)3:1 Перейра (90) Борусия (Дортмунд) - АПОЕЛ (Никозия) 1:11:0 Герейро (29)1:1 Поте (51) Тотнъм - Реал Мадрид 3:11:0 Али (27)2:0 Али (56)3:0 Ериксен (65)3:1 Роналдо (80)", "date": "2017.11.02", "title": "Всички резултати от голмайстори от Шампионската лига"}
{"url": "https://offnews.bg/ikonomika/zapochva-stroitelstvoto-na-obhodnia-pat-na-grad-aheloj-668506.html", "text": "Днес започва строителството на обходния път на град Ахелой, част от път I-9 Слънчев бряг - Бургас, съобщи Агенция \"Пътна инфраструктура\".Със средства от републиканския бюджет ще се изгради изцяло ново трасе, с което транзитният трафик ще се изведе извън Ахелой. На символичната първа копка ще присъства председателят на Управителния съвет на Агенция „Пътна инфраструктура“ инж. Дончо Атанасов.Изпълнител на строително-монтажните работи е „Трейс груп холд“ АД.Строителният надзор ще осъществява ДЗЗД „План Инвест Сърч“, в което участват: „План инвест Пловдив“ ЕООД, „Инфра Инвест“ ООД, „Сърч Корпорейшън СРЛ“ и „НТСС Консултинженеринг“ ЕООД. ОБЕДИНЕНИЕ „ВИП“, в което са: „ВИА ПЛАН“ ЕООД, „ТРАНСКОНСУЛТ-22“ ООД и „Пътконсулт 2004“ ЕООД.Символичната първа копка ще бъде направена след изхода на Ахелой в посока Тънково", "date": "2017.11.02", "title": "Започва строителството на обходния път на град Ахелой"}
{"url": "https://offnews.bg/sviat/britanskiat-voenen-ministar-podade-ostavka-sled-obvinenia-v-seksualen-668552.html", "text": "Британският министър на отбраната Майкъл Фалън подаде оставка, след като беше обвинен, че е поставил ръката си на коляното на журналистка по време на вечеря. Обвиненията дойдоха от журналистката Джулия Хартли-Брюър. Случката е от 2002 г. В понеделник говорителят на министъра коментира обвиненията, като посочи, че Фалън се е извинил за инцидента още тогава. Фалън отбелязва в мотивите към оставката си до премиера Тереза Мей, че през последните дни са се появили поредица обвинения към депутати в сексуален тормоз, включително и за негови действия в миналото. \"През последните дни се появиха известен брой твърдения за членове на парламента, някои от които за моето поведение преди. Много от тях са фалшиви, но аз приемам, че в миналото не съм отговарял на високия стандарт, който изискват въоръжените сили, които имам честта да представлявам\", пише Фалън, цитиран от Ройтерс и БТА. Самата радиоводеща написа в Туитър, че смята случая за приключен и че не се чувства жертва на сексуален тормоз, въпреки неприятния за нея инцидент.Мей прие оставката на Майкъл Фалън и даде висока оценка за работата му като министър. Тя даде да се разбере, че ще предприеме действия при доказателства за сексуални посегателства. Разкрития за сексуални посегателства започнаха масово след скандала с Харви Уайнстийн, който беше обвинен в сексуален тормоз и изнасилвания. ", "date": "2017.11.02", "title": "Британският военен министър подаде оставка след обвинения в сексуален тормоз"}
{"url": "https://offnews.bg/sviat/rumania-pravi-opit-da-ogranichi-prodazhbata-na-koli-vtora-raka-ot-evro-668547.html", "text": "Властите в Румъния правят опит да забранят на гражданите да си купуват повече от един автомобил втора ръка в рамките на две години.  Според вестник \"Ромъния либера\" има подготвен законопроект на управляващата Социалдемократическа партия (СДП), според който употребяваните автомобили, внесени от чужбина, ще бъдат търгувани само от фирми, а физическите лица ще могат да купуват такъв автомобил само веднъж на две години, съобщава БНТ.Ако бъде одобрена, забраната ще се отрази на правото на собственост и на възможността за разполагане с лично имущество. Мерките ще бъдат много по-сурови от правилата, чрез които правителството иска да обезсърчи лицата, които купуват много коли \"втора ръка\" от чужбина и ги продават в Румъния без да плащат данък.До момента тези мерки са от данъчно естество - чрез по-високи такси.Според данни на Националната данъчна администрация в Румъния през 2016 г. редица физически лица, които не са данъчно регистрирани, са притежавали и са търгували с автомобили \"втора ръка\". Данъчната администрация е констатирала у някои лица собственост върху 10-15 автомобила. Тъй като тези хора развиват икономическа дейност, която не е позволена по закон, не е регистрирана фискално и не се декларират приходи от нея, тъй като автомобилите са смятани за лично имущество, се налага предприемането на мерки, които да предотвратят подобни ситуация, гласят аргументите на правителството.В. \"Зиарул финанчиар\" пише за \"отчаяно предупреждение на големите компании и инвеститори в Румъния по адрес на управляващите\". \"Не искаме намаляване на такси и данъци. Искаме да оставите нещата такива, каквито са, защото поставяте в опасност икономическия и данъчния баланс в страната\", призовават компании и инвеститори. Коалицията за развитие на Румъния, която обединява най-големите компании и най-силните инвеститори в страната, иска от правителството на СДП \"да спре шоковата терапия\".Румънското правителство планира от 1 януари 2018 г. да намали данъка върху доходите от 16 процента на 10 процента, да прехвърли изцяло социалните осигуровки от работодателя върху служителя, да увеличи минималната работна заплата от 1450 леи на 1900 леи и да намали социалните удръжки.Макар че правителството на СДП разполага със стабилно парламентарно мнозинство в коалицията с Алианс на либералите и демократите, то предизвиква законодателно и фискално объркване сред инвеститорите и фирмите, които виждат пред очите си само макроикономическо излизане от контрол, пише \"Зиарул финанчиар\".", "date": "2017.11.02", "title": "Румъния прави опит да ограничи продажбата на коли втора ръка от Европа"}
{"url": "https://offnews.bg/politika/ot-1-ianuari-nova-darzhavna-firma-shte-galta-po-10-mln-godishno-668541.html", "text": "10 млн. лв. на година ще струва издръжката на новосъздаденото Държавно предприятие \"Център за предоставяне на услуги\" на МВР.Очаква се в него да работят 300 души, които ще бъдат ангажирани с предоставянето на услуги, свързани с регистрацията на пътни превозни средства. Освен това предприятието ще разработва програмни продукти за предоставяне на административни услуги в МВР, както и с отпечатването на бланки и образци за документи. Стартът на предприятието беше предвиден за 2017 г., но беше отложен за началото на 2018 г. поради липса на средства. ЦПУ е единственото нововъведение, което остана след опита на Румяна Бъчварова да внесе промени в системата на МВР, станали популярни като . Идеята за създаването на предприятието е администрацията на МВР да бъде разтоварена от някои дейности, с което с очаква да бъдат съкратени разноските по администрацията.Няколко са спорните моменти при формирането на новата държавна фирма. Тя ще се финансира от държавния бюджет и от такси за услугите, които ще предоставя. В същото време в ЗМВР е заложено пари да идват и от дарения и \"други източници\". Така на практика се очаква в новата държавна структура да потъват много повече от заложените 10 млн. лв. годишно до 2010 година. В същото време в промените на закона за вътрешното ведомство е посочено, че предприятието няма да може да бъде обявявано в несъстоятелност, което означава, че ако то не успява да се самоиздържа, държавата ще налива допълнително средства в него. Трети спорен момент е противоречието с европейските норми и свободния пазар като се създава държавно предприятие, развиващо скрита търговска дейност и в същото време получаващо държавно финансиране. По тези причини депутати от БСП са внесли предложения за промени в ЗМВР, с които създаването на предприятието да бъде спряно.", "date": "2017.11.02", "title": "От 1 януари нова държавна фирма ще гълта по 10 млн. годишно"}
{"url": "https://offnews.bg/obshtestvo/v-chasti-ot-4-stolichni-rajona-niama-da-ima-voda-668455.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Монтаж на спирателен кран на бул. „Александър Стамболийски“ в жк. „Разсадника – Коньовица“ налага спиране на водоподаването от 9:00 до 18:00 часа на бул. „Александър Стамболийски“ от ул. „Алеко Туранджа“ до бул. „Константин Величков“ /нечетни номера/. Подмяна на сградно водопроводно отклонение на ул. 2 в кв. „Враждебна“ налага спиране на водоподаването от 9:30 до 17:00 часа на ул. 2 от ул. 61 до бул. „Ботевградско шосе“. Заради монтаж и подмяна на спирателни кранове на ул. „Пчеларска“ и на ул. „Латинка“ в с. Бистрица се налага спиране на водоподаването от 9:00 до 17:00 часа в района между ул. „Витошко лале“, ул. „Чипровица“, ул. „Васил Левски“ и ул. „Ивайло“. Прекъсване на сградно водопроводно отклонение на бул. „Никола Й. Вапцаров“ № 2 в Промишлена зона „Хладилника“ налага спиране на водоподаването от 10:00 до 20:00 часа на ул. „Шиварски път“ и Тенис клуб „Малееви“. ", "date": "2017.11.02", "title": "В части от 4 столични района няма да има вода"}
{"url": "https://offnews.bg/obshtestvo/lavat-ot-vojnishkia-memorial-se-vrashta-dnes-na-miastoto-si-pred-ndk-668527.html", "text": "Лъвът от разрушения Войнишки мемориал на Първи и Шести софийски полк се връща днес на мястото си пред НДК. Монтирането му стана възможно след като бе демонтиран паметникът \"1300 години България\". Премахването му предизвика поредица от протести, стигна се и до палеж на крана за демонтаж, но решението на Столичния общински съвет бе изпълнено. Целият комплекс с от стария мемориал ще бъде възстановен след конкурс и обществени обсъждания на проектите, обещаха от \"Московска\" 33. Старите плочи с имената на загиналите войници не могат да се използват, защото, макар да съществуват все още, са вандалски повредени още при събарянето им. На монтирането на лъва днес ще присъства зам.-кметът по култура и образование Тодор Чобанов, съобщиха от Столична община. ", "date": "2017.11.02", "title": "Лъвът от Войнишкия мемориал се връща днес на мястото си пред НДК"}
{"url": "https://offnews.bg/sviat/pak-napadenie-v-sasht-trima-sa-ubiti-v-supermarket-668529.html", "text": "Двама мъже са убити, а ранена жена е починала на път за болницата след стрелба в Денвър в американския щат Колорадо.Нападението е извършено от двама мъже в супермаркет, които още не са заловени. Полицията призова хората да стоят далеч от мястото на инцидента.Много граждани са се скрили в супермаркета, преди полицията да извърши евакуация. Повече подробности за мотивите и самите извършители за момента не се съобщават.", "date": "2017.11.02", "title": "Пак нападение в САЩ, трима са убити в супермаркет"}
{"url": "https://offnews.bg/sviat/sajfulo-saipov-v-invalidna-kolichka-pred-sad-v-niu-jork-668530.html", "text": "29-годишният узбекистанец Сайфуло Саипов, който уби 8 души на Хелоуин в Манхатан, се яви пред съд в Ню Йорк в инвалидна количка. Той бе прострелян от полицай след нападението на пешеходци с ван. Повдигнати са му две обвинения - за оказване на подкрепа на \"Ислямска държава\" и за причиняване на смърт. Саипов може да бъде осъден на смърт.Съдебното заседание обаче бе отложено заради липса на превод на руски език. Саипов ще се яви отново пред съда на 15 ноември.Пред разследващите нападателят признал, че е решил да извърши атаката на празника Хелоуин, защото очаквал да има повече хора по улиците, но бил „доволен от онова, което е успял да направи”. Признал и, че планирал втора атака, след като продължи към Бруклинския мост. ", "date": "2017.11.02", "title": "Сайфуло Саипов в инвалидна количка пред съд в Ню Йорк"}
{"url": "https://offnews.bg/politika/deputatite-podhvashtat-parite-ni-za-dogodina-668528.html", "text": "Депутатите започват разглеждането на Бюджет 2018, четири парламентарни комисии ще обсъждат републиканския бюджет, бюджета на Здравната каса и този на общественото осигуряване.Минималната заплата да се увеличи на 510 лв. за ЧНГ, а вноската за пенсия се увеличава с процент. Предвидено е растежът на икономиката да достигне 3,9 на сто. Разходите на държавата догодина се пресметнати да надхвърлят 39 милиарда лева. Повече пари се залагат и за образование, здраве и за социалната сфера.Между първо и второ четене на бюджета са възможни промени. “Имайте предвид, че между първо и второ четене са много ограничени възможностите. Бюджетът е една таблица. Ако търсим преразпределение на разходите, трябва да кажем за сметка на какво”, отбеляза Менда Стоянова, председател на Комисията по бюджет и финанси в НС, цитирана от бТВ. ", "date": "2017.11.02", "title": "Депутатите подхващат парите ни за догодина"}
{"url": "https://offnews.bg/obshtestvo/d-r-nenkov-vodil-neofitcialen-razgovor-da-stane-zdraven-ministar-668531.html", "text": "Неофициален разговор да заема поста министър на здравеопазването е воден с мен, заяви зам.-министър д-р Николай Ненков по БНТ. Ненков коментира, че за него е дилема дали да приеме, защото се е съгласил да бъде заместник-министър заради подалия оставка проф. Николай Петров. Според него няма нищо нередно в обществената поръчка, която проф. Петров е възложил на партньора на дъщеря си и не е трябвало да подава оставка. Реално платената сума от ВМА е 300 хиляди лева, а не милион и 700 хиляди лева, обясни Ненков.Той би продължил здравната политика на досегашното ръководство на министерството като една от важните задачи е продължаване на проекта за Спешната помощ, стана ясно още от думите му. Проф. Петров си е вкъщи, няма да се върне назад, чуваме се всеки ден, заяви д-р Ненков по Нова тв. ", "date": "2017.11.02", "title": "Д-р Ненков водил неофициален разговор да стане здравен министър"}
{"url": "https://offnews.bg/tehnologii/dopalnitelni-minuti-i-mb-i-po-niski-mesechni-taksi-vav-vivacom-prez-no-668554.html", "text": "Синоптиците определят ноември като месец на променливото време, но не така ще е в магазините на VIVACOM. Само през ноември свободата да говориш колкото искаш ще е постоянна величина не само за месеца, но и за следващите две години, съобщават от телекома.VIVACOM добавя допълнителни минути за разговори към план SMART М+, а разговорите с тарифите от SMART L до SMART XL+ ще са без ограничения не само в България, но и в роуминг в страните от Европейския съюз. Най-важното е, че допълнителните минути за разговор ще са в сила през следващите две години.Във времето на интернет потреблението, VIVACOM добавя към безлимитните разговори и солидно количество допълнителни MB за сърфиране в страната и в Европейския съюз. До 5 000 повече са мегабайтите на максимална скорост, които VIVACOM предлага само сега в тарифните си SMART планове, при това за целия срок на договора.Ще говорите свободно и ще сърфирате на максимална скорост, ако имате нужда от промяна сега – на плана си, на оператора или на предплатената карта. Офертата е валидна за частни и бизнес клиенти с тарифни планове Smart М/М+/L/L+/XL/XL+ при подписване на договор за 24 месеца. Промоцията е валидна и при комбиниране на услуги по оферта „Комбинирай и спести“.Ноемврийската промоция на VIVACOM е за тези, които искат промяна и ценят свободата на общуване и сърфиране без досадно следене на минути и мегабайти.", "date": "2017.11.02", "title": "Допълнителни минути и MB и по-ниски месечни такси във VIVACOM през ноември"}
{"url": "https://offnews.bg/obshtestvo/fandakova-ne-plashtame-nito-lev-za-nekachestven-remont-668532.html", "text": "Ремонтът на ключовия булевард \"Дондуков\" в София се забави, заради наложилите се съгласувания с Министерството на културата за настилката. Това заяви столичният кмет Йорданка Фандъкова по Нова тв. Тя подчерта, че след възможността, която предоставя новият закон за обществените поръчки, няма да бъдат допускани за участие в търгове за ремонти фирми, чиито договор е бил прекратяван заради некачествена работа според списъка на Агенцията за обществените поръчки.  Никой обаче не може да гарантира, че някоя бригада или отделен строител няма да направи нещо грозно или некачествено, обясни Фандъкова. Мога да гарантирам, че не плащаме за некачествено извършен ремонт. Няма чадър над никого, никой не е застрахован, наложила съм санкции за над 2 милиона, каза още столичният кмет. Само за тротоара на \"Шипченски проход\" сме ги връщали 6 пъти, преди да прекратим договора с фирмата, разказа Фандъкова. За велоалеята на \"Раковски\" кметът коментира, че ще се проведе среща с представители на неправителствени организации, за да се вземе решение как да продължи тя от градинката на Кристал към \"Дондуков\". На всички обекти изграждаме велоалеи. Всички сме за чистотата на въздуха, но като опре до мястото, през което минаваме, си обръщаме мнението\", каза още Фандъкова. \"Проектът за \"Раковски\" имаше много пропуски и заради това бяха коригирани. Сложихме огледала пред сградата на Европарламента. Предимаше постоянно спрени автомобили. А това е забранено. И сега стана лошо, защото там се появи велоалея\", допълни тя. Кметът коментира, че не е редно по улиците на София да се движат каруци и се търси решение на проблема с това къде да бъдат настанени конете. ", "date": "2017.11.02", "title": "Фандъкова: Не плащаме нито лев за некачествен ремонт"}
{"url": "https://offnews.bg/politika/deputatite-reshiha-na-parvo-chetene-kfn-vdiga-taksite-drastichno-668548.html", "text": "Комисията за финансов надзор (КФН) вдига драстично таксите, които събира от пенсионните дружества, борсовите посредници и застрахователите. Това решиха депутатите с приетите на първо четене поправки в закона. Мотивът е, че по този начин финансовият надзор ще си осигури бюджетна обезпеченост, което сега поставя под риск изпълнението на задачите.За издаване на лиценз за извършване на застрахователна дейност застрахователите вече ще плащат 135 000 лева такса и 10 000 за всеки клас застраховка за разлика от сега събираните 45 000 лева и 3 000 лева за всеки вид застраховка.Таксата за пенсионен фонд става 75 000 лева, а за разрешение за управление на фонд за допълнително пенсионно осигуряване КФН ще иска 35 000 лева. За лицензите и разрешение по закона за пазарите на финансови инструменти таксата се повишава от 26 000 лева на 50 000 лева.С приетите на първо четене промени пада таванът на възнаграждението на председателя на Комисията за финансов надзор, като той вече няма да получава основно месечно възнаграждение в размер до 90 процента от заплатата на председателя на Народното събрание, а тя ще се съизмерва със средното възнаграждение на членовете на управителните органи в одитираните дружества.Освен това се изтъква необходимостта от увеличаване на заплатите и обезпечаване на комисията с автомобилен парк, техника и компютри.Наскоро от Асоциацията на застрахователните брокери в България предупредиха, че мярката може да спре работата им или да вдигне цените за крайния потребител, ако новите такси бъдат въведени.", "date": "2017.11.02", "title": "Депутатите решиха на първо четене: КФН вдига таксите драстично"}
{"url": "https://offnews.bg/politika/radan-kanev-borisov-zhivee-v-rozovi-oblatci-spria-da-bade-chovek-ot-668535.html", "text": "Бойко Борисов престана да е човек от народа. Момчето от Банкя се качи по стълбата на Смирненски някъде високо, сега живее в розови облаци и хората станаха богати в очите му. Това каза зам.-председателят на ДСБ Радан Кънев по bTV. Понеже аз пък слязох по тази стълба и мога да го уверя, че хората не са богати и не са доволни, допълни той.Според Радан Кънев по важните въпроси ГЕРБ и БСП гласуват заедно. „Това взаимно крякане и създаване на фалшива конфронтация между тях урежда чудесно и двете партии”, подчерта той.Във връзка с обединението между ДСБ и „Да, България” Кънев посочи, че това е естествен процес, който е трябвало да се случи преди последните избори. Тогава не се случи, но най-нормалното е да се случи сега, отбеляза Кънев.„Сложени са основите на едно много сериозно обединение. Много е важно да дефинираме, че то е опозиционно на Борисов, категорично отхвърля дори мисълта, че БСП може да бъде допусната във властта в България и е с ясни десни позиции”, допълни той.Според него големият провал на Реформаторския блок е, че не се е превърнал в единна формация.В момента у нас липсва правосъдие. В България няма частна собственост. Няма я на село, където хората не могат да си опазят реколтата, добитъка и кокошките. Няма я на най-високите нива на бизнеса – бизнеса го краде директно държавата и свързани с нея олигарси. Няма израстване според заслугите, а според партийни, роднински и прочие неестествени за дясното, за демократичното общество процеси”, коментира Радан Кънев.„Борисов от 10 г. доминира българската политика. Боя се, че моделът е по-стар от него, но той го превърна в модела „Борисов”, ако искате модела „Борисов – Пеевски”, допълни Кънев.", "date": "2017.11.02", "title": "Радан Кънев: Борисов живее в розови облаци, спря да бъде човек от народа"}
{"url": "https://offnews.bg/sviat/puchdemon-s-prizovka-ot-varhovnia-sad-na-ispania-otkazat-oznachava-ar-668539.html", "text": "Уволнените членове на каталунското регионално правителство са призовани да се явят пред Върховния съд на Испания по обвинения в подклаждане на бунт във връзка с провеждането на спорния референдум за независимост на областта от 1 октомври.Съдът в столицата Мадрид е призовал 15 души, включително бившия каталунски лидер Карлес Пучдемон, който избяга от страната и обяви, че ще пренебрегне заповедта, пише \"Ройтерс\". Сред призованите има и депутати.\"Това е политически процес\", заяви Пучдемон от Белгия, цитиран от Би Би Си, и подчертава, че е готов да свидетелства от Белгия.Прокурорите може да наредят ареста на членовете на правителството на Пучдемон, ако те не се явят пред съда.За разлика от Пучдемон, останалите сепаратистки лидери заявиха, че ще се изправят пред испанското правосъдие, пише \"Ройтерс\". Присъдата за подстрекаване към народен бунт може да достигне 30 години затвор.Испания беше обхваната от конституционна криза от провеждането на референдума, обявен за противоконституционен от Конституционния съд на страната.Миналата седмица испанският министър-председател Мариано Рахой наложи директно управление на автономната до този момент богата област Каталуния, като разпусна регионалния парламент, уволни правителството и шефът на полицията и свика предсрочни регионални избори на 21 декември.Това се случи, след като каталунските законодатели гласуваха \"за\" отделянето на Каталуния от Испания на база резултатите от референдума. Според уволненото правителство 43% от жителите на областта са гласували, а 90% от тях са посочили отговор \"да\" на въпроса искат ли обявяване на независимост.", "date": "2017.11.02", "title": "Пучдемон с призовка от Върховния съд на Испания, отказът означава арест"}
{"url": "https://offnews.bg/112/mvr-ekstradira-rusnak-tarsen-za-ubijstvo-seksualno-nasilie-i-macheni-668555.html", "text": "Българските власти са екстрадирали 41-годишен руснак, търсен за убийство, сексуално насилие и мъчения над деца, съобщиха от МВР. Руският гражданин е задържан на 30 май в Бургас и е обявен за издирване през април тази година с червена бюлетина от Интерпол Москва с цел арест и екстрадиция. В информацията се посочва, че 41-годишният М.П. е търсен за убийство, сексуално насилие и мъчения над деца.След решение на Окръжен съд – Бургас, вчера на Летище София, той бе предаден от служители на ГД „Охрана“ към Министерството на правосъдието на руските власти, съобщава МВР.", "date": "2017.11.02", "title": "МВР екстрадира руснак, търсен за убийство, сексуално насилие и мъчения над деца (видео)"}
{"url": "https://offnews.bg/ikonomika/padat-taksite-za-rouming-s-makedonia-i-sarbia-668557.html", "text": "До месец ще бъде подписан Меморандум на ниво правителство за отпадане на таксите за роуминг за страните от Западните Балкани - Албания, Босна и Херцеговина, Република Македония, Сърбия и Черна гора. Това обяви днес министърът на транспорта, информационните технологии и съобщенията Ивайло Московски. Това ще възможност на Телеком операторите да подпишат споразумение и помежду си, за да паднат цените. Не може за имаме 6-7 лева на минута такса с Македония, с Босна или Сърбия. Това са чудовищни цени\", коментира министърът. Той каза още, че очаква операторите да подпишат споразумението до края на годината.Министър Московски откри днес Петата логистична бизнес конференция \"Логистични хоризонти 2025\". Пред форума той изброи заложените цели и приоритети на МТИТС по време на Председателството на България на Съвета на ЕС.Основна задача ще бъде ангажимента ни за присъединяване на Западните Балкани към Европейския съюз.\"Свързаността на Западните Балкани е изключително важна за приключването на транспортен коридор 8, за свързването на София - Скопие с адекватна инфраструктура. Транспортната инфраструктура ще даде като цяло перспектива за развитие не само на Балканите, но и на целия Европейски съюз\", посочи министър Московски, цитиран от БТА. Акцентите, за реализирането на които ще се работи по време на Председателството, са пакетът \"Въздухоплаване\" за отворена и свързана Европа, със защитена конкуренция в областта на авиацията и развитието на интермодалните превози с възможност за комбинирани превози. В тази посока България ще предложи промяна на сега съществуващата директива, което да позволи разгръщане на тези превози между държавите членки по еднакъв начин, обясни Московски.В рамките на автомобилния пакет основен акцент ще бъде специалното законодателно предложение за командироването и почивките на международните превозвачи. ", "date": "2017.11.02", "title": "Падат таксите за роуминг с Македония и Сърбия"}
{"url": "https://offnews.bg/obshtestvo/hakaton-sabira-idei-za-inovatcii-v-zdraveopazvaneto-668559.html", "text": "48-часов хакатон ще се проведе от 9 до 11 ноември в София Тех Парк. Идеята на организаторите от Асоциация за развитие на София е да бъдат разработени иновативни решения в областта на здравеопазването, чрез които да се постигне по-добро качеството на живот на хората. Столична община е партньор на хакатона. Новото предизвикателство е за програмисти и софтуерни инженери, дизайнери, лекари, медицински сестри, здравни специалисти, експерти по обществено здраве, както и пациенти с визия и идеи за достъп и качествено здравеопазване. Крайният срок за регистрация на участниците е утре - 3 ноември, съобщиха от Столична община. ", "date": "2017.11.02", "title": "Хакатон събира идеи за иновации в здравеопазването"}
{"url": "https://offnews.bg/sviat/otveten-udar-kremal-obiaviava-chuzhdi-medii-za-agenti-668534.html", "text": "Москва може да обяви действащи в Русия медии за чуждестранни агенти. Сегашните закони \"не са достатъчни за целта, но правосъдното министерство вече има готовност да ги пооправи\", пише \"Ведомости\".Руското законодателство изисква всички неправителствени организации, финансирани от чужбина и участващи в \"политическа дейност\", да бъдат регистрирани като \"чуждестранни агенти\" - термин, съдържащ намек за предателство и шпионаж.Според руския зам.-министър на правосъдието Олег Плохой, цитиран във вестника, ведомството подготвя ответни мерки срещу САЩ заради дискриминацията на руски медии в Щатите.Плохой заяви това пред работна група към руския сенат, наблюдаваща намесата във вътрешните работи на Русия. На срещата е било обсъдено решението на Туитър да блокира рекламните акаунти на руските медии \"Раша тудей\" (РТ) и \"Спутник\".Туитър обясни, че според американското разузнаване двете медии са правили опити за намеса в миналогодишните президентски избори в САЩ в интерес на руското правителство.Шефът на федералната агенция за медиен контрол \"Роскомнадзор\" Александър Жаров заяви, че тя разполага с достатъчно механизми за \"симетричен отговор\" на този натиск.Туитър не премахвал веднага забранените материали и \"Роскомнадзор\" открила там 7 линка към детска порнография и още 139 с екстремистки характер, което й давало основания тутакси да блокира ресурса.По думите на Плохой правосъдното министерство на Русия официално е предупредило вече ред чуждестранни медии, по-специално радио \"Свобода\", че може да им се наложат ограничения - ако американските власти изпълнят всичките си заплахи по повод руските медии.Москва може да постави на чуждите медии изисквания, аналогични на американския закон FARA - той задължава лобистките фирми с чуждестранни правителствени клиенти да се регистрират в щатското правосъдно министерство и редовно да се отчитат за дейността си.Министерството на правосъдието в Москва уверява, че законодателите няма да подминат и данните на Федералната служба за сигурност, че американската система за масова пропаганда методично засилва присъствието си в руския сектор от интернет.ФСС съобщила, че за покоряване на руското информационно пространство \"Гласът на Америка\" ще получи допълнително 30 милиона долара, а радио \"Свобода\" - 24 милиона, \"за да въздейства върху широки слоеве от населението на Русия\".С оглед конфронтацията със Запада перспективите за нови ограничения в Русия изглеждат съвсем реални, смята политологът Алексей Макаркин.И тук не става дума само за медиите. Нови мерки ще се вземат най-вероятно по всички направления; те ще засегнат и социалните мрежи, и гражданите, сътрудничещи с нежелани организации, прогнозира той за \"Ведомости\", цитиран от Би Би Си, предаде БТА.Предложенията на \"Роскомнадзор\" за законови ответни мерки срещу \"притесняването на руски медии в чужбина\" датират от 24 октомври, уточнява \"РБК\".Седмица преди това руският президент Владимир Путин изрази мнението, че единственият демократичен начин за борба с медиите е \"да се изкажеш ярко, образно и талантливо\". Той заяви, че недоумява по повод ситуацията около руските медии в САЩ, и предупреди, че Москва ще даде огледален отговор, ако Щатите започнат действия срещу руски средства за масова информация, напомня изданието.", "date": "2017.11.02", "title": "Ответен удар: Кремъл обявява чужди медии за агенти"}
{"url": "https://offnews.bg/obshtestvo/slanchevo-i-s-temperaturi-do-17-gradusa-dnes-668513.html", "text": "Слънце ще ни радва днес, ще духа слаб южен вятър. Максималните температури ще са от 12 до 17 градуса.И в планините ще предимно слънчево, дори на 2000 метра термометрите ще се качат над нулата, според прогнозата на НИМХ.Приятно ще е и край морето, водата ще е малко по-топла от въздуха. Сред вълните от 1-2 бала ще е около 16 градуса, а на брега - до 15 градуса. Утре ще има повече облаци и краткотрайни валежи, прогнозират синоптиците. ", "date": "2017.11.02", "title": "Слънчево и с температури до 17 градуса днес"}
{"url": "https://offnews.bg/nashite-avtori/kato-samia-sebe-si-668525.html", "text": "Съседи, това вече не се търпи. Всеки следобед Панайот ни безпокои със своите викове. Трябва да предприемем нещо. На жена му казвахме няколко пъти, тя вдига рамене, не може да помогне. Какво ли не правих, телевизора увеличавам, радио си пускам, слушалки си слагам на главата, но не се издържа, заявявам ви го най-отговорно. Ами утре всеки от нас може да се разболее, длъжни ли са останалите да ни слушат мъките! Това, най-малкото, въздейства потискащо. Аз, например, вече не каня гости, какво ще си кажат хората, дошли са да се отпуснат, да пийнат по едно кафенце, а изведнъж тези адски викове. В онкоболницата сигурно е по-тихо. Съседът Иван от третия етаж беше крайно възмутен и се опитваше да говори убедително.Другите съседи стояха, слушаха и кимаха одобрително. Така е, така е, намеси се Цветелина от първия, няма ден, в който да не го слушаме, хем сме най-далече от него. Ама трябва да се вземат някакви мерки, това вече на нищо не прилича. Ох, ох, не спира. Ясно е, боли го, може и да не издържи още дълго, да ме прощава Господ, но ние какво сме виновни, кажете ми! То по-хубаво кучето на Ковачеви да лае, както имат адет да го заминават по една седмица и то вече не издържа, горкото. Лае. Ама пак, неговите звуци са по-приемливи, да ме прощава Господ. На това място Ивелина се прекръсти. И продължи. Аз съм жена на 55, не се знае и мене колко ще ме бъде. Така е, раждаме се и ще си отидем някой ден. Но бива ли всички да ставаме свидетели на подобна жестокост! Ми той ни развали съня! Следобед от него не можем да подремнем, а сме хора на възраст, имаме нужда от почивка и спокойствие. Хайде сега и ние да се разболеем покрай него!Сакън, Цветелино, спри се. Да не отварям приказка сега, че и от вас доста шумно понякога. Като почнете с мъжа ти скръц, скръц, по три часа и то нощем, когато всичко се чува. Хем викаш възрастна си била, хич даже, биля, ти не си възрастна. Де гиди, бабички. Бившата счетоводителка Кирилова се опита да го извърти на шега, но нещо не ѝ се получи с усукването. И млъкна сконфузено. Обаче се съвзе бързо. Така де, всички вдигаме шум. Обаче Цветелина вече се беше докачила и реши да напусне събранието на секундата. Но не се сдържа и извади раздвоен език на свой ред. Ее, Кирилова, ти нищо не каза, ще се злепоставяме ли сега. Че то това живот ли е, хората, дето живеят в къщи, нямат нашите проблеми. Ама ние сме като едно голямо семейство. И трябва да приемем този факт с минусите и плюсовете. То пък едни плюсове! Да не споменавам, че през ден мъжът ти като се изпърди в асансьора, го чуват и гълъбите на тавана. С ряс! Панелите треперят. Много кисело зеле ядете. Но да не отваряме, викам, тая тема.Да не я отваряме, ама я отворихме. Нали затова свикахме събранието, намеси се, за да потуши страстите съседът Миролюб. Какво е виновен човекът, че е болен. Ще мре ли, нема ли да мре, Божа работа. Мене питате ли ме, дето досами под него живея на шестия етаж! Изгубих вече желание за живота и аз, казвам ви. С тапите за уши съм нонстоп. И те не помагат. В дупка съм, ходя като преял нагоре-надолу по цял ден и чакам кога ще почне, а като почне да стене следобед, цял настръхвам. Няма свикване с това, казвам ви. Правих му забележка веднъж, два пъти, десет пъти, не и не. Но той това не може да го контролира. На друго място няма къде да живее. В неговото състояние може да продължи още не с месеци, ами даже две години, докато... Такова. Дотогава и ние ще изпукаме, дето вика съседката. Ами дайте да помислим какво можем да направим. Имам един познат в общината, нали ще санират блока скоро, следващата седмица почват. Да им се примолим, ако трябва и някой лев да дадем повече, но да шумоизолираме апартамента на Панайот. Който е съгласен, моля да гласува, каза съседът Миролюб. И после раздаде на всички по един чифт нови тапи.Цветелина Петрова и Маргарита Кирилова се спогледаха злобно, но заровиха томахавките. Временно. Цветелина тъкмо се канеше да съобщи на Кирилова, че завистта не е положително качество и че познава един водопроводчик, който може да ѝ се притече на помощ, ако много са ѝ запушени тръбите. Остави си го за после, ще го спомене пред останалите клявки и те ще го занесат украсено на Кирилова. На площадката пред входа настъпи малка суматоха, всички се разбраха по колко пари да съберат отгоре, че шумоизолацията на апартамента от седмия етаж да бъде качествена. С дебел поне десет сантиметра стиропор от всички страни, дори отдолу, че даже и остъклената им тераса, марков материал, немски. Запушиха всички възможни процепи и дупчици, през които страданието можеше да се шмугне и да има шанс да достигне до ушите им. Соцреализмът беше сразен.Месец по-късно повечето съседи от входа изглеждаха ведри, спокойни и в добро настроение. Поздравяваха се по стълбището с усмивки, ходеха си на гости, пиеха кафе следобед и даже бяха забравили за тормоза, който ги преследваше по същото това време на деня до неотдавна. В началото на декември празничната суматоха се активизира, студът ласкаво щипеше бузите им, очите им плуваха в изпарения от червено вино, а за Коледа решиха да се организират и заедно да посетят кварталната църква. Станаха един задружен, сплотен и здрав колектив и дори Цветелина Петрова и Маргарита Кирилова се сприятелиха не само във Фейсбук, но и съвсем на живо, забравили думите отровни, почнаха да се наричат \"муцка\". А някъде горе в своя бункер на последния етаж в ранните следобеди насред сумрака на хола си отваряше като риба на сухо устата си Панайот. Отваря ги, но от тях нищо не излиза. О, О, О. Но е така тихо и ведро наоколо. И пак – ООО. Нито звук. Шумоизолиран е качествено. Марков материал.", "date": "2017.11.02", "title": "Като самия себе си"}
{"url": "https://offnews.bg/futbol/tcska-plashta-nad-1-milion-leva-za-balgarska-armia-i-pancharevo-668556.html", "text": "Над 1 милион лева трябва да плаща ЦСКА за ползването на стадион \"Българска армия\" и базата в Панчарево.Наемът за двете бази е на стойност 985 188 лева, става ясно от публикуваните договори на страницата на Министерството на младежта и спорта, което е собственик на базите.За \"Българска армия\" месечната сума е 43 158 лева, а за базата в Панчарево - 38 941 лева. Отделно от това се плащат данък сгради и такса смет, както и режийните на двата имота. Само данъците към общината са около 300 000 лева, пише още \"24 часа\".Изданието е получило договорите само часове, след като е пуснало искане по Закона за достъп до обществена информация.Напрежението около договорите дойде от аматьорски тим, който ползва абревиатурата ЦСКА, който поиска достъп по време на служебното правителство и заведе дело. Оказа се, че отказът е заради неправилно използване на Закона за достъп до обществена информация, твърди \"24 часа\".До края на годината трябва да се направи конкурс за дългосрочен наем на базата. За целта правителството промени статута на имотите. Проблемите това да не стане е в утежнение на имотите, като те все още не могат да бъдат апортирани в \"Сердика спортни имоти\", ново държавно дружество, към което ще се водят.", "date": "2017.11.02", "title": "ЦСКА плаща над 1 милион лева за \"Българска армия\" и Панчарево"}
{"url": "https://offnews.bg/sviat/saipov-obmislial-edna-godina-kak-da-ubie-kolkoto-se-mozhe-poveche-hora-668553.html", "text": "Сайфуло Саипов е подготвял една година атентата, който извърши на Хелоуин в Манхатън. Той се вдъхновил от видео клипове на Ислямска държава, които показват обезглавяване и застрелване на хора.На 31 октомври 2017 г. 29-годишният узбекистанец прегази 8 души и рани 12, 4 от които са в критично състояние в болница. Той вряза пикапа си във велоалея в Долен Манхатън, а след като се блъсна в училищен автобус, излезе от превозното средство и беше прострелян от полицай.Днес, 24 часа след нападението, той се яви в съда в инвалидна количка. Заяви пред съдебните заседатели, че е искал да убие \"колкото се може повече\" хора на празника. След извършеното се почувствал добре.Прокурори, цитирани от Би Би Си, казват, че Саипов е говорил свободно с тях.Имигрантът, пристигнал в САЩ през 2010 г. и работил като шофьор на Uber, се изправя пред обвинение в тероризъм, а президентът на Съединените щати Доналд Тръмп поиска смъртна присъда за него.Според документите на федералния съд нападението е било подготвяно два месеца, а миналия Саипов е наел пикапа. Мъжът е избрал Хелоуин, смятайки, че тогава ще има повече хора по улиците. Първоначално е планирал да сгази хора и на Бруклинския мост. Искал е да сложи знаме на ИДИЛ на пикапа си, но впоследствие се отказал, за да не привлича вниманието към себе си. Бил вдъхновен от 90 пропагандни и пълни с насилие видео клипове, качени на телефона му.Във връзка с нападението ФБР разпитва още един узбекистанец, 32-годишния Мухамадзиор Кадиров.След него нюйоркската полиция увеличи присъствието си на ключови места в града, а президентът Тръмп обяви, че предприема стъпки към спиране на лотарията за зелена карта, чрез която убиецът е влязъл в страната.", "date": "2017.11.02", "title": "Саипов обмислял една година как да убие колкото се може повече хора на Хелоуин"}
{"url": "https://offnews.bg/obshtestvo/inspektciata-po-truda-praznuva-110-godini-ot-sazdavaneto-si-668558.html", "text": "Агенция Главна инспекция по труда навършва 110 години утре. По повод празника от 10 ч. най-голямата дирекция „Инспекция по труда“ в страната – София град, ще посреща всеки, който желае да получи консултация и информация относно трудовите си права, задълженията си на работодател или да се запознае с процеса на извършване на проверка. Инициативата е част от Седмицата на отворените врати.В различни дни от седмицата служители на Агенцията в страната организираха изнесени приемни в общини извън областния град, тъй като консултации и информация на място в дирекциите се дават ежедневно. Те посетиха предприятия, където в работна среда информираха ученици от професионални гимназии, включени в дуално обучение, за трудовите им права и за важността да спазват правилата за безопасност на труда.Работодателите, които желаят да се научат как могат да изготвят сами оценка на риска чрез онлайн инструментите, разработени от Изпълнителна агенция „Главна инспекция по труда“, получиха покана да посетят дирекциите „Инспекция по труда“ или да заявят посещение на помощник-инспектори, назначени по проект „Оптимизация и иновации в ИА ГИТ“ за да им демонстрира възможностите на интерактивните инструменти за оценка на риска.Първообразът на една от най-старите институции в страната е Инспекторатът по труда. Той е създаден по силата на Закона за Инспектората по труда, утвърден с указ на княз Фердинанд на 03.11.1907 г. От 1998 година денят е официален празник на Инспекцията по труда. ", "date": "2017.11.02", "title": "Инспекцията по труда празнува 110 години от създаването си"}
