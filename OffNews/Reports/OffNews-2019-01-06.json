{"url": "https://offnews.bg/dw/neka-sme-naiasno-balgaria-se-napati-ot-loialni-sluzhiteli-694999.html", "text": "Докато премиерът Борисов подмята висши чиновници нагоре и надолу като топки за жонглиране, един въпрос стърчи без отговор: Лоялни или компетентни хора трябват за държавната администрация? Лоялни - кому?“Българската работа”, при която всяка власт сменя кадрите в администрацията със “свои”, произвежда лоялни служители с бързината на фотоснимачка. Затова едва ли ще е проблем да се намери друг антонантонов за мястото на Антон Антонов, престоял само 2 месеца като директор на Националното тол управление в Агенция “Пътна инфраструктура” (АПИ). Или за креслата на другите двама, споделили същата нерадостна съдба - Веселин Давидов, отговорник за електронната система за събиране на такси за републиканската пътна мрежа, и Радослав Николов, съветник в политическия кабинет на регионалния министър.Ето това е и проблемът за гражданите, потърпевши от все по-ниското качество на услугите, от все по-неработещата, а същевременно множаща се администрация. Смяната на един лоялен, който се е издънил, с друг, не променя типовите характеристики на системата. В нея виреят само типажи, привикнали към средата, както микроорганизмите на дъното на Черно море - към убийствената концентрация на сероводород. И е въпрос на време някой от новите лоялни да се провали.Достатъчно доказателства има. Неосъщественото е-правителство, в което са заровени, по изчисления на Българската стопанска камара 2 милиарда лева (1.02 милиарда евро) за периода 2002-2016 г., е същият “гьол” като неосъществената АЕЦ “Белене”, за която са похарчени над 3 милиарда лева (1.53 милиарда евро) на българските данъкоплатци.Лоялността е важно качество за всеки гражданин - макар светът да познава достатъчно кървави примери на лоялност към нация, но не и към държава.Важна е за политик - макар българската политика да прелива от прескоци в партии, например от залязваща в управляваща партия, при това с каузален мотив за “десница на идеите, не на личностите”.Важна е за чиновниците и министрите - за да пазят националните интереси, макар да се съгласяват търговски спорове между българската държавна компания “Булгартрансгаз” и руската “Газпром” да се решават в Руската търговско-промишлена палата в Москва.Важна е за всяка компания, която произвежда продукти или предоставя услуги, за да успее най-напред да създаде, а впоследствие да задържи лоялните клиенти.Винаги има нужда от лоялност. Всъщност произходът на думата “лоялен” идва от френската дума loyal, а тя - от латинската lēgālis, което означава “законен”, това е и едно от значенията - склонност да се придържаме в рамките на закона. Не в теснопартийните скоби.Монтирането на определени места на важни за лидера (и за партията?) хора без необходимата експертиза играе лоши шеги. С такава започна първият мандат на ГЕРБ и Бойко Борисов, в резултат на което в началото на 2010 г. Румяна Желева (българският кандидат за еврокомисар, бел.а.) се отправи с танцова стъпка към изхода на Брюксел, както написа Financial Times. Като външен министър тя също не остави значима следа. Всъщност ето какво остана от политическата й кариера - бекграунд в журналистическа публикация за хора, издигнати чрез лостовете на управляващата партия, но непригодни за заеманите от тях постове.Засвидетелствана към Лидера и Партията-на-власт лоялност е кариерен парашут не само в източноевропейски демокрации. През юни 2019 г. “тестът за лоялност”, възложен от американския президент Доналд Тръмп на служителка от Бюрото за международни организации на Държавния департамент, предизвика скандал. Мари Стъл, бивш лобист за храни и винен блогър, извършвала проверки в социалните мрежи на дипломати от кариерата, за да установи дали са достатъчно лоялни към президента - да проследи за каквито и да било признаци на политическо несъгласие и да проучи дали са подкрепили политики от епохата на Обама (по информация на Foreign Policy). Същото, което вършеха навремето в аналогова и тоталитарна България доносниците на Шесто управление на ДС за борба срещу идеологическата диверсия.\"Бушон” е рисково занятие. Може да ти докара обвинение, с каквото се сдоби бившият вече заместник-кмет на София по транспорта Евгени Крусев. Младежът, който на 27 години, без сериозна експертиза, оглави един от най-тежките ресори на най-големия град в България - и две години по-късно получи обвинение в длъжностно престъпление заради ремонта на столичната улица “Граф Игнатиев”. Предшественикът му Любомир Христов се измъкна с оставка, след разследване на Нова телевизия, че съпругът на депутатка от ГЕРБ е спечелил обществена поръчка за обновяване на 60 спирки в София. Осветени бяха връзки на Христов с депутатското семейство. “Това беше неговият начин на работа: неспазване на обещания, безотговорност, незаинтересованост и надменност” - така от неправителствената организация “Спаси София” коментираха оставката му през 2016 г.Друг “бушон” - Филип Златанов, бившият шеф на услужливата към властта Комисия за предотвратяване и разкриване на конфликт на интереси, човекът, който не успяваше да запомни “поръчките” и затова записваше в две тефтерчета кой да бъде “ударен” и кой “оправен”, се покри в чужбина. С постановената си присъда от 3 години условно. Преди това изчезнаха и тефтерчетата с инициалите И.Ф., Б.Б. и Ц.Ц., както и името на президента Росен Плевнелиев.Но прииждат нови... Благодарни на партийните си благодетели, предоставили в услуга на държавата цялата си алчност и некомпетентност.Горко ни.", "date": "2019.01.06", "title": "Нека сме наясно: България се напати от 'лоялни' служители"}
{"url": "https://offnews.bg/zimni/ajzenbihler-zastrashi-ambitciite-na-kobaiashi-zografski-ostana-25-i-v-694987.html", "text": "Много силно представяне на Маркус Айзенбихлер и Роберт Йохансон в квалификациите в Бишофсхофен за \"Четирите шанци\" застрашиха амбицийте на Рьою Кобаяши да спечели Голям шлем.Германецът скочи 143.0 метра и получи 151.2 точки. След него остана Йохансон, който прелетя същото разстояние но получи по-малко точки за техника - 150.3.На третата позиция остана лидерът в генералното класиране Кобаяши с 131.5 метра и 147.5 пункта. Владимир Зографски отново се представи достойно се класира на 25-о място.25-годишният ни състезател скочи 125.0 метра или 118.0 точки, което се оказа достатъчно да попадне в стартовия лист за състезанието, което ще започне около 18:00 часа българско време.", "date": "2019.01.06", "title": "Айзенбихлер застраши амбициите на Кобаяши, Зографски остана 25-и в квалификациите"}
{"url": "https://offnews.bg/obshtestvo/ot-shest-godini-zhitelite-na-vrachansko-selo-poluchavat-kalendar-s-tod-694985.html", "text": "Жителите на врачанското село Бели извор за шеста година ще получат календар с лика на Тодор Живков.Подаръкът е от кмета Кирил Илиев, който финансира начинанието с лични средства. По негови думи няма човек в селото, който да е върнал календара. \"Улиците ни са с цимент още от другаря Живков останали\", казва той.В кабинета си кметът е поставил червено знаме със сърп и чук, портрети на Тодор Живков и на руския президент Путин, а кафето си пие от чаша с надпис \"Тодор Живков, дългогодишен ръководител на Майка България\".Кирил Илиев е два мандата кмет на Бели извор, но не от БСП. Към управлението на Живков имал резерви още навремето, те обаче избледнели след 30 години демокрация.В първата къща пред кметството календарът вече виси на стената. „С бай Тошо лягаме, с бай Тошо ставаме”, признава Снежана Якимова, жител на селото.Ликът на Тодор Живков краси и пенсионерския клуб. \"Ако махнете календара, ще имате проблем с нас\", категорични са пенсионерите.", "date": "2019.01.06", "title": "От шест години жителите на врачанско село получават календар с Тодор Живков"}
{"url": "https://offnews.bg/obshtestvo/trima-spasiha-bozhia-krast-v-kardzhali-snimki-694979.html", "text": "Три пъти на Богоявление в Кърджали летя Божият кръст. Два пъти светият символ бе хвърлен от Пловдивския митрополит Николай, пристигнал за големия християнски празник в Кърджали в средновековния манастирски комплекс „Св.Йоан Предтеча“. И трети – от Димитър Стойчев, член на църковното настоятелство при централния храм „Св.Георги Победоносец“.Председателката на парламента Цвета Караянчева не се появи, както бе съобщено, а причините били здравословни.Затова пък в мразовития ден в подстъпите към „Св.Йоан Предтеча“ бе строена 68-а бригада специални войски от Пловдив /парашутисти/, а владиката освети бойните знамена. Неясно защо енорийският свещеник Петър Гарена от „Св.Георги Победоносец“ стърчеше самотен зад официалната митрополитско-политическа група, докато траеше церемонията. Дворът на средновековния храм пращеше от миряни в очакване на спасяването на Кръста. Предния ден кметът Хасан Азис бе занесъл на тримата действащи в града свещеници светена вода от Къщата на Дева Мария в Ефес край турския град Измир.Митрополит Николай застана на ръба на отвесния бряг на река Арда и оттам хвърли Кръста, а голите младежи, струпани на платформата, скочиха в ледените води да го спасяват. Иван Каменов успя да го грабне под съпровода на бурни овации и одобрителни възгласи. После човешкото гъмжило се струпа около предварително изградения басейн с гореща вода.Дим над водатаКръстът трябваше да полети повторно, защото малчуганите от Неделното училище на отец Николай от „Св.Йоан Предтеча“ изгаряха от нетърпение, освен че се забавляваха. Дим над водата се стелеше, пловдивските духовници се усмихваха, родители дебнеха децата си и стискаха дрехите им. Калоян Дяков на 12 г. бе късметлията. Заря посред бял ден ознаменува Богоявление. Миряните обсадиха владиката и страстно целуваха десницата му. Журналистите пак претърпяха фиаско – Божият наместник не благоволи да чуе и отговори на горещите им въпроси. Защо римокатолическият Папа Франциск няма да удостои Пловдив с присъствието си през май, тръгва ли разкол в православието /както вчера се произнесе Москва/, след като Вселенският патриарх Вартоломей даде томос на Украинската църква – питанията бяха последвани от многократното „За много години“, изричано от митрополитските уста.Кръст и на другия бряг на рекатаИ днес, както миналата година на този ден, Кърджали отново предложи алтернатива. Рехаво шествие с хоругви потегли от централната църква „Св.Георги Победоносец“. Предшестваше го полицейска патрулка, а зад него с автомобилите си го следваха лидери и общински съветници от БСП. Свещенослужителят в храма Петър Гарена обаче крещящо липсваше. Вероятно това отсъствие бе свързано с покаянието, на което бе принуден на този ден преди година – тогава тържественият дух се размина с отеца – митрополит Николай изля гнева си върху него и го предупреди да се съобразява с църковния канон, не липсваха и тежки заплахи. „Ако не спазваш канона, ако има второ шествие и хвърляш кръста, край, край с теб!“, изрече владиката пред смутения поп, навел се да му целува ръка.Всяка година на Йордановден местните жители очакват поредната изненада, сътворена от ексцентричния поп Петър - Кръстът и децата за кръщението са пътували до реката с велосипеди, камили, фадрома, магарета, ретро-автомобил, БТР, каруца, пожарен автомобил с 30-метрова стълба и т.н., хвърлян е от катамаран, от мост, от спасителна лодка на Гражданска защита. Включването на владиката миналата година буквално елиминира плановете на местния свещеник да развее расо от делтапланер.„Всеки Божи дом има право да хвърля Кръста“„Как защо сме тук, всеки Божи дом може да хвърля Кръста“, изуми се от въпроса Димитър Стойчев от църковното настоятелство при „Св.Георги Победоносец“. Шествието вече беше спряло на речния бряг, под зорките очи на полицията се включиха и придошли кръстоловци от близката махала „Боровец“. „Всички сме бедни, момчетата идват да спечелят някой лев“, аргументира присъствието им мургав мъж. Запитан как се казва, той отговори: „Няма смисъл“.Димитър Стойчев подчерта, че „някой, който си въобразява, че може да надскочи боя си, иска да промени традициите“, имал предвид „някои началници в църквата“. Подозирал, че „някой ден и това няма да се случва“, притеснявал се от назряващото разделение между хората и църквите в града. „Свещениците в Кърджали са подложени на тежък натиск – от началниците си, от политиците. Не искам да вярвам, че са партизирани“, уточни той. Кметът Хасан Азис и Стойчев оглавиха алтернативното Богоявление.Азис обяви, че ще бъде представен древният ритуал „Мъжки водици“ и обясни, че „този празник води началото си още преди Христа“. И че в Арда ще бъде хвърлен букет от здравец. И че никой не трябва да си помисля, че има тенденция на разделение, напротив, празникът обединява и трябва да носи смирение. Стойчев, от своя страна, обяви Азис за „патрон на празника и христолюбив мюсюлманин“. „Сега, освен здравеца, ние ще хвърлим Кръста“, каза той. В крайна сметка, символът на вярата, окичен със здравеца“ полетя за трети път, улови го Флорент Ставилеци, спасител при закрития плувен басейн. А „Мъжки водици нямаше“, въпреки кметската идея. Но пък всички, спасявали Кръста, получиха своите 40 лева и нахлузиха дрехите си.", "date": "2019.01.06", "title": "Трима спасиха Божия кръст в Кърджали (снимки)"}
{"url": "https://offnews.bg/112/turist-zagina-na-pat-za-vrah-botev-694988.html", "text": " Мъж на средна възраст е загинал на път за връх Ботев, съобщи кметът на град Калофер Румен Стоянов, цитиран от \"Фокус\".Загиналият е от Карлово. Той е бил опитен планинар, но се е подхлъзнал и паднал в пропаст. Инцидентът се е случил в началото на Тарзановата пътека, на 40 минути път от хижа \"Рай\".Кметът на Калофер посочи, че това е лятна пътека и през зимата преминаването й е изключително рисковано. Загиналия мъж е вървял заедно със свой приятел, който се е върнал в хижата. Предстои той да бъде разпитан от полицията.Румен Стоянов допълни, че се очаква екип на Планинска спасителна служба да открие и да свали тялото.", "date": "2019.01.06", "title": "Турист загина на път за връх Ботев"}
{"url": "https://offnews.bg/koloezdene/90-godishen-koloezdach-e-hvanat-s-doping-694989.html", "text": "Никога не е късно да станеш за резил. Това стана ясно, след като Американската антидопингова агенция отмени световен рекорд на 90-годишния колоездач Карл Гроув, след като той беше уличен в употреба на забранени стимуланти.В пробата на мъжа, взета през месец юли миналата година, са били открити следи от анаболния стероид тренболон, съобщава британският таблоид \"Тelegraph\".След като беше заловен с допинг, Гроув беше лишен от държавната титла на САЩ и от световния рекорд във възрастова група между 90 и 94 години.Причината за наличието на непозволеното съдържание в пробата е престояло замразено месо, което е консумирал вечерта преди старта.Американската антидопингова агенция прие аргумента на най-възрастния участник в състезанието за ветерани, но въпреки това му отне титлата и рекорда, поставен на трасето.", "date": "2019.01.06", "title": "90-годишен колоездач е хванат с допинг"}
{"url": "https://offnews.bg/politika/prezidentat-za-mrachnata-si-novogodishna-rech-zashto-horata-se-strahu-694977.html", "text": "Не разбирам защо хората се страхуват от истината. С тези думи президентът Румен Радев отговори днес на критиките, че  е била твърде мрачна и песимистична.За мен всички моменти са неудобни, когато трябва да се изрекат неудобни искания. Никой не е излязъл от криза с тържествени оди, а с посочване на проблемите, коментира Радев след традиционния Богоявленски водосвет на бойните знамена и знамената - светини на Българската армия. Мисля, че за хората посочването на проблемите е много по-голяма надежда и упование, отколкото захаросаните приказки. Ако властите работят в името на българските граждани, мисля, че ще имаме единство, твърди още президентът.", "date": "2019.01.06", "title": "Президентът за мрачната си новогодишна реч: Защо хората се страхуват от истината?"}
{"url": "https://offnews.bg/leka-atletika/aleksandra-nacheva-grabna-priza-za-naj-dobar-mlad-sportist-za-2018-god-694991.html", "text": "Световната шампионка на троен скок при девойките под 20 години Александра Начева беше избрана за най-добър млад спортист на България за 2018 година. Тя спечели осмото издание на анкетата на сайта за детско-юношески спорт Viasport.bg, S Media и Фондация \"Играй с Развитие\".През изминалата година Начева стана шампионка в тройния скок на младежките олимпийски игри в Буенос Айрес, златна медалистка е от световното първенство при девойките под 20 години в Тампере и сребърна от европейското до 18 години в Дьор. Тези постижения й донесоха 1507 точки за класацията, в която участваха рекордните 159 спортни журналисти. Те посочиха общо 42-ма състезатели от 21 вида спорт в анкетните си карти, както и шестима треньори на подрастващи и 4 отбора.Александра Начева си тръгна с велосипед на българския производител Sprint от церемонията, която се проведе в невероятната обстановка на Образователно-спортен комплекс \"Лозенец\".\"\", каза Начева.През 2017 година Начева беше първа подгласничка в класацията на плувеца Антъни Иванов, който сега остана втори с 1182 точки. На трета позиция за 2018 година с 1100 точки се нареди тенисистът Адриан Андреев, за когото това е рекордно пето влизане в топ 10 при младите. Антъни Иванов и Андриан Андреев не присъстваха на церемонията, тъй като в момента не са в България.Златната десетка се допълва от: Мариела Костадинова/Панайот Димитров (спортна акробатика), Боряна Калейн (художествена гимнастика), Едмонд Назарян (борба), Валентин Андреев (лека атлетика), Христо Христов (вдигане на тежести), Ивет Горанова (карате) и Мария Делчева (бадминтон).Преди Александра Начева приза за номер 1 при младите са печелили: Владимир Зографски (2011 г., ски скок), Ния Димитрова (2012, биатлон), Денис Димитров (2013, лека атлетика), Благой Найденов (2014, бокс), Даниел Асенов (2015, бокс) и Антъни Иванов (2016 и 2017, плуване).Наставникът на Начева - Стойко Цонов беше избран за най-добър треньор на подрастващи също с огромна преднина. Той получи 1140 точки и остави далеч зад себе си втория Борислав Георгиев (бокс) с 210 т.Цонов беше награден с картина от пловдивската художничка Неда Начева и с купа, връчена от главния секретар на ММС Асен Марков пред всички треньори, присъствали на церемонията. Цонов се присъедини към елитната компания от специалисти, вдигали купата за номер 1 на Viasport.bg, в която са: Камелия Дунавска (художествена гимнастика, 2013 г.), Александър Димитров (футбол, 2014 г.), Драган Иванов (волейбол, 2015 г.), Асен Пандов (шорттрек, 2016) и Ангел Стойков (футбол, 2017).Девойките от националния отбор по волейбол (U17), водени от Стоян Гунчев, спечелиха купата за най-добър отбор, след като изпревариха с огромна преднина юношеските национали по бокс.Волейболистите под 16 г., които станаха балкански шампиони, и техният треньор Мартин Стоев пък получиха специалния приз на Фондация \"Играй с Развитие\".С наградата \"Воля за победа\" беше отличен 13-годишният Емил Кондев от Пазарджик, който е роден с аутизъм, но тренира плуване и през 2018-а спечели първите си медали.Интересен сюжет от церемонията беше, че много от отличените получиха своите награди от действащи спортисти, които до скоро са били в полезрението или дори са печелили анкетата на Viasport.bg за подрастващи. Сред тях бяха Тайбе Юсеин (борба), Димитър Кузманов (тенис) и Александра Стублева (карате), които са били победители в месечните анкети в зората на сайта; Стефани Стоева (бадминтон), която намери място в първата Златна десетка през 2011 г., както и победителят за 2013 г. Денис Димитров (лека атлетика).Освен със специалните статуетки, отличените бяха наградени с мобилни телефони и раници от А1, спортна екипировка от Asics, книги от издателство \"Жануа '98\" и други предметни награди.1. Александра Начева (лека атлетика) 1507 точки2. Антъни Иванов (плуване) 11823. Адриан Андреев (тенис) 11004. М. Костадинова/П. Димитров (акробатика) 6825. Боряна Калейн (художествена гимнастика) 5566. Едмонд Назарян (борба) 5277. Валентин Андреев (лека атлетика) 4028. Христо Христов (вдигане на тежести) 3759. Ивет Горанова (карате) 35810. Мария Делчева (бадминтон) 2301. Стойко Цонов (лека атлетика) - 1140 точки1. Национален отбор по волейбол за девойки под 17 години - 970 точки)", "date": "2019.01.06", "title": "Александра Начева грабна приза за най-добър млад спортист за 2018 година"}
{"url": "https://offnews.bg/sviat/ankara-se-vazmuti-ot-uslovieto-na-sasht-za-sirijskite-kiurdi-694992.html", "text": "Мишена на Турция в Сирия са не етническите кюрди, а терористите от Ислямска държава, както и ПКК, Отрядите за народна самоотбрана /YPG/ и Демократичният съюз /PYD/, заяви прессекретарят на турския президент Ибрахим Калън, цитиран от Анадолската агенция.Той нарече „абсурдни“ твърденията за това, че Турция се е прицелила в сирийските кюрди. Калън подчерта, че една от целите на действията на Турция в борбата й с „терористите от ПКК и разклоненията на тази престъпна организация в Сирия представлява отстраняване на натиска и насилието върху етническите кюрди“.„Терористите от PKK/ PYD/ YPG притесняват и оказват натиск върху кюрдите, които отказват да им се подчиняват. Същността на въпроса е в порядките, които терористите се опитват да установят на сирийска земя и заплахата за сигурността на Турция“, посочи Калън.По-рано днес съветникът на Доналд Тръмп по националната сигурност Джон Болтън заяви в Израел, че изтеглянето на американските войски от Сирия зависи от бързото унищожаване на останалите бойци на Ислямска държава, както и от това как Турция ще гарантира безопасността на сирийските кюрди. Има цели, постигането на които би осигурило условията за извеждането на войските ни, каза той и подчерта необходимостта от пълното ликвидиране на Ислямска държава, и от гаранции за защитата на кюрдите, които Вашингтон подкрепя, но Анкара счита за терористи.Според него във Вашингтон смятат, че турците не са длъжни да предприемат военни действия без координация и съгласуване със САЩ. Болтън припомни думите на Тръмп, че Белият дом няма да позволи на турците да убиват кюрдите, които рамо до рамо с американците се сражаваха срещу Ислямска държава. „Няма никакъв график за изтеглянето на контингента ни, това зависи от политически решения, които ние трябва да изпълним и докато не се подпише споразумение, това няма да се случи“, подчерта Болтън.", "date": "2019.01.06", "title": "Анкара се възмути от условието на САЩ за сирийските кюрди"}
{"url": "https://offnews.bg/politika/glavniat-sekretar-na-radev-predi-sdelkata-za-f16-deputatite-da-si-spo-694993.html", "text": "Преди да стигнем до сделка за F-16 се надявам депутатите и Министерският съвет да си спомнят думите на президента Тръмп, който каза, че не ми пука за Европа, а за американските данъкоплатци. Дано и те се сетят, че са избрани от българските данъкоплатци.Това заяви Главният секретар на президента Димитър Стоянов по повод предстоящия избор на нов тип боен самолет за Военновъздушните ни сили.По негови думи процедурата за избор на новите самолети е опорочена, тъй като правилата се променят в хода на конкурса. \"Цветан Цветанов каза, че изборът няма да е експертен, а политически. Защо Цветанов от Вашингтон съобщи тази новина? Нима той е получил допълнително решение от парламента, за което ние не знаем\", каза Стоянов в предаването \"120 минути\" по bTV.Той посочи, че през \"последните няколко месеца почти всички политически лица обходиха студията, за да говорят колко добър е един самолет\". Според него това предполага някаква зависимост.Димитър Стоянов коментира още новогодишната реч на президента, която определи като \"различна\". \"Считам, че за говорене на истини  няма неподходящо време. Едва ли някой би толерирал лъжата и пошлостта\", заяви той и добави, че през последните няколко години \"слушахме само захаросани речи, които никой не помни\".Главният секретар на президента е категоричен, че \"ако правителството положи малко повече усилия в борбата с корупцията и в повишаването на доходите\", тогава е възможно да има диалог между институциите.", "date": "2019.01.06", "title": "Главният секретар на Радев: Преди сделката за F16 депутатите да си спомнят за българския данъкоплатец"}
{"url": "https://offnews.bg/sviat/poroshenko-na-bogoiavlenie-v-istanbul-moskva-kipi-zaradi-tomosa-694990.html", "text": "Днес Вселенският патриарх Вартоломей предаде на украинския митрополит Епифаний подписания вчера томос – документът за автокефалията на Православната църква на Украйна, присъства и президентът Петро Порошенко с многочленна делегация, пише в.“Джумхуриет“.Церемонията се състоя в църквата „Св.Георги“, която се намира в двора на патриаршията в Истанбул, след тържествената Богоявленска меса. Богослужението бе водено от Вартоломей и Епифаний. Присъстваха украинският президент Порошенко и съпругата му Марина, както и много гърци от християнската общност, и туристи в мегаполиса. Вселенският патриарх посочи, че с документа, който дава независимост на Православната църква на Украйна, днес се отваря нова страница от историята на страната.По-късно Божият кръст бе хвърлен в морето, 40 мъже скочиха от 4 лодки в надпревара да го уловят. Пристигналият от Солун специално за Богоявление Михаил Воснакидис успя да го грабне, целуна го и го предаде обратно на патриарха, а той му подари златен кръст. Продължителен камбанен звън огласи края на празника, всички присъствали в храма си тръгнаха със светена вода и хляб.Руските медии реагираха крайно остро и в обширни публикации буквално заклеймиха Украйна и църквата й, получила своята независимост. Руската православна църква счита, че значението на днешното събитие в Истанбул е канонически нищожно и смята да уреди отношенията си с другите църкви в зависимост от тяхната позиция.“ Връчването на томоса се състоя на 6 януари в събора „Св.Георги“ след тържественото богослужение. По този начин процесът на предоставянето на автокефалията бе приключен. Петро Порошенко, който присъства при връчването на документа, определи това в Туитър като „велико историческо дело“, а самия томос – „още един акт на провъзгласяване на независимост за Украйна“, който ще „укрепи религиозната свобода, мира между конфесиите, ще засили правата и свободите на гражданите“. За личен принос в развитието на автокефалната църква на Украйна президентът даже връчи на патриарх Вартоломей орден „За заслуги“ първа степен“, пише „Известия“.Дмитрий Лекух е още по-краен в коментара си за РИА Новости: „И тук изобщо не е важно, че броят на разколниците в Украйна е малък. Автокефалия по дефиниция означава – църква със собствена територия, на която не действат други поместин православни църкви. В дадения случай, от гледната точка на Вартоломей и Порошенко, „извън закона“ се оказват всички енориаши от каноническата Украинска православна църква. Т.е. основната маса от вярващото украинско население. И не е важно, че не украинските православни „молеха“ за автокефалията, а съществото с фамилията Порошенко. Безразлично е и това, че юридически и практически няма и приближаване до независимостта: истанбулският фанариот просто отряза за себе си немалко парче територия, която сега възнамерява някак да „ползва и дои“. Тази технология има само едно отношение към религията и религиозните чувства: тя се опитва да ги ползва като средство за разрушение на всички значими социални, в т.ч. традиционни религиозни институти на териториите на „трети страни“, пише той под заглавие „Принуда към средновековието, или тактика на „изгорената земя“.Сръбската православна църква нарече автокефалията „русофобски проект“, посочва „Интерфакс“. „Шовинисти-русофоби, предвождани от корумпирани политици и асистирани от униати, и за съжаление, с незаконното участие на Константинополската патриаршия, задълбочиха и разшириха наличния разкол, и поставиха под сериозна заплаха единството на православието като цяло“, акцентира Сръбската църква в рождественското си послание, изпратено до „Интерфакс“.", "date": "2019.01.06", "title": "Порошенко на Богоявление в Истанбул, Москва кипи заради томоса"}
{"url": "https://offnews.bg/kultura/izlozhba-film-i-nova-kniga-otbeliazvat-90-godini-ot-rozhdenieto-na-jo-694981.html", "text": "2019-а година бележи 90 години от рождението на един от най-самобитните и плодовити майстори на словото у нас. Несравним виртуоз на късия разказ и играта с въображението, доказан драматург и сценарист, Йордан Радичков продължава да се радва на голям читателски интерес, а богатото му творчество е преведено на над 40 езика и издадено в над 50 страни по света. През месец януари Пловдив, културната столица на Европа, отдава почит на обичания български автор със серия събития, като специално за пловдивчани и гостите на града за първи път ще бъдат представени непоказвани досега кадри от пътешествието на писателя до Сибир през 1964 година.Програмата ще започне на 13 януари с изложбата „Неосветените дворове“, разказваща за вълнуващото приключение на автора из далечния Север, през което се ражда едноименният пътепис. Експозицията ще бъде изложена в Градска художествена галерия Пловдив – Експозиция „Мексиканско изкуство“, ул. „Артин Гидиков“, а откриването е от 16 часа. Изложбата ще може да бъде разгледана до 27 януари.Непознатите фотографии от пътешествието на Радичков до една от най-суровите области на Земята са представяни пред публика само веднъж в София. Благодарение на подкрепата на фондация Пловдив 2019, която е съорганизатор на събитието, изложбата ще бъде презентирана в разширен вид с информация на английски език за всички гости на столицата на културата, както и с още непоказвани до момента кадри. Черно-белите снимки разказват за срещите на автора с еленовъди, якути, снежната пустош и тайгата. Благодарение на усърдието на фотографа Александър Сертев снимките са възстановени от тежко увредени ленти, а сега намират път и към по-широката аудитория. Заедно с това посетителите ще имат възможност да видят и единствения документален филм за Йордан Радичков „Черказки хроники“ на режисьора Димитър Петков. Прожекцията ще е с вход свободен на 13 януари от 14 часа в клуб Fargо.Откриването на изложбата ще бъде придружено с представяне на самостоятелната книга „Сибирски тетрадки“ на Йордан Радичков. Тя съдържа записките на автора от пътуването му до Сибир и е единственият запазен документ за творческия му процес. Това е и първото издание на бележките в най-пълния им вид.„Сибирски тетрадки“ е един вълнуващ и нередактиран текст, който в синтезиран вариант чертае книгата „Неосветените дворове“ и представя живите и неподправени впечатления на Радичков от комплексния и суров живот из сибирските земи.  Кръглата годишнина от рождението на автора е подобаващ повод за представянето на този изключителен текст. Едва ли има по-добро доказателство за невероятния талант на автора от тази разтърсваща чернова, която даже в първоначалния си вид има силата да съществува като самостоятелно и отделно произведение. Проф. Инна Пелева ще сподели повече за неговите качества с гостите на откриването на 13 януари.„Сибирски тетрадки“ се появява с изключителното оформление и илюстрациите на художника София Попйорданова. В качеството си на специалист и съставител на вече девет тома от поредицата ‚Събрани съчинения“ проф. Пелева ще води и разширен разговор за творчеството на Радичков с фокус „Неосветените дворове“. Той ще се състои на 19 януари от 14 часа.", "date": "2019.01.06", "title": "Изложба, филм и нова книга отбелязват 90 години от рождението на Йордан Радичков"}
{"url": "https://offnews.bg/politika/partia-vazrazhdane-zapochna-kampania-v-podkrepa-na-traditcionnoto-se-694994.html", "text": "Партия \"Възраждане\" започва новата година с кампания в подкрепа на \"традиционното българско семейство\".На билбордовете ще бъде изобразено младо семейство с 3 деца, а надписът ще гласи \"Няма страшно. Това е едно нормално семейство\". Изрично е упоменато, че начинанието не е финансирано от Европейския съюз.От \"Възраждане\" признават, че идеята им е провокирана от кампанията за толерантност към еднополовите двойки, която възмути хората във Варна и в още няколко български града. В Бургас дори бяха свалени билбордове със снимки на хомосексуални двойки. Според организационният секретар на партията Николай Дренчев гей пропагандата със сигурност не е любов, защото любовта създава живот.Свалените билбордове бяха част от проекта „Заедно за правата на ЛГБТИ в България“, съфинансиран по програма „Права, равенство и гражданство“ на Европейския съюз.", "date": "2019.01.06", "title": "Партия 'Възраждане' започна кампания в подкрепа на традиционното семейство"}
{"url": "https://offnews.bg/futbol/kiril-despodov-e-futbolist-na-godinata-694997.html", "text": "Кирил Десподов е \"Футболист на годината\" на България за 2018. Нападателят събра 159 точки от гласовете на спортните журналисти в традиционната анкета и остави след себе си Георги Петков (151 точки) и Тодор Неделев (149 точки).На церемонията в Централния военен клуб присъстваха президентът на Българския футболен съюз Борислав Михайлов, вицепрезидентите на футболната централа Михаил Касабов и Атанас Фурнаджиев, както и министърът на спорта Красен Кралев.\"Георги Петков и Тодор Неделев се представиха на много високо ниво и заслужаваха тази награда. Без добри съотборниците такива награди не се печелят.Бих заменил тази награда за шампионска титла с ЦСКА или за класиране на европейско първенство с националния отбор. Благодаря на моето семейство, на моята приятелка и на феновете\", каза Десподов.Най-добър вратар през изминалата година е ветеранът Георги Петков, а най-добър защитник е Николай Бодуров. Номер 1 при халфовете е Тодор Неделев, докато лидер при нападателите е Мартин Камбуров.Призът за треньор на годината беше спечелен от националния селекционер Петър Хубчев, докато най-добър чужденец в Първа лига е румънският национал Клаудиу Кешерю.", "date": "2019.01.06", "title": "Кирил Десподов е футболист на годината"}
{"url": "https://offnews.bg/sviat/sasht-s-novo-uslovie-pred-turtcia-za-kiurdite-v-siria-694983.html", "text": "Съветникът по националната сигурност в Белия дом Джон Болтън добави днес ново условие пред Анкара, свързано с изтеглянето на американските военни части от Сирия и съдбата на кюрдите там, предаде Ройтерс.Турция не трябва да атакува кюрдите след излизането на САЩ от Сирия, тя трябва да се съгласи да ги пази и защитава, и докато няма споразумение, няма да има и изтегляне, кюрдите са съюзници на Америка, подчерта Болтън.Внезапното решение на президента Доналд Тръмп да обяви изтеглянето на военния контингент от Сирия остави открити много въпроси, основно за това дали кюрдските бойци, действащи в северната част на страната, ще станат мишена на отдавнашния си враг Турция, отбелязва Ройтерс.Болтън е на 4-дневно пътуване до Израел и Турция. В Йерусалим той каза, че в разговорите си с турските власти, включително и с президента Реджеп Ердоган, ще подчертае необходимостта кюрдите да бъдат защитени. Съветникът на Тръмп посочи, че Белият дом не желае Анкара да започне военна операция в Сирия, която не е напълно координирана със САЩ.В понеделник Болтън ще пътува за Анкара, където ще разговаря с представителите на властите, за да разбере какви са нейните цели и способности в Сирия. Той заяви, че Турция няма право да убива кюрдите и оттеглянето на САЩ няма да стане факт, без да има споразумение за защитата им, а това е официалната позиция на Вашингтон.Малко турски медии публикуваха предупреждението му, но припомниха заплахите с нов въздушен удар, след като правителството в Дамаск бе обвинено за извършена химическа атакав края на ноември 2018 г. в Алепо. Тогава над 100 души пострадаха при атаката с токсичен газ, изстрелян със снаряди от район, контролиран от бунтовниците. Началникът на полицията в Алепо генерал Исам аш Шали обвини за нападението бунтовническата групировка „Хаят Тахрир аш Шам“ /бившата „Джебхат ан Нусра“/.", "date": "2019.01.06", "title": "САЩ с ново условие пред Турция за кюрдите в Сирия"}
{"url": "https://offnews.bg/sviat/ispania-spasi-549-migranti-v-sredizemno-more-694986.html", "text": " Испанската морска спасителна служба съобщи, че е спасила 549 мигранти, които се опитвали да прекосят Средиземно море, предаде Асошиейтед прес.Спасителната служба информира, че в събота нейният плавателен съд е пресрещнал източно от Гибралтарския проток шест малки лодки с общо 350 мигранти.Други 199 мигранти бяха извадени днес от пет лодки, две от които надуваеми и крайно неподходящи за морски преход. В едната от надуваемите лодки имало 4 деца, а в другата плавали 10 възрастни.Върховният комисариат на ООН за бежанците изчислява, че през 2018 г. 2262 мигранти са починали докато са преминавали Средиземно море.По данни на Европейската агенция за гранична и брегова охрана Фронтекс през миналата година 57 000 нелегални имигранти са достигнали Испания, двойно повече от 2017 г.Като цяло обаче броят на незаконните преминавания на европейски граници е достигнал най-ниската си стойност от 5 години, посочва АП.", "date": "2019.01.06", "title": "Испания спаси 549 мигранти в Средиземно море"}
{"url": "https://offnews.bg/sviat/papata-prizova-liderite-na-es-za-solidarnost-kam-blokiranite-kraj-malt-694996.html", "text": "Папа Франциск призова лидерите на ЕС да проявят \"конкретна солидарност\" към 49-те мигранти, които все още са блокирани на два кораба на неправителствени организации край Малта, предаде Франс прес.\"От няколко дни 49 души, спасени в Средиземно море, се намират на борда на два кораба на НПО в очакване на сигурно пристанище, където да слязат. Отправям настоятелен призив към европейските управници да проявят конкретна солидарност към тези хора\", заяви папата пред хиляди вярващи на площад \"Свети Петър\" на традиционната служба за Богоявление.Част от мигрантите на двата кораба на германски неправителствени организаци са вече втора седмица в Средиземно море, а някои и третата, без да се очертава решение. Днес Италия и Малта потвърдиха, че няма да допуснат тези два кораба в свои пристанища.Холандия и Германия изразиха готовност да приемат мигрантите, стига операцията да се извърши в европейска рамка.Папата призова вярващите да следват пътя на смирената любов и да се грижат за хора, които страдат или са другояче уязвими. Милостта към тези, които \"няма с какво да ни се отплатят е ценна в очите на Господ\", заяви Франциск, цитиран от Асошиейтед прес.", "date": "2019.01.06", "title": "Папата призова лидерите на ЕС за солидарност към блокираните край Малта мигранти"}
{"url": "https://offnews.bg/obshtestvo/chestit-jordanovden-svetenata-voda-ot-bogoiavlenie-pazi-ot-bolesti-tc-694960.html", "text": "Днес е Богоявление, имен ден празнуват Йордан, Йорданка, Данчо, Дана, Боян, Богдан и Богдана.На 6 януари се освещават бойните знамена на Българската армия, традицията е възстановена през 1993 г., преди това ритуалът се извършва от 1879 до 1946 г.Обредната трапеза включва прясна пита, сърми с кисело зеле, пълнени чушки, зеле, фасул, орехи и вино.Според библейския разказ на Богоявление, или Йордановден, при Йоан Кръстител на реката Йордан, дошъл Исус. Има предание, че свети Йоан Кръстител потапял до шията всеки човек, когото кръщавал и го държал така, докато не изповядал всичките си грехове.Когато видял Исус, Йоан Кръстител веднага се поклонил и казал, че той трябва да се кръсти при него. Но Исус влязъл във водите на река Йордан и тогава над него се отворили небесата, отгоре блеснала светлина, подобно на мълния, и духът божий във вид на гълъб слязъл върху кръщаващия се Господ. Чул се глас, който казал: \"Този е Моят възлюбен Син, в Когото е Моето благоволение\".Празникът Богоявление се нарича още Просвещение, защото йорданското събитие просвещава като показва Бога, изявен в непостижимата тайна на неразделна Троица. Всеки чрез светото кръщение бива осиновен от Отеца на светлината чрез заслугата на Сина и чрез силата на Светия Дух. За честването на този празник съществуват свидетелства още през II век, но до IV век той се съединявал с Рождество Христово.Общият празник за двете събития се наричал Богоявление, защото при кръщението си в Йорданските води Иисус Христос се явил на света за обществено служение. По-късно църквата приела да празнува двете събития поотделно - на 25 декември Рождество Христово, а на 6 януари Богоявление. На този ден за здраве всички участват в освещаването на водата, когато след празнична църковна служба свещеникът хвърля светия кръст във водата.Млади мъже се хвърлят, въпреки студа и ниската температура, и изваждат кръста от водата - който го хване, бива честит и здрав през цялата година. Болни се къпят във водата, където е хвърлен кръстът. Ако хвърленият във водата кръст замръзне, предвещава здраве и голям берекет. Ако пък времето е студено и сухо, се приема като знак за плодородна и добра година. Накрая - с китка босилек, свещеникът наръсва хората за здраве.Чете се тържествена литургия, наречена Велик водосвет. Светената вода в православните храмове се обновява и всеки отнася от нея вкъщи, тъй като пречиства душата и предпазва от болести.Светената вода се съхранява през цялата година и се използва в трудни за семейството моменти.", "date": "2019.01.06", "title": "Честит Йордановден, светената вода от Богоявление пази от болести цяла година"}
{"url": "https://offnews.bg/sviat/desetki-hiliadi-otnovo-na-protest-v-belgrad-sreshtu-srabskia-prezident-694964.html", "text": "Около 15 000 демонстранти излязоха на шествие в Белград въпреки студа, за да протестират срещу сръбския президент Александър Вучич за пети пореден уикенд.По време на шествието си те се спряха пред държавната Радио-телевизия Сърбия (РТС), която е под контрола на Вучич.На високоговорители бяха пускани записи с неспазени обещания на президента, придружени от оглушителния шум от хиляди вувузели.Продължаващите протести бяха предизвикани от нападение срещу опозиционен политик в края на ноември.Вучич се зарече, че няма да отстъпи пред нито едно искане, дори и - по думите му - да излязат \"пет милиона\" демонстранти.Това накара организаторите на протестите да излязат с нов главен лозунг: \"Един от пет милиона.\"За по-малко от месец фокусът на протестното движение, което не е пряко обвързано с някоя политическа сила, но се подкрепя от опозицията, се разшири, за да включи корупцията и потисканите медии в Сърбия, отбелязва ДПА.От формална гледна точка Вучич има ограничени правомощия, но на практика той ръководи правителството. Неговата Сръбска прогресивна партия е доминиращата сила в парламента от 2012 г.Миналата година Вучич започна петгодишен мандат като президент.", "date": "2019.01.06", "title": "Десетки хиляди отново на протест в Белград срещу сръбския президент"}
{"url": "https://offnews.bg/zimni/rioiu-kobaiashi-e-noviat-gospodar-na-chetirite-shantci-694995.html", "text": "Рьою Кобаяши постигна Голям шлем, след като спечели и четвъртия старт от веригата по ски скок \"Четирите шанци\", който се проведе в австрийския град Бишофсхофен.Така той стана първият японец с подобно постижение и едва вторият, който вдига наградата Златен орел. Той е и третият състезател, който е печелил четирите старта от надпреварата.Кобаяши направи невероятен втори скок на шанцата в Бишофсхофен, за да грабне и победата. След първия си опит японецът беше едва четвърти и трябваше да навакса поне четири точки срещу Маркус Айзенбихлер.22-годишният ски скачач завърши с 282.1 точки след скокове от 135.0 и 137.5 метра. Втори в австрийския зимен център се нареди полякът Давид Кубацки с 268,3 точки (138.0/130.0), а трети е представителят на домакините Щефан Крафт с 267.5 точки (134.0/131.5).Българинът Владимир Зографски остана на 27-о място и се нареди 18-и в крайното класиране. Това е най-добър резултат за нашето момче, което беше на 22-ото място преди година.В генералното класиране за Световната купа Кобаяши е №1 с 956 точки. Той има осем победи от началото на сезона в 11 индивидуални състезания. Само веднъж Кобаяши не се качи на подиума, като това стана на старта на сезона. Втори е Пьотр Жила с 529 пункта.", "date": "2019.01.06", "title": "Рьою Кобаяши е новият господар на Четирите шанци"}
{"url": "https://offnews.bg/obshtestvo/171-godini-ot-rozhdenieto-na-hristo-botev-694962.html", "text": "Днес от 13.00 часа пред бюст-паметника на Христо Ботев в \"Борисовата градина\" ще се проведе тържествено честване по повод 171-та годишнина от рождението на великия български революционер, поет и публицист.В програмата ще участват Силвия Лулчева, мъжки вокален ансамбъл ”България” с художествен ръководител акад. Валентин Бобевски и Гвардейският представителен духов оркестър.Слово ще произнесе доц. д-р Тодор Чобанов, заместник-кмет на Столична община.Организатори на празничното събитие са Столична община, Министерство на отбраната на Република България и Общонародна фондация „Христо Ботйов”.", "date": "2019.01.06", "title": "171 години от рождението на Христо Ботев"}
{"url": "https://offnews.bg/kultura/pochina-aktiorat-ivan-laskin-694963.html", "text": "Актьорът Иван Ласкин почина на 48-годишна възраст.Актьорът е починал тази нощ във Военна болница, където беше приет в тежко състояние на 28 декември.Иван Ласкин завършва актьорско майсторство за драматичен театър във ВИТИЗ през 1994 г. - в класа на професор Здравко Митков.Играл е на сцените на почти всички софийски театри, още като студент се помнят ролите му в Народния театър, МГТ „Зад канала“ и Театър „Българска армия“. От 1997 г. е актьор в Театър „Българска армия“. Ласкин има роли в десетки български игрални филми, сред които „Васко да Гама от село Рупча“, „Честна мускетарска“, „Вагнер“, „Хайка за вълци“, „Дунав мост“ и „Магьосници“, „Колобър“, „Наричаха ме чичо“, „Рут“, „Църква за вълци“, „Най-важните неща“, „Грях“, „Стъклената река“ и в над 20 европейски и американски продукции.", "date": "2019.01.06", "title": "Почина актьорът Иван Ласкин"}
{"url": "https://offnews.bg/tenis/grigor-dimitrov-shte-predstavia-balgaria-v-novia-turnir-atp-cup-video-694969.html", "text": "Най-добрият ни тенисист Григор Димитров има намерение да участва в новия отборен турнир ATP Cup, който стартира от следващата година.Бившият №3 в световната ранглиста ще представлява България на състезание за пръв път от 2016 година, когато защитаваше цветовете на родината си на Олимпийските игри в Рио.ATP Cup ще се провежда в три австралийски града в рамките на 10 дни (3 до 12 януари), като ще служи за подготовка за Australian Open. Ще участват 24 страни.Ще има награден фонд на стойност 15 милиона долара и ще носи 750 точки за ранглистата на победителите. При избора на участници ще се гледа само ранкинга на най-високо класирания състезател от всяка държава.Иначе Гришо потренира в Мелбърн със Серина Уилямс. Двамата размениха по няколко удара на корта, а след това показаха приятелски отношения и си поговориха.Хасковлията се надява да се представи на добро ниво в първия турнир от Големия шлем за годината - Откритото първенство на Австралия и да си върне поне част от позагубените позиции в световната ранглиста.Серина пък се стреми да се завърне към големите трофеи, след като прекара дълго време извън корта заради раждането. Амбициите на американката също са за силно представяне на Откритото първенство на Австралия.", "date": "2019.01.06", "title": "Григор Димитров ще представя България в новия турнир ATP Cup (видео)"}
{"url": "https://offnews.bg/politika/radev-konkursat-za-iztrebitelite-e-oporochen-tova-e-troen-udar-po-ba-694974.html", "text": "Конкурсът бе опорочен - това е оценката на президента Румен Радев за процедурата по избор на нов тип боен самолет за Военновъздушните ни сили.Настоявах да се спази процедурата и финансовата рамка, което е гаранция за оптимален избор, независимо от типа самолет. Правителството направи точно обратното: обяви победител в разрез със собствените - негови и на Народното събрание,  правила. И дори се ангажира да надплати огромна сума. За мен това е троен удар по България, заяви днес Радев след традиционния Богоявленски водосвет на бойните знамена и знамената - светини на Българската армия. Помните, че имаше популистки изказвания, че не купуваме изтребители, за да имало пари за пенсии. Пари за пенсии така и няма, а сега ще похарчим много повече и то за по-малко самолети. Това е удар по доверието на европейските партньори, които правителството използва като статисти в конкурса. Това е удар и по нашите американски партньори, които в очите на българите печелят този конкурс с политически лобизъм, а не по правилата. Как тогава да искаме да печелим уважението на Европа и на света, при положение, че ние не уважаваме собствените си закони и правила, твърди президентът.Отговорът на министъра на отбранатаНа 21 декември министърът на отбраната Красимир Каракачанов и министърът на икономиката Емил Караниколов внесоха в Министерския съвет доклад за избор на нов многоцелеви изтребител за Военновъздушните сили. В доклада се предлага на Министерския съвет да внесе за одобрение в Народното събрание решение за възлагане на правителството да подготви проект на международен договор и да проведе преговори с правителството на Съединените американски щати за придобиване на нов тип боен самолет за Военновъздушните сили.От 21 декември насам Красимир Каракачанов няколко пъти подчерта, че \"ако не се стигне до договор при взаимно изгодни условия, винаги имаме опция да продължим със следващите предложения\".Ако Министерският съвет вземе под внимание предложението в доклада, следва решение на Народното събрание и преговори със САЩ. При постигане на резултати, които са в интерес на военната ни авиация и Министерството на отбраната, следва предложение за подписване на договор. То трябва да бъде изготвено от четирима министри – на отбраната, икономиката, финансите и външните работи, и ако бъде одобрено от Министерския съвет, следва ратификация на договора от Народното събрание, обясни министърът на отбраната.Ние не сме взели решение за подписване на договор утре или вдругиден, ние предлагаме решение за започване на преговори, заяви и днес пред bTV Каракачанов.", "date": "2019.01.06", "title": "Радев: Конкурсът за изтребителите е опорочен, това е троен удар по България"}
{"url": "https://offnews.bg/futbol/levski-pred-razdiala-s-krasimir-ivanov-694968.html", "text": "Ръководството на Левски най-вероят­но ще се раздели с настоящия изпълнителен директор Красимир Ива­нов, пише \"Тема Спорт\".При това до този сценарий може да се стигне дори Павел Колев, който трябва да стане изпълнителен шеф на си­ните, да не дойде на \"Герена\".Развитие по тази тема ще има през следващата седмица, факт е, че за смяната на Иванов надигна глас и един от ак­ционерите в клуба -тръст \"Синя България\", който на няколко пъти искаше оставката му.Левски пък ще трябва да се бръкне с големи су­ми, за да разкара нежела­ните от треньора Славиша Стоянович футбо­листи. Петима попадна­ха в черния списък на спе­циалиста. Това са Ривалдиньо, Филипе Нашименто, Аймен Белаид, Антони Белмонт, които със сигурност не са желани на \"Герена\".Стоянович иска да бъде махнат и един от двамата врата­ри, които се редуваха ка­то титуляри през есен­та. Най-вероятно това ще е Мартин Полачек за­ради no-високата си за­плата. За да се раздели с пети­мата, Левски ще трябва да им плати неустойки, освен ако не им намери нови отбори.Второто е малко вероятно и в мо­мента текат тежки раз­говори за разтрогване на договорите на играчите по взаимно съгласие. Това няма как да стане, без клу­бът да им даде минимум по три заплати накуп.Възможно е и още игра­чи да напуснат клуба. Ар­да проявява интерес към нападателя Илия Дими­тров. Някои от юноши­те на сините пък може да бъдат използвани ка­то разменна монета по трансфер на Мартин Райнов.", "date": "2019.01.06", "title": "Левски пред раздяла с Красимир Иванов"}
{"url": "https://offnews.bg/obshtestvo/snezhna-i-studena-nedelia-694961.html", "text": "Днес облачността ще е по-често значителна и на повече места ще има превалявания от сняг. По-съществени ще са валежите в Централния Предбалкан. Вятърът от северозапад ще се усили, ще е предимно умерен и с него ще нахлува нова порция студен въздух.Максималните температури ще са предимно между минус 2 и 3 градуса.По Черноморието ще има значителна облачност и на места ще превали слаб сняг. Ще духа умерен вятър от север-северозапад. Максималните температури ще са 0-3 градуса. Температурата на морската вода е около 6 градуса.Над планините ще има значителна облачност с превалявания от сняг. Ще духа умерен, по-късно през деня и силен северозападен вятър.Максималната температура на височина 1200 метра ще е около минус 7, на 2000 метра – около минус 12.", "date": "2019.01.06", "title": "Снежна и студена неделя"}
{"url": "https://offnews.bg/futbol/tcska-ochakva-pone-tri-novi-popalnenia-694975.html", "text": "ЦСКА ще има най-малко три нови попълнения през зимния трансферен птрозорец, пише \"Тема Спорт\". Едно от новите имена със сигурност ще бъде на офанзивен халф.\"Червените\" продължават да следят и ситуацията около Тодор Неделев, но до негово привличане на \"Армията\" едва ли ще се стигне, предвид интереса към него от чужбина.Изходяща сделка е възможна единствено за Кирил Десподов, за когото вече има няколко предложения, също от клубове зад граница.Според британското издание \"Bristol live\" Кардиф Сити, и отборите от Чемпиъншип Астън Вила и Мидълзбро имат интерес към нападателя.Иначе ЦСКА подновява тренировки на 09.01, а четири дни по-късно ще е и първото открито за медиите занимание.", "date": "2019.01.06", "title": "ЦСКА очаква поне три нови попълнения"}
{"url": "https://offnews.bg/izvan-terena/blago-geogiev-za-ventci-kato-vidi-mikrofonite-vse-edno-vizhda-pecheno-694976.html", "text": "Бившият футболист Благой Георгиев обяви в сутрешния блок на НОВА \"Събуди се\", че ще съди собственика на Славия Венцислав Стефанов.Припомняме, че в началото на декември миналата година босът на \"белите\" направи остро изказване по адрес на Джизъса, което гласеше:\"\".Сега Благой сподели, че се е почувствал наранен от казаното.\"Познавам Венци Стефанов от 15-20 години и винаги съм говорил с уважение за него. Аз съм това, което съм, благодарение на него. Но той не спря да говори. Дал съм на моята адвокатка интервюто, което и той даде, да знае. Да не се крие. Не мога да повярвам, че Венци, който е спечелил от мен сума ти пари, бях златната кокошка, а аз съм взимал в Славия 2,50 лева, както се казва.Не знам как с този малък талант аз играя професионален футбол, той ли беше човекът, който вкарваше головете, или ми даваше пасовете. Той като дава тези интервюта настройва всички фенове на Славия и хората срещу мен. Той като види микрофоните все едно вижда печено прасе, веднага върху тях, да се смеят хората. Нарани ме, защото съм го чувствал близък.Ще съдя всички, които се опитват да опетнят моето, а името на Златка. Има съд, който ще определи какво ще бъде наказанието им. Аз съм завел срещу всички сайтчета и вестничета, на които само датата им е вярна. Срещу някои хора, които са се опитали да опетнят името ми. Аз нямам време да се занимавам с тях. Адвокатката им е упълномощена\", каза Георгиев.Отговорът на Стефанов не закъсня и босът на Славия отвърна на атаките пред \"Спортал\".\"Какво да му отговарям на Георгиев. Така ще падна на неговото ниво. Ще подмина глупака с мълчание. На глупака можеш да му дадеш пари, но не и акъл. Съотборниците му ще кажат какво представлява\", каза Стефанов.", "date": "2019.01.06", "title": "Благо Геогиев за Венци: Като види микрофоните все едно вижда печено прасе"}
{"url": "https://offnews.bg/sviat/vselenskiat-patriarh-dade-nezavisimost-na-pravoslavnata-tcarkva-na-ukr-694973.html", "text": "Вселенският патриарх Вартоломей връчи днес томоса за автокефалията на Православната църква на Украйна.Вартоломей връчи документа на митрополит Епифаний в църквата \"Свети Георги\" в Истанбул в присъствието на украинския президент Петро Порошенко.След церемонията по връчването на томоса в църквата бе отслужена литургия по случай Богоявление.След нея приветствени слова произнесоха патриарх Вартоломей и митрополит Епифаний. В томоса за автокефалията се посочва, че всички значителни въпроси на Православната църква на Украйна трябва да се решават през Константинопол (Истанбул), тоест чрез Вселенския престол.", "date": "2019.01.06", "title": "Вселенският патриарх даде независимост на Православната църква на Украйна"}
{"url": "https://offnews.bg/politika/ninova-na%c2%a0horoto-v-kalofer-%c2%a0vazhishtavam-se-na-duha-na-tezi-mazhe-694966.html", "text": "Мъжкото хоро в Калофер е неповторимо преживяване. То не може да се разкаже. То трябва да се съпреживее, заяви днес в Калофер лидерът на БСП Корнелия Нинова.Възхищавам се на духа на тези мъже и на всички, които днес почитат традициите и ги предават на деца и внуци. Да ни е честит празника Богоявление. Честито и на имениците, каза тя.Според преданието на този ден водата \"се нарича\" за ново начало, благоденствие, здраве и любов. Нека ги има във всеки български дом тук и по света, пожела още Нинова.", "date": "2019.01.06", "title": "Нинова на хорото в Калофер: Възхищавам се на духа на тези мъже"}
{"url": "https://offnews.bg/obshtestvo/temperaturata-v-sevlievo-padna-do-minus-17-gradusa-694971.html", "text": "Най-ниската за тази зима температура от минус 17 градуса е измерена тази нощ в Севлиево. Това съобщи за БТА метеорологът Иванка Иванова.В 7 часа сутринта температурата в града е била минус 8 градуса.Дебела снежна покривка, снеговалеж и поледици допълват усложнената зимна обстановка в града, посочи метеорологът.Днес облачността ще е по-често значителна и на повече места ще има превалявания от сняг.По-съществени ще са валежите в Централния Предбалкан. Вятърът от северозапад ще се усили, ще е предимно умерен и с него ще нахлува нова порция студен въздух.Максималните температури в България ще са предимно между минус 2 и 3 градуса.", "date": "2019.01.06", "title": "Температурата в Севлиево падна до минус 17 градуса"}
{"url": "https://offnews.bg/obshtestvo/150-mashini-sa-pochistvali-snega-tazi-sutrin-v-sofia-694967.html", "text": "Тази сутрин в София са извършени обработки със смеси срещу заледяване. Общо 150 машини – снегопочистваща техника, са работили във всички райони на града по трасетата на градския транспорт, общински пътища, опасни и стръмни участъци и основни улици в кварталите, обявиха от пресцентъра на Столична община.В планината Витоша се извършва опесъчаване на пътищата Драгалевци – Алеко и Бояна – Златни мостове.Почистват се подходите към подлези, прилежащите пространства на спирките на градския транспорт и тротоари.Днес температурите ще останат ниски и са възможни заледявания.", "date": "2019.01.06", "title": "150 машини са почиствали снега тази сутрин в София"}
