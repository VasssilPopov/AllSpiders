{"url": "https://offnews.bg/sviat/sasht-i-es-ne-priznavat-mestnite-izbori-v-okupirania-krim-710877.html", "text": "САЩ и ЕС няма да признаят резултатите от местните изборите в Крим, проведени в неделя, тъй като признават Крим за територия на Украйна, а не на Русия.Посолството на САЩ в Киев в понеделник излезе с позиция, в която се казва:\"Ние не признаваме резултатите от така наречените , проведени от окупационните власти на Русия. Осъждаме незаконните действия на Русия в Крим и потвърждаваме нашата непоколебима подкрепа за суверенитета и териториалната цялост на Украйна.\"„Европейският съюз остава твърд в подкрепата си за териториалната цялост и суверенитета на Украйна“, заяви и говорител на  Европейската служба за външна дейност.Няколко външни министерства на страни от Европейския съюз, както и грузинското външно министерство също излязоха с позиции, с които отказват да признаят вота в Крим и подкрепят териториалната цялост на Украйна.", "date": "2019.09.09", "title": "САЩ и ЕС не признават местните избори в окупирания Крим"}
{"url": "https://offnews.bg/koloezdene/fulsang-specheli-16-ia-etap-na-vueltata-bez-promeni-na-varha-710885.html", "text": "Датчанинът Якоб Фулсанг (Astana) постигна първата си етапна победа в голяма обиколка, след като триумфира в 16-ия състезателен ден на Вуелтата.Той измина за 4 часа, 1 минути и 22 секунди 144,4-километровото разстояние от Правиа до Алто де ла Кубия и остави на 22 секунди зад себе си втория Тао Джоджеган Харт от Team Ineos. Трети в днешния етап завърши испанецът Луис Леон Санчес, който бе по-бавен с 40 секунди от Фулсанг.Водачът в генералното класиране на Обиколката на Испания Примож Роглич от Jumbo-Visma имаше известни трудности, но дори и те не успяха да му попречат да увеличи преднината си пред втория Алехандро Валверде от Movistar.Словенецът завърши заедно с групата, водена от сънародника му Тадей Погачар на 5:58 минути от Фулсанг, докато Валверде изостана с още 23 секунди от тях.Така в новото временно генерално класиране води Роглич с аванс от 2:48 минути пред Валверде и 3:42 минути пред Погачар.Четвърти на 3:59 минути остава Мигел Анхел Лопес, а челната шестица се допълва от поляка Рафал Майка и колумбиеца Наиро Кинтана, които обаче са на повече от 7 минути и половина зад лидера.Във вторник е последният почивен ден за състезателите, а в сряда предстоя равнинен етап от 219,6 километра от Аранда де Дуеро до Гуадалахара.", "date": "2019.09.09", "title": "Фулсанг спечели 16-ия етап на Вуелтата, без промени на върха"}
{"url": "https://offnews.bg/medii/arestuvaha-bivshia-glaven-redaktor-na-v-duma-710871.html", "text": "Бившият главен редактор на вестник \"Дума\" Юрий Борисов е бил арестуван тази сутрин, съобщи вестникът, като се позова на съпругата му - журналистката Дора Чичкова.Журналистът сега е един от секретарите на Националното движение \"Русофили\".Той бил докаран в следствения арест с белезници, пише \"Дума\". От връченото определение за обиск ставало ясно, че задържането на Борисов е във връзка с дело, образувано на 3 юли 2019 г. по чл. 105 от Наказателния кодекс. Той гласи, че който се постави в услуга на чужда държава или на чужда организация, за да й служи като шпионин, се наказва с лишаване от свобода от 5 до 15 години.Домът на Борисови е бил обискиран, иззети са компютри и различни документи.Юрий Борисов е отведен от полицията за разпит в спецпрокурата. Преди дни той е имал сериозна сърдечна атака и не се чувства добре физически, разказа неговата съпруга.Твърди се, че са претърсвани офиси на \"Русофили\".Тази сутрин Малинов трябваше да участва в предаване в сутрешния блок на bTV, но не се яви в студиото.Пред ДУМА зам.-председателят на НД \"Русофили\" Владимир Чучуев разказа, че рано сутринта в специализираната прокуратура е била извикана в качеството си на свидетел главният секретар на движението Кристина Иванова. За разпити са били привикани още зам.-председателят на \"Русофили\" Милен Чакъров, почетният председател Енчо Москов, проф. Ваня Добрева, член на НС на БСП, други членове на Изпълнителното бюро на организацията.", "date": "2019.09.09", "title": "Арестуваха бившия главен редактор на в. Дума"}
{"url": "https://offnews.bg/kultura/predstoi-sedmo-izdanie-na-aleia-na-knigata-v-sofia-710863.html", "text": "Седмото издание на „Алея на книгата“ започва от утре в столицата. Шатрите на издателите вече са подредени по пешеходната част на бул. „Витоша“. До неделя над 70 издателства ще очакват читатели в 23 шатри от 10 до 8 вечерта всеки ден. Освен това ще има богата културна програма, включваща премиери на книги, срещи с автори, музикални събития, работилници за деца.Пред БНР Десислава Алексиева - член на Управителния съвет на асоциация „Българска книга“, които са организатори на Алеята на книгата, разкри, че различното тази година ще бъде рекордният брой участници – над 70, включително изключително богата културна програма.„Ще има и проверка на грамотността заедно с Института по български език на БАН, в която възрастни и деца ще могат да проверяват своята грамотност, както и да получат стикер за грамотно писане“, каза тяАлеята е част от Календара на културните събития на Столична община за 2019 г. и  ще продължи до неделя, 15 септември, с работно време всеки ден от 10:00 до 20:00 ч.Официалното откриване ще се проведе на 10 септември от 17:00 ч. в Литературния кът на събитието (до паметника на Алеко Константинов) с участието на Джаз формация „София“. Там гостите на Алеята ще могат да гледат богата културна програма, включваща премиери на книги, срещи с автори, издатели и преводачи, игри и работилници за деца. Достъпът до програмата е свободен.", "date": "2019.09.09", "title": "Предстои седмо издание на 'Алея на книгата' в София"}
{"url": "https://offnews.bg/futbol/tcska-napravi-nova-krachka-kam-rekonstruktcia-na-balgarska-armia-710872.html", "text": "Ръководството на ЦСКА излязе със съобщение относно издаване на виза за проектиране на ремонт на стадион \"Българска армия\".Официалният документ трябва да бъде издаден до седмица.\"\".", "date": "2019.09.09", "title": "ЦСКА направи нова крачка към реконструкция на Българска армия"}
{"url": "https://offnews.bg/protesti/protest-posreshtna-skandalnata-ruska-izlozhba-stalin-ne-e-osvoboditel-710887.html", "text": "Десетки се събраха тази вечер на протест пред Руския културно-информационен център в София. Демонстрацията е провокирана от днешното откриване на скандалната изложба \"75 години от освобождението на Източна Европа от нацизма\", за която Протестиращите издигнаха плакати с надписи \"Сталин не е освободител\", \"Окупацията не е освобождение\", \"Защо ни обявихте война през септември 1944 г.?\" Те скандираха \"Окупатори!\", \"Комунисти!\" и \"Тук не е Москва!\".Протестът беше организиран във Facebook от БЗНС с лидер Николай Ненчев, а главната му цел е да се противопостави на \"опита за манипулиране на историята\".", "date": "2019.09.09", "title": "Протест посрещна скандалната руска изложба: Сталин не е освободител!"}
{"url": "https://offnews.bg/temida/prokuraturata-i-dans-razsledvat-dvizhenie-rusofili-za-shpionazh-v-710882.html", "text": "Специализираната прокуратура и ДАНС разследват Национално движение \"Русофили\" за шпионаж в полза на Русия.Към момента няма привлечени към наказателна отговорност лица. Допълнителна информация ще бъде предоставена, веднага щом интересите на разследването позволяват, съобщиха тази вечер от пресцентъра на прокуратурата.Бившият главен редактор на вестник \"Дума\" Юрий Борисов е разпитан в качеството му на свидетел, заявиха още от държавното обвинение.По-рано днес вестник \"Дума\" съобщи, че Борисов, който е и един от секретарите на Националното движение \"Русофили\", е арестуван рано сутринта в дома му и е докаран в следствения арест с белезници. От връченото определение за обиск ставало ясно, че задържането на Борисов е във връзка с дело за шпионаж, образувано на 3 юли 2019 г.Домът на Юрий Борисов е обискиран, иззети са компютри и различни документи. Обискиран е и домът на председателя на \"Русофили\" Николай Малинов. За разпити са били привикани още зам.-председателят на \"Русофили\" Милен Чакъров, почетният председател Енчо Москов, проф. Ваня Добрева, член на НС на БСП, други членове на Изпълнителното бюро на организацията, твърди вестникът \"Дума\".Според източници на БНТ Юрий Борисов е освободен привечер, но в ареста за 24 часа е оставен Николай Малинов.По информация на Българската секция на Свободна Европа социологът Живко Георгиев също е разпитван какви изследвания е правил по поръчка на чуждестранни организации, включително близкия до Кремъл Руски институт за стратегически изследвания.", "date": "2019.09.09", "title": "Прокуратурата и ДАНС разследват движение ''Русофили'' за шпионаж в полза на Русия"}
{"url": "https://offnews.bg/politika/ninova-sled%c2%a09-septemvri-vsichki-imaha%c2%a0dostap-do-obrazovanie-zdrave-710883.html", "text": "\"Честит Девети септември, антифашисти. Честит празник, социалисти. За тази дата от българската история са давани много противоречиви оценки и са се водили много спорове. Има обаче безспорни факти, които заслужават нашето уважение. Хиляди български антифашисти са дали сили, труд, живота си, за да спрат нацизма. Те са част от европейската антифашистка борба. Загинали са не за пари и власт, а за идеал. На тях днес отдаваме почит\".Това заяви в Гоце Делчев лидерът на БСП Корнелия Нинова. Тя твърди, че друг безспорен факт е, че в годините след Девети септември България се превръща в индустриална държава с развито производство, строителство, земеделие, наука и култура. \"На всеки е осигурен достъп до образование, здравеопазване, сигурност.\"По думите й част от този градеж е и партийната организация в Неврокоп, сега Гоце Делчев.\"Честита 100-годишнина. Началото е поставено на 12.07.1919 г. Оттогава до днес организацията защитава правата на работещите, младите, социално слаби и угнетени\", заяви председателят на БСП.Нинова отбеляза, че десетилетия наред Гоце Делчев се управлява от кмет социалист. Спроед нея това е община образец за управление в полза на гражданите:\"Вие издигате Владимир Москов за седми мандат. И ще спечелите. Вие сте образец за партийна организация в БСП. Силата ви е в единството и упоритата работа. Сигурна в успеха ви, ви пожелавам на добър час!\", обърна се тя към присъстващите.На празника на организацията Корнелия Нинова връчи 30 плакета на заслужили през годините социалисти, сред които и бивши председатели. Председателят на БСП прие и 20 нови млади социалисти.", "date": "2019.09.09", "title": "Нинова: След 9 септември всички имаха достъп до образование, здравеопазване и сигурност"}
{"url": "https://offnews.bg/politika/vladimir-petrov-ima-tri-vazmozhnosti-za-reshenie-na-problema-v-obelia-710874.html", "text": "Кметът на \"Връбница\" и неговият екип се опитват да печелят време до изборите, а не да решат проблема на гражданите от \"Обеля\"-2. Това коментира кандидатът на БСП за кмет на района Владимир Петров по повод разразилия се с нова сила навръх 6-ти септември скандал със заграждане на частен имот в междублоково пространство. Въпросният терен предизвика всекидневните протести на хората от квартала през цялото лято. Става въпрос за реституиран парцел в пространството между блоковете 244, 245 и 247 и срещу 257 в \"Обеля\"-2.\"Издаването на акт за забрана на каквото и да било строителство не е нищо друго, освен печелене на време от страна на управляващите. Това не е процедура, която би решила проблема на гражданите, коментира Владимир Петров. - За колко време ще спрат строителството - за месец, два, пет... за година. Собственикът разполага с всички документи и има право да строи върху имота си. На какво основание ще го спрат?! Ако му откажат разрешение за строеж, той ще заведе дело, ще осъди общината и кой ще плаща?! Гражданите, разбира се! С данъците си!\".Кандидатът на БСП за кмет на район \"Връбница\" обясни, че има три възможности за намиране на решение на проблема с частния парцел между блоковете в \"Обеля\"-2. \"Едното е промяна на ПУП-а, с което ще бъде спряно строителството в междублоковите пространства. Кметът на района в доклад до СОС може да предложи да бъде изменен ПУП-а, тъй като той в момента е в ущърб на гражданите, които живеят в блоковете, коментира Владимир Петров. - Вторият вариант е общината да замени имота на собственика с равен по стойност общински парцел на друго място на територията на София. Третият е общината да го отчужди, но да го плати на собственика на пазарна цена. Варианти има!\".Владимир Петров добави, че управляващите в общината не са предприели никакви действия за изясняване на случая и за намиране на решение повече от два месеца. \"Заместник-кметът каза, че щели сега тепърва да изясняват статута на терена. А два месеца къде бяха? Защо досега не го направиха, след като на 8 юли започна всичко, попита кандидатът на БСП за кмет на \"Връбница\". - Очевидно, че от районната администрация не желаят да работят за промяна на ПУП-а. Най-вероятно имат друг интерес, но той не е този на гражданите. А работата на управляващите е да отстояват правата на хората. И когато има подобен казус - да направят всичко, за да намерят баланса на интересите. За да са доволни и собствениците на парцела, и гражданите, които живеят наоколо. Много е важно управлението да е прозрачно. Затова първата ми работа, когато стана кмет, ще бъде да започна разрешаването на проблемите със застрояването в междублоковите пространства на територията на района. И то заедно с гражданите\".", "date": "2019.09.09", "title": "Владимир Петров: Има три възможности за решение на проблема в Обеля-2"}
{"url": "https://offnews.bg/obshtestvo/8-novi-znaka-na-patia-vizhte-kakvi-sa-710879.html", "text": "Осем нови пътни знака въвежда МРРБ. Те ще указват наличие на задръствания, намалена видимост, настъпило произшествие на пътя, зарядни станции за електромобили и станции за зареждане на автомобили с водород. С нови знаци ще бъдат обозначени и платените участъци от републиканската пътна мрежа, чието използване изисква винетна или тол такса. Новите указателни табели са включени в Проект на Наредба за изменение и допълнение на Наредба № 18 от 23.07.2001 г. за сигнализация на пътищата с пътни знаци (НИД на Наредба № 18 от 2001 г.), публикуван за обществено обсъждане от Министерството на регионалното развитие и благоустройството, Министерство на вътрешните работи и Министерство на транспорта, информационните технологии и съобщенията. Предлага се въвеждането на три нови предупредителни знака за временна организация на движението. Те са от група \"А\" и ще сигнализират за опасност в жълт цвят. Знак А41 - „Образувано задръстване\", ще се използва за сигнализиране на пътни участъци, в които се е образувало задръстване, което водачите биха могли да не забележат своевременно. Знак А42 - „Намалена видимост\", ще се използва за сигнализиране на пътни участъци, в които видимостта е намалена поради мъгла, дъжд, снеговалеж, задимяване, запрашаване или други подобни условия. Знак А 43 - „Настъпило пътнотранспортно произшествие\", ще се използва за сигнализиране на настъпил инцидент, който създава опасност или затруднение за движението. Предупредителните пътни знаци могат да бъдат изобразявани на информационните табла от интелигентните транспортни системи, свързани с управлението на движението. С нови пътни знаци ще се сигнализират и участъците от републиканската пътна мрежа, за които се изисква платена винетна или тол такса. Знак Д 25.1 ще информира водачите, че за използването на пътя се изисква платена винетна или тол такса, а знак Д25.2 ще е само за тол такса. Те ще се поставят на мястото, от което възниква задължението за плащане на такса. Предвидени са специални пътни знаци, указващи наличието на зарядни станции за електрически превозни средства и станции за зареждане на автомобили с водород.Въвежда се и специален пътен знак за паркиране на електрически превозни средства за зареждане - Д26. В утвърдените символи за изобразяване на видовете превозни средства се добавя и символ на „Електрическо превозно средство\". С проекта за изменение на наредбата се цели повишаване на информираността на водачите при промяна на средата, в която се движат, сигнализирането на републикански пътища от платената пътна мрежа, чието използване изисква платена винетна или тол такса, възможност за изобразяване на предупредителните пътни знаци на информационните табла от интелигентните транспортни системи, както и внасяне на яснота по съществуващи изисквания, нееднозначно тълкувани и прилагани в проектантската практика. Очаква се така да се подобри качеството на действащата сигнализация с пътни знаци по пътищата и улиците и да се уеднакви проектантската практика, с което ще се постигне повишаване на безопасността на движението по пътищата.Пътните знаци в повечето държави от Европейския съюз са унифицирани съгласно разпоредбите на Виенската конвенция за пътните знаци и сигнали от 1968 г. и Европейското съглашение към нея. Включените в проекта на наредба нови пътни знаци са свързани с необходимостта от осигуряване на високо ниво на пътна безопасност поради нарастването на трафика, въвеждането в експлоатация на нови пътища и пътни отсечки, внедряването на тол система и на интелигентните транспортни системи.", "date": "2019.09.09", "title": "8 нови знака на пътя, вижте какви са"}
{"url": "https://offnews.bg/tenis/grigor-dimitrov-shte-uchastva-na-turnira-vav-viena-710878.html", "text": "Най-добрият ни тенисист Григор Димитров ще участва в турнира от сериите АТР 500 във Виена, който ще се проведе между 21 и 27 октомври.Българинът ще се включи в надпреварата в австрийската столица за втора поредна година, като няма точки за защитаване от миналата година, защото отпадна още в първи кръг от Михаил Кукушкин с 4:6, 6:4, 4:6.Въпреки забележителния си скок с цели 53 позиции в световната ранглиста, Димитров няма да бъде сред осемте поставени във Виена, защото листата с участващи е доста силна.Схемата се оглавява от вече добре познатият руски талант Даниил Медведев, който тази нощ загуби от Рафаел Надал с 5:7, 3:6, 7:5, 6:4, 4:6 на финала на трунира от Големия шлем US Open, а кръг преди това отстрани именно Гришо.Сред поставените са още Доминик Тийм, Кей Нишикори, Карен Хачанов, Гаел Монфис, Матео Беретини, Борна Чорич и Диего Шварцман.С по-добър ранкинг от Григор са също и Феликс Оже-Алиасим, Гуидо Пея и Милош Раонич, а потвърдили участие са Люка Пуй, Ник Кирьос, Кайл Едмънд, Денис Шаповалов, Хуберт Хуркач, Андрей Рубльов и Хуан Мартин дел Потро.", "date": "2019.09.09", "title": "Григор Димитров ще участва на турнира във Виена"}
{"url": "https://offnews.bg/evropa/fon-der-lajen-utvardi-novite-komisari-nashiat-e-maria-gabriel-palen-710875.html", "text": "Новоят председател на Европейската комисия Урсула фон дер Лайен обаяви, че е утвърдила списъка с предложения за нови еврокомисари, който ще представи на Европейския парламент.За България се потвърждава името на еврокомисаря Мария Габриел.Уточнено е, че утре по обяд Урсула фон дер Лайен ще представи и разпределението на ресорите в новата комисия.До 1 ноември номинираните за еврокомисари да преминат изслушвания и гласуване в ЕП. След това те ще положат клетва пред Съда на ЕС.Списъкът по държави изглежда така:Австрия - Йоханес ХанБелгия - Дидие РендерсБългария - Мария ГабриелВеликобритания -- нямаГермания - Урсула фон дер ЛайенГърция - Маргаритис СхинасДания - Маргрете ВестагерЕстония - Кадри СимсонИрландия - Фил ХоуганИспания -  Йозеп БорелИталия - Паоло ДжентилониКипър - Стела КириякидисЛатвия - Валдис ДомбровскисЛитва - Виргиниюс СинкявичусЛюксембург - Николас ШмитМалта - Хелена ДалиПолша - Януш ВойчеховскиПортугалия - Елиза ФерейраРумъния - Рована ПлумбСловакия - Марош ШефчовичСловения - Янез ЛенарчичУнгария - Ласло ТросаниФинландия - Юта УрпилайненФранция - Силви ГуларХоландия - Франс ТимермансХърватия - Дубравка ШуицаЧехия - Вера ЮроваШвеция - Илва Йохансон", "date": "2019.09.09", "title": "Фон дер Лайен утвърди новите комисари, нашият е Мария Габриел (пълен списък)"}
{"url": "https://offnews.bg/politika/manolova-za-edni-500-miliona-li-fandakova-ne-izleze-v-otpusk-za-kampa-710873.html", "text": "Незявисимият кандидат за кмет на София Мая Манолова упрекна основния си конкурент за кабинета на \"Московска\" №33 - сегашния градоначалник Йорданка Фандъкова, че обрича на софиянци на още от същото - прашна, мръсна и непочистена София.Според нея нищо не налага провеждането на търга за почти 500 милиона лева сега, тъй като договорите на сегашните фирми изтичат чак след година, а и в тях има клаузи да продължат дейността до провеждането на нови изпълнители.Манолова посочи, че парите за сметосъбиране в София непрекъднато се увеличават след 2014 г. и от 88 млн. на година в момента са 110-120 милиона лева, а въпреки това столицата не става по-чиста.(Ето и .)Днес независимият кандидат-кмет внесе искане в Столична община да постави 24 свои информационни точки във всичките квартали на София и един централен информационен център, от който да води кампанията си.\"Не е често един кандидат да иска разрешение от друг кандидат за подобно нещо\", каза още Манолова.", "date": "2019.09.09", "title": "Манолова: За едни 500 милиона ли Фандъкова не излезе в отпуск за кампанията"}
{"url": "https://offnews.bg/obshtestvo/spirat-dvizhenieto-prez-noshtta-v-tunela-krichim-zaradi-remont-710870.html", "text": "От 9-и до 13 септември ще бъде спряно движението през тунела \"Кричим\" от 22 до 6 ч.Движението ще бъде пренасочено по път II-86 Пловдив - Асеновград – Смолян, съобщава Агенция \"Пътна инфраструктура\".Преминаването ще бъде ограничено поради взривни работи, свързани с разширяване на пътното платно в района на паметника на 22-та разстреляни перущенци.Строителните дейности са част от проекта за рехабилитация на 15,29 км от път IIІ-866 Михалково - Кричим. Проектът се финансира по Оперативна програма „Региони в растеж“ 2014-2020 г. чрез Европейския фонд за регионално развитие и националния бюджет.По проекта се ремонтират 4 големи мостови съоръжения и тунела „Кричим”, който досега не е бил ремонтиран. Предвижда се съоръжението да бъде с нови хидроизолационна и дренажна система, пътна настилка, тротоари, енергоефективна осветителна система.От агенцията съветват шофьорите да карат внимателно, със съобразена скорост и да спазват стриктно пътната сигнализация. ", "date": "2019.09.09", "title": "Спират движението през нощта в тунела ''Кричим'' заради ремонт"}
{"url": "https://offnews.bg/drugi/talantat-na-evrofutbol-stanimir-haladzhov-e-evropejski-vitceshampion-p-710869.html", "text": "Спортният талант на Еврофутбол Станимир Халаджов и партньорът му на двойка скул Емил Нейков станаха европейски вицешампиони по гребане на първенството до 23 години, което се проведе на 7 и 8 септември в Йоанина, Гърция.21-годишният русенец и Нейков финишираха за 6:26,07 мин. Пред тях са единствено белорусите Яхор Шлюпски и Иван Бринза. Трети, на 7 стотни от българите, са швейцарците Кай Шетцел и Скот Баерлохер.Продължава отличното представяне на друг Спортен талант на Еврофутбол – Василики Кадоглу, след като 16-годишната българка грабна среброто в 44-тия плувен маратон \"Фарос\".Състезателката на варненския клуб Астери се бори до край по време на 16-километровото трасе край хърватския град Хвар, но отстъпи единствено на дългогодишната европейска и световна шампионка и медалистка Ангела Маурер от Германия.Васи преодоля дистанцията за 3:.41.14 часа, а по време на награждаването получи отлична оценка от именитата шампионка.Още един Спортен талант на Еврофутбол - Мария Йовкова, премери сили на европейския отборен шампионат по тенис на маса, който се проведе в Нант, Франция.В първата си среща срещу една от най-силните състезателки в този спорт и състезаваща се за Австрия Лиа Лиу българката направи страхотен обрат от 0-2 гейма до 3-2, като в контра гейма се наложи с 12-10.За съжаление България загуби срещата си срещу Австрия с 1-3. Във втория си сблъсък нашите момичета отстъпиха и на тима на Украйна и останаха последни в група 5.", "date": "2019.09.09", "title": "Талантът на Еврофутбол Станимир Халаджов е европейски вицешампион по гребане"}
{"url": "https://offnews.bg/zdrave/uchenite-razvenchaha-opasnite-mitove-za-choveshkia-papiloma-virus-710876.html", "text": "Според ново проучване на британски специалисти, много от жените се заблуждават, че не могат да се заразят с човешки папилома вирус (ЧПВ), ако са в дълготрайни партньорски отношения, съобщава Daily Mail.Изданието цитира изследване, проведено наскоро във Великобритания. Близо 1500 жени са били запитани какво знаят за инфекцията, за която се смята, че предизвиква рак на шийката на матката в 99% от случаите. Резултатите показали, че почти половината от жените (48%) не мислят, че са изложени на риск, ако имат продължителни моногамни отношения. Британските експерти смятат данните от проучването за тревожни.Според специалистите моногамията не предотвратява риска от заразяване с вируса, от който в определен момент от живота си се заразяват 80% от хората. Симптомите на ЧПВ често не се проявяват в продължение на години и мъжете, и жените могат да се заразят няколко пъти през живота си.Анкетата показала още, че около 7% от хората предполагат, че ако партньорът им е диагностициран с ЧПВ, значи е изневерявал.17% от всички запитани и една четвърт от респондентите на възраст над 55 години, са заявили, че сексуалната разкрепостеност е основен фактор за риск от развитие на рак на шийката на матката. Малко повече от една пета от запитаните са признали, че нямат представа как се предава папилома вирусът, а 52% са отговорили, че не знаят как се заразяват мъжете и жените.Във Великобритания от 2008 г. се прави ваксина срещу ЧПВ на всички момичета на възраст 12-13 години. От септември тази година се въвежда такава ваксина и за момчетата, тъй като според медиците папилома вирусът е причина за развитието на рак при мъжете в над 2500 случаи, а в 650 са причина за смърт от рак на гърлото и устната кухина.42% от жените участвали в изследването са убедени, че не е нужно да се изследват за рак на маточната шийка, ако вече са били ваксинирани срещу заболяването. Около 44% са признали, че не са посетили лекаря си, дори след като са получили покана да го направят. Около една четвърт от лицата на възраст над 55 години са заявили, че едва ли и в бъдеще ще се подложат на такова изследване.С човешкия папилома вирус се обозначават група вируси, които поразяват кожата и лигавиците. Разпространява се чрез вагинален и анален секс, а също и чрез контакт на кожата с гениталиите.Осем от десет души се заразяват с този вирус. Съществуват над 100 разновидности на ЧПВ и около 30 от тях  въздействат в областта на половите органи. Гениталните инфекции на ЧПВ са разпространени и много опасни.Симптомите често се проявяват години след заразяването, а повечето случаи остават нелекувани. Човешкият папилома вирус може да предизвика ръст на брадавиците, рак на шийката на матката, гърлото, ануса, влагалището и пениса.", "date": "2019.09.09", "title": "Учените развенчаха опасните митове за човешкия папилома вирус"}
{"url": "https://offnews.bg/obshtestvo/zapochvat-nominatciite-za-konkursa-znak-za-kachestvo-na-sofijskia-un-710886.html", "text": "Започна процедурата за номиниране на кандидати във второто издание на конкурса \"Знак за качество на Софийския университет \"Св. Климент Охридски\".През 2018 г., по инициатива на Университетския център по управление на качеството, с решение на Академичния съвет на СУ бе учредена наградата „Знак за качество“. В навечерието на патронния празник на университета и по повод на 130-годишнината се проведе официалната церемония по връчване на отличието.Предстои второто издание на конкурса. За участие в него могат да бъдат номинирани преподаватели и служители от администрацията; екипи (в това число проектни екипи, комисии, работни групи, отдели и др.), както и структурни звена (катедри, факултети, департаменти и др.) от състава на Софийския университет с принос в развитието и утвърждаването на системата за управление на качеството.Номинациите са в следните категории:Документите за кандидатстване се приемат в срок до 15 октомври 2019 г. За повече информация", "date": "2019.09.09", "title": "Започват номинациите за конкурса ''Знак за качество на Софийския университет''"}
{"url": "https://offnews.bg/futbol/zashtitnikat-serhio-ramos-e-s-naj-mnogo-golove-za-ispania-v-kvalifikat-710849.html", "text": "Нападателите на Испания не спират да бележат голове в квалификациите за Евро 2020, но по-точен от тях е капитанът на \"Ла Фурия\" и централен защитник Серхио Рамос.Лидерът на Реал Мадрид е голмайстор на иберийците с 4 попадения, макар 3 от тях да са от дузпи. Той се разписа във вратите на Норвегия, Фарьорски острови, Швеция и Румъния по веднъж.След Рамос се нареждат трима нападатели с по 3 гола - Родриго, Алваро Мората и Пако Алкасер. По едно попадение имат Хесус Навас, Хосе Гая и Микел Оярсабал.Много футболисти са записали поне една асистенция - 10. С по две са само Жорди Алба и Тиаго. Другите, които са подали веднъж на свой съотборник за гол, са: Марио Ермосо, Хесус Навас, Иско, Яго Аспас, Марко Асенсио, Фабиан Руис, Микел Оярсабал и Хосе Гая.През миналата година Серхио Рамос остана на второ място като голмайстор на Испания. И тогава той имаше 4 попадения.Тогава защитникът подели \"среброто\" с Диего Коща. Те отстъпиха само на Иско, който се разписа 5 пъти. През 2019-а Иско още чака гол.", "date": "2019.09.09", "title": "Защитникът Серхио Рамос е с най-много голове за Испания в квалификациите"}
{"url": "https://offnews.bg/politika/ruskiat-poslanik-savetskite-voini-sa-varveli-iz-balgaria-bez-nito-edi-710884.html", "text": "В присъствието на стотици гости в Руския културно-информационен център в София днес беше открита документална експозиция \"Пътят към Победата: Историческите източници разказват\", посветена \"на 75 години от освобождението на Източна Европа от нацизма\", съобщиха тази вечер от пресцентъра на руското посолство.Изложбата беше представена от посланика на Русия в България Анатолий Макаров, изпълнителния директор на Фондацията \"История на Отечеството\" Константин Могилевский, научния директор на Руското военноисторическо дружество Михаил Мягков и председателя на Българския антифашистки съюз Симеон Игнатов.Посланикът на Русия подчерта, че \"тези дни преди 75 години българският народ с ликуване и радост е посрещал Червената армия.\" Той отбеляза, че \"съветските воини са вървели из страната без нито един куршум и са преследвали една единствена цел – да избавят народа на България от нацизма.\"Константин Могилевски отбеляза, че над подготовката на експозицията се е трудил \"голям екип от професионалисти, които са вършели своята работа с голямо уважение към българската история и българския народ.\"Михаил Мягков акцентира, че \"Русия никога няма да забрави, че заедно с Червената Армия в борба срещу хитлеристката Германия рамо до рамо са се сражавали и български войници, десетки хиляди от които също са дали своя живот за свобода на Европа.\"Отворената днес експозиция с архивни документи за историята на Втората световна война ще бъде в РКИЦ до края на седмицата.", "date": "2019.09.09", "title": "Руският посланик: Съветските воини са вървели из България без нито един куршум"}
{"url": "https://offnews.bg/medii/pravo-na-otgovor-dostapat-do-regionalnite-sajtove-v-dariknews-bg-ne-e-710833.html", "text": "Достъпът на екипите до регионалните сайтове в Dariknews.bg не е отнет, а е предоставен само на щатни служители заради административните изисквания относно киберсигурността.Това се казва в позиция на Нова Броудкастинг Груп, изпратена до OFFNews по повод публикацията \"Домусчиеви започнаха да режат регионалните сайтове на Дарик\".Публикуваме текста на позицията без редакторска намеса:", "date": "2019.09.09", "title": "Право на отговор: Достъпът до регионалните сайтове в Dariknews.bg не е отнет, а е предоставен само на щатни служители"}
{"url": "https://offnews.bg/kultura/ofitcer-i-shpionin-na-roman-polanski-otkriva-cinelibri-2019-710850.html", "text": "Новият филм на Роман Полански дава старт на петото юбилейно издание на международния кино-литературен фестивал CineLibri! Тържествената церемония по откриването ще се състои на 5 октомври в зала 1 на НДК от 19:00 ч. и ще бъде съпроводена с космически акустичен пърформънс на Мила Робърт, официално представяне на програмата и гостите на фестивала.Копродукцията на Франция и Италия „Офицер и шпионин”, адаптация по бестселъра на Робърт Харис, чиито книги са преведени на 37 езика, ще бъде показана у нас след официалната си премиера в рамките на 76-ото издание на кинофестивала във Венеция. На практика това ще бъде второто излъчване на филма в света. Появата на Полански във Венеция за пореден път разбуни духовете и предизвика полярни реакции, но това не попречи на филма да влезе в конкурсната програма и да отнесе номинация за „Златен лъв”. Полско-френският режисьор, сценарист и продуцент от еврейски произход си остава едно от най-авторитетните имена в съвременната кинематография. Достатъчно е да споменем творби като „Китайски квартал” (1974), „Тес” (1979), „Горчива луна” (1992) и „Пианистът” (2002).„Офицер и шпионин” е естетски поднесено съчетание на историческа драма и трилър с внушителен бюджет и първокласен кастинг, в който блестят имената на Жан Дюжарден („Артистът”), Луи Гарел („Изключителният Годар”), Матю Алмарик („Скафандърът и пеперудата”), Еманюел Сене („Венера в кожи”). Сюжетът ни пренася в Париж от 1895 година, когато, несправедливо обвинен в предателство, младият еврейски офицер Алфред Драйфус е осъден на доживотен затвор на Дяволския остров и е разжалван публично пред огромна тълпа. Възкресявайки скандала, който привлича вниманието на целия свят в навечерието на XX век, Робърт Харис ни разказва една история, която звучи изумително актуално и днес - история за лов на вещици, тайни трибунали, неуправляеми разузнавателни агенции, съдбата на доносници – изградена с безспорно майсторство, което е отличителен белег на всичките му бестселъри. Полански и Харис вече имат в актива си плодотворно сътрудничество в лицето на филма „Писател в сянка”(2010), удостоен с над 30 отличия.Между 5 и 20 октомври зрителите на CineLibri ще станат свидетели на забележителни филмови и литературни премиери, ще се срещнат с кинорежисьори от световна величина и други ярки фигури от света на изкуството. Предстоят знакови чествания, бляскави галавечери на различни култури, паралелни образователни събития и конкурси. Тази година фестивалът ще се състои в София, Пловдив, Варна, Бургас, Габрово, Велико Търново и Стара Загора под мотото „Петото измерение” и ще покаже превъзходна селекция от 55 филмови продукции, завършени през последната година.Билетите са в продажба на сайта на CineLibri и на касата на НДК с промоционална цена от 10 лв. за early birds, валидна до 18 септември. След 18 септември редовната цена на билетите ще бъде 12/15 лв.", "date": "2019.09.09", "title": "'Офицер и шпионин' на Роман Полански открива CineLibri 2019"}
{"url": "https://offnews.bg/analizi-i-komentari/kakvo-se-sluchva-v-iuzhna-afrika-710856.html", "text": "През последните няколко дни светът насочи очи към Южна Африка и най-вече към Йоханесбург, където бяха извършени множество нападения срещу чужденци или хора, родени в Южна Африка, чиито родители са били имигранти, опожарявания на техните магазини и разрушаване на собствеността им. До момента минимум десет души са убити, стотици са ранени, а щетите върху бизнесите, които са унищожени тепърва ще бъдат изчислявани.Тази ескалация на напрежението за много медии изглежда като изненадващ конфликт, но подобни проблеми тлеят от години под повърхността на южноафриканското общество. Нужно е само да припомним убийството на 21 сомалийци през 2006 г., ксенофобските бунтове през 2008 г., когато бяха убити 60 човека, убийствата на 14 чужденци през 2017 г. На практика няма година, в която в Южна Африка да не са извършвани множество атаки, в които са атакувани здравето, живота и собствеността единствено и само на чужденци, основно от Нигерия, Замбия, Сомалия и Малави, но не липсват атаки и срещу собственици на магазини от Пакистан, Бангладеш и Гана, както и срещу граждани на самата Южна Африка, които обаче имат различен от местния етнически произход.Именно това постоянно напрежение мотивира външния министър на Нигерия Джефри Ониама да излезе с официална позиция, завършваща с категоричното“Enough is enough”Ако има нещо положително, което може да се изтъкне в контекста на напрежението в една от най-богатите африкански страни, то е по-сериозното внимание на световните медии. Африка ще има все по-голямо политическо и икономическо влияние в бъдеще и познаването на отделните райони, историята, проблемите, конфликтите, успешните и неуспешните примери ще бъде от полза за всички, включително и за западния свят, който често, в моменти на арогантно умопомрачение от военна и финансова преднина пред останалия свят, не се съобразява с миналото на африканските народи и отношенията помежду им, което води до необмислени намеси, илюзорни политически действия и допълнително дестабилизиране на целия континент. Континент, който има нужда точно от стабилност, за да разкрие и развие потенциала, с който разполага.Какво и защо се случва в Южна Африка?Основният въпрос, който се задава, е дали атаките и нападенията срещу мигранти са ксенофобски или икономически мотивирани. Истината е, че и двете твърдения са верни и се подсилват взаимно. Голяма част от африканските държави изживяват период на осезаемо икономическо развитие спрямо базата, на която стъпват. 15 от 30-те най-бързо развиващи се икономики за 2018 година са държави в Африка. Средният растеж на БВП на континента за миналата година е 3,6%, а в Южна Африка растежът е едва около 0,7%, което отрежда на страната място сред най-слабо представителите се африкански държави. Негативна тенденция за слаб растеж, от която страна не успява да излезе вече 7 години.Слабият растеж, комбиниран с изключително високата безработица от 29% (най-високата в страната, откакто е измервана), поставя Южна Африка в Топ 3 на държавите на континента по този негативен показател. Той и все по-засилващите се във времето ксенофобски нагласи срещу чужденците гарантират бруталните инциденти, на които ставаме свидетели. Въпреки реакцията на полицията и бурно изразения протест на много африкански лидери, подкрепени от улични протести срещу нападенията над техни сънародници в много държави на континента, подобни атаки срещу чернокожи чужденци в Южна Африка ще продължават да избухват през известно време, тъй като, подобно на почти всяка друга държава в света при лоша или влошаваща се икономическа ситуация, отделни социални групи, които се чувстват застрашени от изключване от пазара на труда, обръщат гнева си към имигрантите в страната. Обвиняват ги, че крадат работните места на местните и се превръщат в допълнителни конкуренти за и без това ограничените възможности за работа и професионално развитие.Ограничени инциденти или тенденция с бъдеще?Вълните от нападения срещу чужденци от други африкански страни в големите южноафрикански градски центрове ще се влияят основно от икономическите успехи или провали на правителството, както и от способността му да гарантира сигурност на чуждестранните работници и инвеститори, бидейки поставено под огромен натиск от политическите лидери на почти всички останали африкански държави - много от които вече бойкотираха различни събития и инициативи, свързани с Южна Африка в знак на протест срещу случващото се в една от най-влиятелните страни на континента.Събитията в Южна Африка ще подложат на допълнителен натиск управляващата партия Африкански национален конгрес и президента на Южноафриканската република Сирил Рамафоса, които продължават да губят обществено доверие, неуспявайки напълно да се отърсят от тежкото наследство на президента Джейкъб Зума, който управлява страната в продължение на близо 10 години до февруари 2019 г., и чието управление беше изпълнено с десетки обвинения в корупция, скандали и икономически проблеми.", "date": "2019.09.09", "title": "Какво се случва в Южна Африка?"}
{"url": "https://offnews.bg/obshtestvo/otcvetiha-v-karvavo-fontana-v-doktorskata-gradina-po-sluchaj-9-septemv-710854.html", "text": "Фонтанът в Докторската градина осъмна с \"кървава\" вода на 9 септември и надпис \"Честит празник, неблагодарници\". Не чувствам ръцете си окървавени, по някакъв начин ми олекна. Няма вандализъм, изкуството не трябва да бъде плахо. Позицията ми е морална, не е толкова политическа\", казва авторът на кървавия фонтан Андрей Врабчев пред Bulgaria ON AIR. Пред OFFNews служителят, охраняващ Докторската градина, призна, че не е разбрал кой и кога е извършил провокативното действие. „Дойдоха много рано сутринта, хора с много камери. Какви са не знам. Струпаха разни неща и в един момент са сложили нещо във водата. Аз бях някъде из обекта, не съм ги видял“, разказа мъжът. На въпроса дали веднага е сигнализирал на полицията, той отговаря, че не е, защото не е знаел дали е нарушение.„ Моето мнение е позитивно. Кое му е вандалското, паметникът на Съветската армия също е оцветен. Това е изразяване на мнение. Това е символ на победата над фашизма, макар е се мъчат да го неглижират, да се интерпретира по друг начин. Факт е, че ако не бяха руснаците, цяла Европа щеше да е под ботуша на Хитлер и това не трябва да се забравя\", споделя възрастна дама пред гледката на фонтана.Друг минувач обаче нарече видяното „вандалска проява“.", "date": "2019.09.09", "title": "Оцветиха в кърваво фонтана в Докторската градина по случай 9 септември"}
{"url": "https://offnews.bg/zdrave/stvolovi-kletki-vazstanoviha-zrenieto-na-mazh-sled-25-godini-slepota-710866.html", "text": "Жертва на атака със сярна киселина получи възможност отново да вижда, след уникална терапия със стволови клетки, съобщава Daily Mail.44-годишният англичанин Джеймс О'Брайън възстановил зрението си след като преди 25 години ослепял при атака със сярна киселина. По това време е бил на 18 години и е пострадал случайно, тъй като не той е бил обектът на нападението.Днес, вече на 44 години, той е първият пациент в историята на британската медицина, който е преминал процедура с присаждане на стволови клетки взети от здравото му ляво око.Според медиците тази операция открива възможност хиляди други хора, жертви на подобни атаки, да възстановят зрението си. Лекарите от Лондонската болница са разработвали технологията 20 години и планират да правят по една такава операция месечно.До провеждането на процедурата, Джеймс не е бил в състояние да види дори офталмологичната таблица, камо ли по-големите букви в нея. Сега вижда добре до третата линия и зрението му постепенно се подобрява.През първия етап от манипулацията хирурзите извлекли стволови клетки от лявото око на пациента, след това ги изпратили в лаборатория в Италия, където са били „отглеждани“ в продължение на 6 месеца. На следващия етап от пострадалото око била извлечена наранената тъкан, която заменили с получените обратно стволови клетки.След година медиците имплантирали в окото ретина от трупен донор. Новите стволови клетки възстановили функционално ретината и възродили зрението на мъжа.", "date": "2019.09.09", "title": "Стволови клетки възстановиха зрението на мъж след 25 години слепота"}
{"url": "https://offnews.bg/zdrave/lekari-detcata-da-ne-prekarvat-poveche-ot-2-chasa-na-den-pred-ekranit-710835.html", "text": "Децата, които прекарват повече от два часа дневно пред екрани на компютри, телевизори, таблети, смартфони, са с по-лоши когнитивни способности в сравнение с връстниците си, които остават за по-ограничен период пред подобни екрани, сочат резултатите от изследване, цитирани от Франс прес.Изследването на учени от Детската болница в Онтарио и университета Карлтън в Отава, Канада, обхвана 4520 деца на възраст между 8 и 11 години в 20 града в САЩ.Децата прекарвали средно 3,5 часа дневно пред екраните, т.е. повече от канадските препоръки, според които трябва да остават по-малко от 2 часа пред подобни екрани, да спят 9-11 часа и да са физически активни най-малко 1 час дневно.Участниците попълнили въпросници. Оказало се, че едва 20 процента от децата следват трите препоръки, докато 29 процента не следват нито една от тях. 51 процента спят достатъчно, 37 процента прекарват по-малко от 2 часа пред екраните, а едва 18 процента са физически активни най-малко 1 час дневно.След когнитивни тестове, свързани с паметта, реакциите и концентрацията, била установена ясна връзка между прекараното пред екраните време, съня и резултатите на децата.\"Констатирахме, че прекарването на повече от два часа пред екраните намалява когнитивните им способности\", заяви д-р Джереми Уолш от Детската болница в Онтарио.", "date": "2019.09.09", "title": "Лекари: Децата да не прекарват повече от 2 часа на ден пред екраните"}
{"url": "https://offnews.bg/bojni/antani-dzhoshua-shte-se-bie-s-niakoj-ot-krachmata-ako-pobedi-andi-rui-710857.html", "text": "Бившият световен шампион в тежката категория на професионалния бокс Антъни Джошуа винаги е казвал, че иска да се бие с Дионтей Уайлдър или Тайсън Фюри.Сега обаче британецът сподели, че има желание да се изправи срещу някой далеч по-лек противник. Това ще се случи при евентуална победа над шампиона на WBA, WBO, IBF и IBO Анди Руис младши.Двамата ще проведат реванш на 7 декември в Саудитска Арабия. Мексиканецът шокира Джошуа на 1 юни в \"Медисън Скуеър Гардън\" в Ню Йорк, за да му нанесе първа загуба в професионалната кариера и да вземе шампионските пояси на IBF, WBA, WBO. \"Ще се бия с някой човек от кръчмата. Това правят всички в тежка категория, нали? Казах си: 'Защо да се бия с всички тези сериозни съперници'. Ще проведа лесна битка.Ето защо, когато ме попитате с кого ще се бия в следващия си двубой, ще ви отговоря, че ще се изправя срещу когото поискам.Не ми говорете нито за Уайлдър, нито за Фюри. Приемете го както искате, но такава е ситуацията в тежка категория\", каза Джошуа.", "date": "2019.09.09", "title": "Антъни Джошуа ще се бие с някой от кръчмата, ако победи Анди Руис"}
{"url": "https://offnews.bg/zdrave/podpisaha-memorandum-protiv-reklamata-na-tiutiunevi-izdelia-710848.html", "text": "Граждански организации и институции се ангажираха да противодействат на рекламата, промотирането и спонсорството на тютюневата индустрия у нас. На пресконференция в БТА днес те подписаха меморандум, иницииран от Коалиция за живот без тютюнев дим, с подкрепата на СЗО и Уницеф, в партньорство с Министерството на здравеопазването.Подписването на документа е в изпълнение на насоките по чл. 13 от Рамковата конвенция на СЗО за контрол на тютюна.От Гражданската Коалиция за живот без тютюнев дим, офисът на СЗО в България, офисът на UNICEF в България, Община Кюстендил, сдружение “България без дим”, фондация “БлуЛинк”, PR Care и Портал на пациента се ангажираха да работят против на рекламата, промоцията и спонсорството на тютюневи изделия като не приемат финансова или друга подкрепа от страна на индустрията.По думите на д-р Гергана Гешанова, председател на Коалицията за живот без тютюнев дим, популяризирането на тютюневите изделия задълбочава тежката зависимост на българското общество от тютюнопушенето и тютюневата индустрия.Според д-р Скендер Сила, представител на СЗО за България подписването на този меморандум е стъпка в правилната посока към изпълнението на ангажиментите на страната към Рамковата конвенция за контрол на тютюна.Участниците в пресконференцията призоваха всички организации и институции, които подкрепят каузата за ограничаване на рекламата, промоцията и спонсорството от страна на тютюневата индустрия, да подпишат меморандума и да се включат в работната група по тези проблеми.", "date": "2019.09.09", "title": "Подписаха меморандум против рекламата на тютюневи изделия"}
{"url": "https://offnews.bg/politika/balgarskiat-resor-v-evrokomisiata-shte-e-moderen-i-s-pone-tri-pati-pov-710861.html", "text": "\"Аз съм убеден съм, че ще имаме ресор, който ще ни харесва, ще е модерен и ще е достоен за България и поне три пъти по-голямо финансиране от досегашното.\" Така премиерът Бойко Борисов отговори на журналистически въпрос относно информацията, че България ще получи \"Образование и култура\" в новата Европейска комисия, а не желания от нас ресор \"Киберсигурност\".Борисов коментира темата след медийни публикации, които засега не намират потвърждение, тъй като официалното обявяване на ресорите предстои. Той бе попитан по време на откриването на модернизирането на учебната база на Националната спортна академия \"Васил Левски\" на ул. \"Гургулят\" 1, където премиерът се похвали, че за образователна инфраструктура в страната се отпускат близо 1 милиард лева.Общото финансиране на обекта е 3 755 636 лв. От него националното финансиране е 525 000 лв. Проектът включва ремонт на старата сграда и изграждане на нова спортна зала.В учебната база на НСА е осигурено ново обзавеждане и оборудване на учебните зали и кабинети, на конферентната зала, библиотеката, читалнята, както и на фитнес залата и съблекалните.", "date": "2019.09.09", "title": "Българският ресор в Еврокомисията щe е модерен и с поне три пъти повече пари, твърди премиерът Борисов"}
{"url": "https://offnews.bg/zdrave/nov-sluchaj-na-agresia-kam-meditci-710860.html", "text": "Двама лекари и четири медицински сестри от Специализираната белодробна болница „Д-р Трейман“ във Велико Търново са били бити и обиждани от пациентка и нейни близки, съобщава здравният портал zdrave.net, цитирайки регионалния всекидневник „Борба“.Издевателството над специалистите е станало в късния следобед в сряда, а причината – желанието на пациентката и роднините й да бъде излекувана веднага. Жената е била хоспитализирана през август заради пневмония, но по собствено желание е напуснала стационара, за да отиде на… сватба. Когато се върнала, вследствие на недовършената терапия, здравето й било влошено. Въпреки че първоначалното лечение останало за сметка на болницата, медиците решили отново да я приемат в клиниката.„Скандалът избухва, защото близките на жената са възмутени, че лечението продължава все още, и очакват тя да бъде излекувана едва ли не с магия. Няма обяснение за агресията на нискоинтелигентни, неквалифицирани и абсолютно невъзпитани хора върху четири медицински сестри и двама лекари, които се опитват да помогнат на тяхната близка. Повод за разправията става това, че пациентката е повишила температурата си до 37 градуса!“, заяви управителят на респираторната болница д-р Стела Денчева.По думите й придружителите на болната са крещели: „Заповядвам ти веднага да излекуваш майка ми, щото си длъжна“. Последвали словесни нападки и обиди, а после пациентката и четирима нейни близки проявили физическа агресия срещу дежурния персонал.„Няма обяснение за агресията, изискваща криворазбрани задължения от медиците, само защото са положили Хипократова клетва! Няма обяснение и професионализмът на нагрубените медицински специалисти и физически наранената медицинска сестра, които, стискайки зъби, залагат на дълга си и продължават да обгрижват агресорката, която продължава лечението си в болницата, защото здравното заведение не може да откаже медицинска помощ“, допълва д-р Денчева.Управителката на специализираната клиника призова за съпричастност към нападнатите й колеги и остро осъждане на непристойното поведение на пациентката и близките й.За случая д-р Денчева вече е информирала Регионалната асоциация на професионалистите по здравни грижи и Районната лекарска колегия във Велико Търново. Местната съсловна организация обяви след нападението на медицинската сестра в Горна Оряховица тази година, че ще поеме правната защита на лекарите, станали обект на насилие на работното им място.", "date": "2019.09.09", "title": "Нов случай на агресия към медици"}
{"url": "https://offnews.bg/politika/fandakova-konkursat-za-firmite-koito-shte-chistiat-sofia-niama-da-p-710862.html", "text": "Фирмите, които участват в конкурса за сметоизвозване в София няма да бъдат класирани преди изборите. Очаквам не по-малко от два месеца комисията да работи по преглеждането на документите, преди да се вземе каквото и да било решение. Днес в 17 ч. изтича срокът за подаване на документите, тогава ще стане ясно колко и кои фирми ще участват в него заяви столичният кмет Йорданка Фандъкова по БНР. Поводът са изразените съмнения от кандидата за кмет Мая Манолова, че конкурсите за чистотата се организират, преди да се изтекли действащите договори. Фандъкова обаче беше категорична, че няма да допусне градът да бъде вкаран в криза с боклука и призова да бъде сезирана при всякакви съмнения относно честността на конкурса. Заложихме много по-тежки условия за фирмите в интерес на чистотата на града, увери столичният кмет и кандидат за нов мандат Фандъкова. ", "date": "2019.09.09", "title": "Фандъкова: Конкурсът за фирмите, които ще чистят София, няма да приключи преди вота"}
{"url": "https://offnews.bg/politika/ia-elate-pilentca-milko-kalajdzhiev-shte-stava-kmet-na-svilengrad-ot-710851.html", "text": "Легендата на българския попфолк Милко Калайджиев ще се кандидатира за кмет на Свиленград, издигнат от ДПС. Това потвърди той пред бТВ.Изпълнителят на \"Я елате пиленца при батко\" обясни, че десетина дни е премислял дали да приеме офертата на партията на Мустафа Карадайъ и че съпругата му не била възхитена от възможността да стане градоначалник на най-митничарския град в България.Калайджиев е член на ДПС от преди повече от година.Като важно свое качество, което би му помогнало много в кметските дела, Калайджиев посочи дисциплината.Той се зарече да да бъде най-усмихнатият кандидат.", "date": "2019.09.09", "title": "Я елате пиленца: Милко Калайджиев ще става кмет на Свиленград от ДПС"}
{"url": "https://offnews.bg/interviu/ejmi-lij-ot-evanescence-pred-offnews-muzikata-e-kliuchat-kam-palnata-710811.html", "text": "- Здравей и благодаря, че се съгласи на това интервю. Пожелавам на теб и цялата банда приятен престой в България.Чувал съм, че в последните години в САЩ обучението по класическа музика е на заден план. Учениците и училищата вече не отделят много време за инструменти като цигулка и пиано. Наистина ли е така?- Знам,че все още има много родители, които поставят музикалното обучение на децата си като приоритет, записват ги на частни или групови уроци или сами предават умението по старомодния начин. Аз имах и двете - страшно много исках да свиря на пиано и баба и дядо плащаха за уроците през училищните ми години. След това баща ми ме научи да свиря на китара, когато порастнах и проявих интерес.Но не всеки има този късмет. В училищата обикновенно изкуствата пострадват първи, когато е нужно да се намалят разходите. Просто на музиката не се гледа като нещо първостепенно и важно за повечето деца, а тя всъщност е. Хората стават все по-заети, а музиката отнема много търпение и постоянство, което всякаш липсва все повече, а и ми се струва, че повечето деца вече искат да бъдат социални. Посвещаването на един инструмент е в по-голямата си част самотно занимание, освен когато станеш наистина добър и можеш да свириш с приятелите си.Според мен музиката е ключът към пълната сила на съзнанието. Тя е като втори език, друг метод за комуникация, без думи. Тя дори може да помогне за усвояването на математиката. Когато сборът от уравнението дава интересно за слушане произведение, това може да ви накара да искате да я разбирате. Мен успя да ме накара! Също така тя е универсален език, който позволява дълбокото разбиране на човешкото сърце и вътрешните прилики помежду ни. Не знам как бих се справила с училищните ми години без нея. Тогава тя бе най-добрият ми приятел.- Какво те вдъхнови да се захванеш с това като дете - родителите ти, учителите ти или някои артисти?- Всички те. Баща ми свири на много инструменти и също така беше радио DJ, така че винаги съм имала допир до музиката докато растях. Влюбвах се в артисти, които ме вдъхновяваха да създавам моя собствена музика и имах прекрасни учители, които ме подкрепяха и окуражаваха в музикалните и визуални изкуства. Благодарна съм на всички тях.- Говорила си много за това да бъдеш жена в музикалната индустрия. Какво се промени в нея след първия ти албум?- Определено виждам все повече и повече жени да успяват в рок, метъл и алтърнатив средите и смятам, че като пол получаваме повече уважение като артисти. В началото постоянно усещах нуждата да доказвам, че не съм просто сладка, глупава певица пред банда от момчета, вършещи цялата работа. Сега не смятам, че хората мислят така. Толкова много жени са доказали таланта си и вече не е изненада да видиш жена пред бандата, на барабаните, да продуцира или каквато и да е роля, която преди се е смятала за нещо, което само мъжете могат.- Знаем че сексът продава, но ми се струва, че напоследък индустрията залага твърде много на това изпълнителите, артистите и актьорите да бъдат сексуално привлекателни. Какво смяташ по въпроса?- Не мисля, че това е нещо ново. Винаги ми е изглеждало така, откакто съм запозната с поп културата. Сексуалността може да бъде красива, но когато бъде експлатирана за пари, просто изглежда евтина и безинтересна за мен.- Знам, че отстояваш силна позиция по въпроса, за това ще те питам последно нещо по темата. Според теб индустрията принуждава ли жените (и до някаква степен мъжете) да наблягат на сексуалната привлекателност в работата, поведението и външния им вид или го правят по свое желание? - Никой не може да те принуди да правиш нещо определно нещо. Просто е. Това е най-бързият и лесен начин да получиш внимание. Проблемът е, че това внимание идва на цената на правдоподобност. Защо би заложил на нещо такова, за да получуш внимание, ако търсиш признание за таланта си?- Какво можем да очакваме от новияталбум, който ще чуем през 2020 г.? Звук подобен на \"Imperfection\" и \"Synthesis\" или \"Bring me to Life\"?- Не мога да го определя за момента, но във всеки случай ще бъде страхотно!- Представи си, че можеш да бъдеш на сцена с трима артисти - живи или не. Кои ще бъдат те и защо?- Бьорк, Тим Бъртън и Бетовен. Всички те ме пленяват по различен начин и би било страхотно да погледна в тяхното съзнание, в процеса им на творене.- След толкова години в турнета из целия свят, какво ти прави най-голямо впечатление, когато посетиш нова страна или място?- Идвайки от Америка, нашата страна е много млада. В Европа посещаваме сгради на хиляди години и това направо ни изумява. Един от последните ни концерти беше в колизеум във Верона, построен през 30-та г. сл. Хр. Духът на това място, цялата история, която витае във въздуха, всичко това е неописуемо. Никога няма да го забравим.- Последно, може би банален въпрос, но какъв съвет би дала на себе си на 18 години, както и на бъдещите музиканти?1. Не си дебела.2. Не си фалшива.3. Не губи време в размисли за мнението на хората. Фокусирай се в това да изживееш момента, защото всичко се променя по-бързо, отколкото можеш да си представиш, и хората и преживяванията, които обичаш, ще ти липсват, когато вече ги няма.- Какво би казала на българските си фенове?- Нямаме търпение за концерта! Ще се видим скоро!", "date": "2019.09.09", "title": "Ейми Лий от Evanescence пред OFFNews: Музиката е ключът към пълната сила на съзнанието"}
{"url": "https://offnews.bg/tenis/medvedev-tazi-nosht-vinagi-shte-ostane-v-saznanieto-mi-710826.html", "text": "Тенисистът Данил Медведев специално поздрави суперзвездата Рафаел Надал за неговата 19-а титла в турнир от Големия шлем. Матадора победи руснака с 7:5, 6:3, 5:7, 4:6, 6:4 на финала на US Open и си осигури четвърта титла в Ню Йорк.\"На първо място искам да поздравя Рафа за 19-та му титла от Големия шлем. Това е нещо немислимо, изумително. Поздравявам и екипа му, който върши невероятна работа.Много е тежко да се играе срещу него. Гледах върху екрана, където изписваха всичките му 19 титли и се чудех ако бях спечелил аз, какво щяха да излъчат.Това, което Надал прави за тениса цялостно, е невероятно. Благодаря ти и отново, поздравления. Чудех се какво трябва да говоря сега. .Тази нощ винаги ще остане в съзнанието ми, тъй като играх на най-големия корт в света на тениса. Беше наелектризиращо. Освирквахте ме с право. Мога да се променя, все пак съм човек, който допуска грешки. Благодаря ви от сърце\", каза Медведев.", "date": "2019.09.09", "title": "Медведев: Тази нощ винаги ще остане в съзнанието ми"}
{"url": "https://offnews.bg/futbol/petar-zanev-ostava-kapitan-na-tcska-badeshteto-na-nikolaj-bodurov-e-n-710829.html", "text": "Петър Занев остава постоянен капитан на ЦСКА, пише \"Тема спорт\". Показателен за това е фактът, че в контролата с Поморие той носеше лентата, докато беше заедно на терена с Рубен Пинто.В началото на сезона Занев бе трети в йерархията след Николай Бодуров и португалския халф. Пинто се завърна в игра след точно 50 дни извън терените. Той за последно игра при загубата с 1:3 от Черно море на \"Армията\". Оттогава дори не е попадал в групата на \"червените\".През миналата седмица е имало разговор между полузащитника и Люпко Петрович, след който той е амнистиран. Все още не е ясно как ще се процедира с Николай Бодуров, но се очаква и той скоро да се завърне в игра.Сръбският специалист отказва да коментира играта на защитника на \"червените\" в квалификацията между България и Англия, загубена от \"трикольорите\" с 0:4.Бодуров започна като титуляр и това бе първи негов мач от август насам, когато бе отстранен от първия отбор на столичани.\"Не искам да говоря. Не работя в националния отбор, нямам право да коментирам, а и не искам. Мога да дам коментар само за моя отбор - за тренировките, за мачовете, но не и за селекцията ви\", заяви Петрович пред \"Тема спорт\".В последно време се появиха информации, че Бодуров може да бъде амнистиран и отново да играе за ЦСКА. Подобно нещо се случи с Рубен Пинто, който взе участие в контролата с Поморие.", "date": "2019.09.09", "title": "Петър Занев остава капитан на ЦСКА, бъдещето на Николай Бодуров е неясно"}
{"url": "https://offnews.bg/zdrave/7-godishno-dete-s-ushna-infektcia-pochina-sled-lechenie-s-homeopatia-710841.html", "text": "7-годишно дете почина от ушно възпаление в Италия, защото родителите му отказвали да го лекуват с антибиотик, съобщава Нова телевизия. Италианските власти ги дават на съд. Родителите на момченцето били привърженици на хомеопатичното лечение и не смятали за необходимо да свалят температурата на сина си с медикаменти. Лекували го само с противовъзпалителни билки. Те били и против ваксините.Според прокурора, повдигнал обвинение срещу родителите, те са предизвикали смъртта на детето си, въпреки всички сигнали, че билките не били достатъчни да преборят отита.7-годишният Франческо издъхнал в болницата в Анкона, където постъпил, след като обикновено ушно възпаление се изострило и преминало в енцефалит. Това казват лекарите, а според прокуратурата, причината за смъртта му е безотговорното поведение на неговите родители и престъпното лечение на лекар хомеопат. Майката и бащата му се доверили, тъй като той лекувал детето от няколко години.След смъртта на Францеско на Ботуша се заговори за това колко е важно законодателят да се намеси, тъй като и в Италия ваксините са задължителни. Училищата и детските градини не приемат деца, ако родителите не представят документи за направени имунизации. Майките и татковците антиваксъри обаче опитаха да заобикалят закона и да изфабрикуват сертификати, за което бяха наказвани.", "date": "2019.09.09", "title": "7-годишно дете с ушна инфекция почина след лечение с хомеопатия"}
{"url": "https://offnews.bg/sviat/pilotite-na-british-earuejz-v-48-chasova-stachka-otmeneni-sa-1500-p-710830.html", "text": "Пилотите на британския авиопревозвач Бритиш еъруейз (British Airways) започнаха в полунощ местно време 48-часова стачка с искания за увеличаване на възнагражденията и подобряване на условията на труд, съобщиха Ройтерс и БТА.Заради стачката, която може да стане най-голямата в историята на компанията, 'Бритиш еъруейз' беше принудена да отмени 1500 полета. Най-малко 280 хиляди пътници ще бъдат засегнати, съобщава в. \"Дейли телеграф\". Анулиран полет за днес има и от летище София.В хода на досегашните преговори синдикатът на пилотите БАЛПА (BALPA) отхвърли предложението на авиокомпанията за вдигане на заплатите с 11,5 процента за три години. Синдикатът настоява, че това е недостатъчно, защото финансовите показатели на компанията сега й позволяват да направи на пилотите по-добро предложение.'Бритиш еъруейз' от своя страна заяви, че стачните действия са неоправдани, защото предложението й за вдигане на заплатите е \"достойно\".", "date": "2019.09.09", "title": "Пилотите на 'Бритиш еъруейз' в 48-часова стачка, отменени са 1500 полета"}
{"url": "https://offnews.bg/kultura/ekstcentrichniat-virtuoz-najdzhal-kenedi-pristiga-za-kontcerta-si-na-2-710828.html", "text": "Изключителен виртуоз и екстравагантен музикант – световноизвестният Найджъл Кенеди, реши да пристигне за предстоящия си концерт в България “Една вечер с Найджъл Кенеди”, на 21 септември в Пловдив - с кола!Изненадващо за всички, и най-вече за организаторите, цигуларят реши да покаже нестандартния си стил и по отношение на транспорта, като избра да пътува до Пловдив с лека кола и отказа самолетния билет. До града на Тепетата ще го вози личният му шофьор, а компания ще му правят мениджърът му и невероятната му цигулка. Очакваме звездата да пристигне у нас няколко дни преди дългоочакваното събитие на 21 август в “Античния театър”. Виртуозът ще отседне в луксозен хотел, където ще бъде и екипът му от 10 души. За разлика от него, музикантите му се очаква да кацнат в България със самолет.В хотелската стая на звездата ще има специално отопление с маслени радиатори, електическо пиано и огромна тераса. В тази обстановка артистът ще се отдаде на сериозни репетиции за шоуто в Пловдив, което няма да е от традиционните за него (ако изобщо думата традиционно може да се използва заедно с името на Найджъл Кенеди).В спектакъла “Една вечер с Найджъл Кенеди” ще звучат произведения от последния му албум с композиции на Гершуин, селекция от пиеси от любимия му Йохан Себастиан Бах, aвторската “Магьосникът от Лублин” и едни от най-ярките и добре познати на публиката произведения от всичките му албуми досега. На 21 септември на сцената ще бъдат и четирима великолепни музиканти: Boyle Doug – китара, Peter Adams – чело, Piotr Kulakowski – ударни и Rolf Bussalb – кирата.Световноизвестният цигулар, с рекорд в книгата на Гинес за най-продавана класическа творба на всички времена (за запис от 1989 г. на “Годишните времена” на Вивалди - с над 2 млн. продадени копия) ще свири за трети път пред пловдивска публика. Последното му гостуване на сцената на “Античния театър” бе преди три години, когато заедно с композитора Георги Андреев (и гъдулката му) оставиха без дъх пубиката с майсторските си изпълнения по време на невиждано и нечувано надсвирване.За музикантите по време на шоуто са осигурени големи количества вода, много хавлиени кърпи и прясно приготвена храна. Менюто на целия екип ще включва различни видове меса, (без свинско), зеленчуци на скара и свежи салати. Гримьорната трябва да се поддържа с темепратура 23 градуса, а важно изискане е да няма никакви цветя наоколо.Билетите за “Една вечер с Найджъл Кенеди” на 21 септември, 2019 г. на сцената на Античения театър в Пловдив се продават с пълна сила в системата на Eventim.bg. Цената им е от 30 до 45 лв., според мястото. Предлагат се и ограничено количество билети в Golden сектор (пред сцената) на цена 60 лв. за билет.Концертът е част от праграмата на Есенен салон на изкуствата, Пловдив 2019.Билети можете да намерите .Присъединете се към събитието във фейсбук .", "date": "2019.09.09", "title": "Ексцентричният виртуоз Найджъл Кенеди пристига за концерта си на 21 септември в Пловдив с кола"}
{"url": "https://offnews.bg/112/operiraha-zhenata-koiato-postrada-pri-vcherashnata-katastrofa-na-avto-710831.html", "text": "Екипът на д-р Асен Меджидиев оперира жената, която пострада във вчерашната катастрофа на автомагистрала \"Хемус\". Интервенцията на травмата на лицето е преминала успешно и пациентката се възстановява нормално, съобщават от пресцентъра на болницата.Тя и още 2 жени и един мъж са били транспортирани в Спешното отделение на \"Пирогов\", където са преминали подробни прегледи изследвания. Раните на двете жени и мъжа са били обработени, след което пациентите са били освободени от лечебното заведение.Тази сутрин министърът на здравеопазването Кирил Ананиев посети \"Пирогов\", за да се запознае със състоянието на пациентката.Пред медии изпълнителният директор на спешната университетска болница проф. Асен Балтов съобщи, че през почивните дни през \"Пирогов\" са преминали пострадали в 28 пътно-транспортни произшествия. Настанени за лечение са 8 пациенти – четирима в неврохирургия и четирима в травматология.\"Дежурствата бяха тежки през тези почивни дни. Преминали са повече от 2000 души, а са останали за лечение 400\", обясни директорът на „Пирогов\" проф. Балтов.Двамата с министър Ананиев апелираха хората да шофират внимателно.Припомняме, че при катастрофата на автомагистрала „Хемус“ автобус, пълен с пътници, се заби в ТИР. Пострадаха 7 от пътниците и шофьорът на автобуса.", "date": "2019.09.09", "title": "Оперираха жената, която пострада при вчерашната катастрофа на автомагистрала Хемус"}
{"url": "https://offnews.bg/kultura/pohodat-na-balgarskia-rok-v-ndk-710834.html", "text": "Ако помните времето, когато музиката в България се издаваше първо на плочи… Ако помните кога се родиха звездите в българския рок… Ако помните първите им концерти в една епоха, когато бунтът бе част от музиката, то Походът на българския рок е точно за вас!На 27 септември Сигнал, Ахат и Милена ще взривят Зала 1 на НДК. Очаква ни концерт, който ще събуди много спомени и неподправени емоции.Мощна експлозия от хубава рок музика, брутална селекция от парчета за публиката, сценична колаборация между три легендарни имена, които активно пишат историята на българската сцена от смутни в исторически план времена, та чак до днес, събрали и запазили най-доброто от миналото, настоящето и разбира се, непреходното бъдеще. Защото рокът е безсмъртие!Съставът, който ще покори голямата сцена, е специално подбран за ценителите на рока. Полускъпоценният камък Ахат сияе от 1986 г., когато се обединяват талантливите, дългокоси момчета от Музикалната академия и ХТИ. От онези далечни времена, чак до днес, десетилетия по-късно, Ахат разтърсват сцената и покоряват сърца. Статутът на групата в рок средите се затвърдява и от факта, че пътят, изминат оттогава, ги довежда рамо до рамо с извънземни музиканти от калибъра на Black Sabbath, Uriah Heep, Iron Maiden, Whitesnake, Deep Purple…Формулата за сценично многолетие на Ахат се крие в страшно доброто звучене на групата на живо, дълбочината на музиката им, изключителният професионализъм и поведение на музикантите.Следващата банда започва дейността си през 1978 г. Днес Сигнал са най-старата активна група в България. Проблемите в онези смутни времена с властта и забраната да бъдат пускани в ефир, само генерират по-мощна рок тежест в групата. 18 албума, 6 000 концерта и половин милион продадени плочи по-късно, Сигнал са готови повече от всякога да разтърсят вашите рок души.Примата на българския рок, иконичната Милена Славова е цветето на този зрелищен концерт. Тя започва своята кариера по 80-арски и типично за времето си. От Рок трио МИЛЕНА, през РЕВЮ, ОРИОН, ЕРА. Класирана за \"Най-добра рок-певица\" и вовеки символ на женското присъствие в бг рока. Милена има забележително участие в поредица култови фестивали и умопомрачителна соло кариера на двуезичен музикант: от тв водеща, модел, рок кралица, поданик на Англия до творец – искрен и неподправен, просто изпълнител с мисия. Милена е изключително харизматична и е абсолютно гарантирано, че всяко концертно появяване на пънк иконата носи забавление от най-високо измерение.Триумфът на рок музиката, уловен чрез емблемите на поколения рок ценители - Ахат, Сигнал и Милена, ще разтърси столицата на 27 септември в Зала 1 на НДК.", "date": "2019.09.09", "title": "Походът на българския рок в НДК"}
{"url": "https://offnews.bg/politika/gerb-s-obedineni-zemedeltci-i-bdf-za-mestnia-vot-710836.html", "text": "Председателят на ГЕРБ Бойко Борисов подписа днес в Централата на партията в София рамкови политически споразумения за местните избори с ПП „Обединени земеделци“ и ПП „Български демократически форум“. От страна на ПП „Обединени земеделци“ споразумението подписа председателят на партията Петя Ставрева, а от страна на ПП „Български демократически форум“ - председателят Жаклин Толева.С оглед на успешното партньорство от европейските избори тази пролет и постигнатата убедителна победа на тях, ръководствата на ГЕРБ, „Обединени земеделци“ и „Български демократически форум“ се договориха ползотворното сътрудничество да продължи и за местните избори, съобщиха от ГЕРБ.В документите се посочва, че структурите на ПП ГЕРБ могат да сформират коалиции с „Обединени земеделци“ и „Български демократически форум“ за съвместно явяване в различни общини чрез излъчване на обща кандидатура за кмет и обща листа с общински съветници.", "date": "2019.09.09", "title": "ГЕРБ с Обединени земеделци и БДФ за местния вот"}
{"url": "https://offnews.bg/zdrave/edna-godina-stava-validnostta-na-protokolite-za-skapostruvashto-lechen-710839.html", "text": "Удължава се срокът на валидност на протоколите за скъпоструващо лечение по Здравна каса, съобщи bTV. Те ще важат за 1 година, а не за 6 месеца, както е сега. Промяната ще облекчи пациентите с диабет, астма, множествена склероза и ревматологични заболявания, като редуцира събирането на документи и явяването пред лекарски комисии. Това няма да попречи на проследяването на състоянието на болните и как действа терапията, гарантират здравните власти.В момента около 200 хил. души вземат лекарства с протокол. Тепърва предстои да бъде преценено за кои диагнози ще се отнася.Уточнява се срокът, в който аптеките могат да изпълняват рецепти по каса на хронично болните. Кога пациентът може да вземе следващата си доза, вече зависи от това кога аптеката е отпуснала предходната, а не от датата, в която лекарят я е изписал. Ако болният взема няколко лекарства, ще може да ги получи накуп – на най-ранната възможна дата. ", "date": "2019.09.09", "title": "Една година става валидността на протоколите за скъпоструващо лечение"}
{"url": "https://offnews.bg/tenis/nadal-opitah-se-da-zadarzham-emotciata-no-v-niakoi-momenti-beshe-nev-710837.html", "text": "Испанската суперзвезда Рафаел Надал бе на седмото небе от щастие след победата на испанеца над Даниил Медведев със 7:5, 6:3, 5:7, 4:6, 6:4 на финала на турнира от Големия шлем US Open.Сълзите продължиха и по време на награждаването и той се разчувства още повече, когато мониторът на корта показваше моменти от предишните му победи.\"Успехът означава нещо специално за мен, защото мачът се превърна в много труден в един момент. И трябваше да овладея нервите си, за да победя.По някакъв начин е добре да видя всички неща, през които преминах. Да мога да остана тук до последния мач е толкова специално за мен.Преживях някои трудни моменти, особено физически. Когато имате физически проблеми, тогава нещата и психически стават много по-трудни.Опитах се да задържам емоцията, но в някои моменти беше невъзможно. Просто съм много щастлив. Този трофей означава всичко за мен днес\", каза Надал.", "date": "2019.09.09", "title": "Надал: Опитах се да задържам емоцията, но в някои моменти беше невъзможно"}
{"url": "https://offnews.bg/dw/skandalat-sas-snimkite-otvarzaha-kuchetata-710858.html", "text": "“Отвързаха кучетата”, каза колега журналист, когато се появиха голите снимки на млада жена, непозната дотогава на стотиците хиляди хора, видели лицето ѝ на сайта на ПИК. Калта бе предназначена за мъжа до жената - архитект Борислав Игнатов, кандидат за кмет на София от “Демократична България” (ДБ). И така още преди да е започнала предизборната кампания, пророчествата за мръсни избори се сбъднаха.Самосбъдващи се позорищаПървият, който пророкува \"много подли избори специално за София”, бе премиерът и лидер на ГЕРБ Бойко Борисов. Бившият омбудсман и настоящ кандидат за кмет на столицата Мая Манолова също прогнозира нечестна и агресивна кампания. Черна предизборна кампания предсказа и лидерката на БСП Корнелия Нинова. Но едва ли някой е очаквал, че ще станем свидетели на нещо толкова мръснишко и мерзко.На един човек със сигурност му се иска кампанията да е свършила - арх. Игнатов събра сили да реагира едва на третия ден от скандала. До момента няма реакция от номиниралите го - нито от “Демократична България”, нито от някоя от трите партии в обединението - “Да, България”, ДСБ и Зелените. (Ако не броим коментар във Фейсбук на лидера на “Да, България” Христо Иванов.) Последната публична позиция на “Демократична България” е по повод Съединението, само ден след публикуването на голите снимки. А на сайта на ДБ не откриваме нищо за скандала.В своята позиция арх. Игнатов заявява, че няма да се откаже от предизборната кампания. И обяснява как приятелката му е станала жертва на изнудване от страна на бившия ѝ партньор. Жената е подала жалба в МВР, \"следствието обаче остава без резултат\", пише арх. Игнатов във Фейсбук и добавя: „Сега, когато тези снимки се тиражират, ние разбираме, че те (…) се превръщат в инструмент за долнопробна атака в политическа кампания. Питам се с какво предизвиках такава грозна агресия, която хвърли човека до мен в дълбок шок и срив”. Позицията на Игнатов завършва с думите: “Стоя до моето момиче и я обичам”.МВР дължи публичен отговор защо разследването е без резултат. А прокуратурата би следвало да се самосезира за разпространението на порнография - и не само. Издателят на ПИК Недялко Недялков намеква в свое писание, че най-вероятно бившият приятел е предоставил скандалните снимки. Работа на МВР е да научи истината от Недялков и да издири „приносителя” на снимките. След като екипите на МВР за кратко време успяха да разкрият двойното убийство край Негован, едва ли ще е толкова трудно да се установи самоличността на един интернет-изнудвач.РазделениетоРеакциите след скандала с голите снимки говорят за разделение - между власт и журналисти и между журналисти и техните медийни шефове. Премиерът Борисов не отиде по-далеч от “категорично осъждане” чрез коментар във Фейсбук. Пак в социалната мрежа кметът на София Йорданка Фандъкова, която се бори за четвърти мандат, призова “да останем човеци” и заяви, че границите на човешкото достойнство не могат да бъдат прекрачвани.Но въпреки излятото възмущение, никой освен Мая Манолова не обяви, че изключва микрофоните си за ПИК. За това призоваха в декларация над 25 медии и десетки журналисти, чийто брой продължава да расте. Във въпросната декларация те настояват политиците “да не легитимират подобни “медии”, като им дават интервюта, канят техни представители на събитията си, плащат им за рекламни и PR кампании по време на избори”.Не е сигурно, че двете най-големи телевизии ще реагират на скандала. А ръководствата на БНТ и БНР отбиха номера с декларация на тема що е то журналистическа етика и високи професионални стандарти, от която обаче не става ясно нито какъв е поводът за написването ѝ, нито към кого е адресирана. За сметка на това журналисти от тези медии не се поколебаха да сложат подписи под първата декларация.Едно е ясноДотук скандалът послужи за унижаването на един кандидат-кмет, издигнат от опонент на властта. Освен това обедини журналисти от различни медии - и увеличи неколкократно трафика към ПИК. Би могъл да бъде употребен и за един дебат, който периодично се разпалва - за контрол на онлайн съдържанието. Рано е да се каже как ще повлияе на изборните резултати - това зависи от стратегиите, които предизборните щабове ще изберат за кандидатите си. Едно обаче стана пределно ясно: кучетата са отвързани.", "date": "2019.09.09", "title": "Скандалът със снимките: отвързаха кучетата"}
{"url": "https://offnews.bg/politika/vtori-chovek-ot-ekipa-na-ivancheva-kandidat-za-kmet-na-mladost-710827.html", "text": "Главният архитект на столичния „Младост\" Стефан Стефанов ще се бори за кмет на района като независим кандидат, издигнат от Инициативен комитет. ИК с председател Теменужка Кръстева ще се регистрира в Общинската избирателна комисия утре, съобщиха инициаторите.  В „Младост“ БСП  на арх. Стефан Стефанов, съобщиха от столичната структура на партията в края на юли. Месец по-рано столичният кмет Йорданка Фандъкова поиска оставката на главния архитект на район \"Младост\" Стефан Стефанов, защото е издал разрешение за строеж в градинка до блок 401 в \"Младост\" 4. \"По моя заповед работна група с общински съветници от всички политически сили, главният архитект на София арх. Здравков и кмета на „Младост“ арх. Русев, от няколко месеца разглеждат проблемните имоти в „Младост“ с предвидено застрояване, които искаме да запазим като градини и зелени площи. Днес разбрах, че докато текат преговори за преместване на тези имоти на общински терени, главният архитект на район „Младост“ е издал разрешение за строеж на един от тях - при бл. 401 в „Младост“ 4. Това освен явен саботаж на преговорите е и провокация към нашите общи усилия с общинския съвет да запазим за зелени площи терени, които са междублокови пространства и градини\", тогава заяви Фандъкова. Стефанов бе защитен от бившия кмет на района , която сега също се кандидатира за кмет на \"Младост\". ", "date": "2019.09.09", "title": "Втори човек от екипа на Иванчева кандидат за кмет на Младост"}
{"url": "https://offnews.bg/sviat/misteriozna-bolest-ubiva-kucheta-v-norvegia-710838.html", "text": "Мистериозна болест уби няколко кучета в Норвегия в последните дни, предаде Би Би Си, като се позова на властите в скандинавската страна.Местният орган за безопасност на храните обяви, че около 40 четириноги са се разболели, като симптомите са повръщане и диария. Няколко от кучетата са починали.Първите регистрирани случаи са в столицата Осло, а след това и в още 13 града.Норвежкият ветеринарен институт коментира, че не е ясно каква е причината. При аутопсиите са намерени две бактерии, които биха могли да са причинителят, но към момента това не е доказано.Според телевизия NRK предава, че смъртните случаи са 25.Норвежкият ветеринарен институт заяви, че три кучета показват признаци на кръв в червата и че са изключили чести причини като салмонела и отрова за плъхове.Говорителят на органа за безопасност на храните Оле-Херман Тронеруд каза пред NRK, че болестта изглежда \"много сериозна за куче. Но все още не знаем дали това е заразна или е само поредица от отделни случаи\".Агенцията е посъветвала собствениците на кучета да държат животните на каишка, за да избегнат контакт с други кучета.", "date": "2019.09.09", "title": "Мистериозна болест убива кучета в Норвегия"}
{"url": "https://offnews.bg/zdrave/podavame-signali-za-lipsvashti-lekarstva-na-nov-sajt-710832.html", "text": "Създадоха първата за България интернет-платформа за сигнали за недостиг на медикаменти.Името на сайта за подаване на сигнали за липсващи лекарства, регистрирани в България е moeto-lekarstvo.com.Целта на системата е пациентите да имат удобен портал за докладване на липси на необходимите им отпускани от НЗОК лекарства в аптечната мрежа. Всеки един сигнал се предава на Изпълнителната Агенция по Лекарствата за проверка. По този начин покаже каква е реалната картина на липсващи лекарства в страната и да съдейства за навременното запълване на тези липси.Големите отстъпки, които държавата изисква от фармацевтичните компании, се смятат за една от основните причини за изтеглянето на лекарства от българския пазар. Друга причина е т. нар. \"паралелен износ\" - препродаването в чужбина за по-голяма печалба.", "date": "2019.09.09", "title": "Подаваме сигнали за липсващи лекарства на нов сайт"}
{"url": "https://offnews.bg/sviat/tajfun-otnese-zhena-ot-ulitca-v-iaponia-blasna-ia-v-sgrada-i-prichini-710822.html", "text": "Тайфун отнесе жена от улица в Токио, блъсна я в сграда, а по-късно минувачи я намериха в безсъзнание. Жената - на видима възраст около 50 г. - почина в болница, съобщи NHK, цитирана от Би Би Си.Инцидентът стана, след като тайфунът Факсай удари тази сутрин Япония. Кадри от улични камери показват как преди това вятърът я понася и удря в сградата.Със своите ветрове със скорост до 210 км/ч тайфунът е един от най-мощните, достигали Токио от десетилетия насам. Вследствие на стихията повече от 900 хил. домакинства останаха без ток. Повече от 130 полета бяха отменени. Жп линии останаха затворени за часове. Цялата префектура Канагава също остана без ток.Тайфунът Факсай се връща към океана, но все още има риск от наводнения и свлачища. Той засегна Япония, след като по-рано през почивните дни друг мощен тайфун удари Корейския полуостров и причини смъртта на 8 души.", "date": "2019.09.09", "title": "Тайфун отнесе жена от улица в Япония, блъсна я в сграда и причини смъртта ѝ"}
{"url": "https://offnews.bg/futbol/mesi-i-suares-shte-sa-na-linia-za-derbito-s-valensia-710840.html", "text": "Суперзвездите на Барселона Лионел Меси и Луис Суарес ще са на разположение на треньора Ернесто Валверде за мача от 4-ия кръг на испанската Ла Лига с Валенсия, пише \"Mundo Deportivo\".Аржентинската легенда все още не е играл през този сезон заради контузия. Уругвайският стрелец пък получи травма при гостуването на Атлетик Билбао (0:1) в 1-ия кръг.В тяхно отсъствие каталунците спечелиха едва четири точки, но от сряда Меси и Суарес ще започнат тренировки на 100%.Още не е ясно дали Ернесто Валверде ще ги пусне като титуляри или латиносите ще започнат домакинството на \"прилепите\" от резервната скамейка.През миналия сезон Валенсия измъкна две равенства от Барса (1:1 и 2:2) за първенството и победи шампионите с 2:1 на финала за Купата на Краля.Всички голове на съперника вкара именно Меси, така че нищо чудно Валверде да го пусне от 1-ата минута. Барселона приема Валенсия в събота от 21.45 часа наше време.", "date": "2019.09.09", "title": "Меси и Суарес ще са на линия за дербито с Валенсия"}
{"url": "https://offnews.bg/sviat/izborite-v-moskva-nanesoha-udar-po-vlastta-v-rusia-710845.html", "text": "Руската управляваща партия \"Единна Русия\", която подкрепя руския президент Владимир Путин, претърпя сериозен удар на частичните местни избори в Русия, като загуби около една трета от местата, които контролираше досега в московската Дума, предава РИА Новости. Така в новата Дума гласът на опозицията ще се чува много по-силно.Независими кандидати печелят 26 места, показват 100% обработените протоколи. Комунистическата партия има 13, опозиционната \"Яблоко\" и \"Справедлива Русия\" - по три, съобщава председателят на Московската избирателна комисия Валентин Горбунов.Общо в московската Дума има 45 места.Избирателната активност е била 21,77%.Местните избори в Русия бяха сред най-напрегнатите от години. Мнозина от опозиционните кандидати не бяха допуснати до участие във вота, което доведе до продължителни масови протести с много полицейско насилие и арести.След изборите \"Единна Русия\" ще контролира 26 места от 45-те, което е достатъчно, за да запази мнозинството си, но през 2014 г. партията спечели 28 места и имаше контрол над още 10 депутати, които се явиха като независими, но подкрепяха \"Единна Русия\". Сега ситуацията изглежда по-различна.Рейтингът на Единна Русия пострада от недоволството на обществото от увеличаване на възрастта за пенсиониране в момент на намаляващи приходи.", "date": "2019.09.09", "title": "Изборите в Москва нанесоха удар по властта в Русия"}
{"url": "https://offnews.bg/tehnologii/telerik-akademia-startira-bezplatni-shkoli-po-programirane-za-uchenitc-710880.html", "text": "Училищна Телерик Академия - най-мащабната безплатна ИТ инициатива за ученици от 1-ви до 12-ти клас, обяви днес, че отваря приема за учебната 2019-2020 година. През октомври тя стартира над 90 школи в 25 града в България, в които близо 2 хил. ученици от всички възрасти ще могат да се обучават безплатно на програмиране и дигитални технологии. Кандидатстването става през сайта на Училищна Телерик Академия и е отворено до 22 септември за София и до 29 септември за останалите градове.Училищна Телерик Академия е национална образователна инициатива на Фондация „Телерик Академия“, която подготвя учениците от 1-ви до 12-ти клас за дигиталното бъдеще. Обученията са с продължителност от октомври 2019 г. до юни 2020 г. и ще се провеждат в 25 града в страната, сред които София, Варна, Пловдив, Плевен, Враца, Разград и Габрово, както и запърви път в: Бургас, Смолян, Силистра, Монтана, Панагюрище, Харманли, Първомай, Доспат, Златоград, Рудозем и Абланица. Програмите се реализират с подкрепата на Фондация „Америка за България“.Кандидатстване и обучениеОт кандидатите не се изискват предварителни познания по програмиране. Учениците в 8-12 и 4-7 клас могат да избират между школите в цялата страна. Необходимо е да кандидатстват онлайн през септември и да се явят на входен тест.Учениците в 1-3 клас могат да се обучават в София, като записването ще отвори през октомври и ще бъде достъпно до запълване на свободните места.Интерактивните обучения развиват логическото мислене и креативността на учениците, техните умения за решаване на проблеми и дигитални компетенции. Те се водят от опитни преподаватели и специалисти по утвърдена методология и формат, съобразен с възрастта на участниците. След успешно завършване учениците получават сертификат от Училищна Телерик Академия, а през следващата учебна година могат да продължат обучението си в по-високо ниво или друга нейна програма.Програми за всички възрасти• Обучения за 8-12 клас - организират се в София и страната. С практическа насоченост и модерна програма, те подпомагат кариерната ориентация на учениците и тяхната последваща професионална реализация. Гимназиалните ученици могат да участват в една от 3 програми: „Дигитални науки“, в която научават кои са професиите на бъдещето и как да се реализират в тях, докато опознават най-новите технологии; „Разработка на игри“, където се запознават с едни от най-използваните технологии в света: HTML, CSS и JavaScript и започват да създават интерактивни компютърни игри; „Разработка на уеб приложения“, в която усвояват основите на програмирането и се научават да създават собствени сайтове. • Обучения за 4-7 клас - провеждат се в София и страната, а учениците могат да избират между 3 програми - „Дигитални науки“, където разбират какво стои зад новите технологии и как да ги управляват; „Разработка на игри“, в която се научават да програмират докато създават компютърни игри; „Алгоритмично програмиране“, където усвояват задълбочени познания по програмиране, развиват логическото си мислене и се подготвят за състезания по информатика.• Работилници по програмиране за 1-3 клас – организирани от CoderDojo България в партньорство с Училищна Телерик Академия. В тях децата се научават да създават интерактивни игри и приложения под менторството на опитни доброволци. Провеждат се в обучителния център на Академията в София.", "date": "2019.09.09", "title": "Телерик Академия стартира безплатни школи по програмиране за ученици в 25 града"}
{"url": "https://offnews.bg/obshtestvo/gorubliantci-blokirat-krastovishte-na-tcarigradsko-shose-vseki-den-ot-710807.html", "text": "Жители на столичния квартал Горубляне излизат отново на протест. В 18:30 ч. днес те ще блокират кръстовището между бул. \"Цариградско шосе\" и улиците \"Павел Красов\" и \"Димитър Пешев\". То ще остане затворено до 20:30 ч., за което Инициативен комитет \"Горубляне\" е информирал кмета на Столична община Йорданка Фандъкова, дирекция \"Сигурност\" и СДВР на 4 септември.По същото време жителите на квартала ще блокират кръстовището всеки ден до петък включително.Основните причини за протеста са: национализирането на частна собственост с градоустройствени процедури (ПУП), липсата на обезщетения за собствениците с общинска земя; а също - липсата на канализация, тротоари, редовен градски транспорт и др., което хората наричат \"дискриминация на Горубляне спрямо жилищните комплекси\".Горублянци не са съгласни с \"терора на мнозинството\" и двойния стандарт на българските политици.\"Няма европейска държава, в която да е законно да отнемаш \"в полза на обществото\" частен имот на когото си поискаш, на каквато цена си поискаш и когато си поискаш. Отнето е правото на обжалване на заповедта на областния управител. Защо депутатите постоянно входират и гласуват противоконституционни закони?\" - питат протестиращите.", "date": "2019.09.09", "title": "Горублянци блокират кръстовище на Цариградско шосе всеки ден от днес до петък"}
{"url": "https://offnews.bg/medii/i-piar-obshtestvoto-osadi-v-pozitcia-skandala-sas-snimkite-710864.html", "text": "Българската асоциация на пиар агенциите (БАПРА) и Българското дружество за връзки с обществеността (БДВО) също излязоха с позиция, заклеймяваща грозния скандал с публикувани лични снимки на жената до кандидат-кмет на столицата.Препечатваме позицията на двете браншови организации без редакторска намеса:", "date": "2019.09.09", "title": "И пиар обществото осъди в позиция скандала със снимките"}
{"url": "https://offnews.bg/tenis/grigor-skochi-do-25-oto-miasto-v-sveta-nadal-disha-vav-vrata-na-dzhok-710844.html", "text": "Най-добрият ни тенисист Григор Димитров вече под номер 25 в световната ранглиста. Българинът започна турнира от Големия шлем US Open от 78-а позиция. Скокът му обаче бе налице след 4-те победи в Ню Йорк и класирането на 1/2-финалите, Григор прелетя 53 места. Той вече е с 1432 точки и е на по-малко от 400 пункта от Топ 20.Новак Джокович пък продължава да бъде номер 1 в ранглистата на АТР, макар че бе детрониран на US Open от Стан Вавринка.Ноле има на сметката си 9865 точки, но доста близо до него вече е Рафаел Надал. Матадора спечели надпреварата в Ню Йорк и събра 9225 точки, което прави разликата между двамата доста малка и ако травмата на Джокера в рамото се оказа по-сериозна скоро може да бъде изместен от върха.Швейцарската легенда Роджър Федерер запазва третата си позиция, а финалистът от US Open Даниил Медведев бележи рекордно класиране и е четвърти в света след прогрес с едно място.Доминик Тийм е пети след отстъпление с едно място, а Александър Зверев запазва шестата позиция. Стефанос Циципас е седми след прогрес с едно място, а Кей Нишикори е осми след спад с едно място.", "date": "2019.09.09", "title": "Григор скочи до 25-ото място в света, Надал диша във врата на Джокович"}
{"url": "https://offnews.bg/politika/gerb-resor-obrazovanie-i-kultura-v-ek-shte-ima-45-mlrd-evro-biu-710843.html", "text": "Рано е да се твърди какъв ресор ще има България в новата Европейска комисия. Информацията, че на нашият еврокомисар ще отговаря за \"Образование и култура\", вероятно не е достоверна, самата ЕК я опроверга.Това коментира в предаването \"Тази сутрин\" на  евродепутатът от ГЕРБ Емил Радев.„Съвсем в ранна фаза по структурирането на новата ЕК сме, буквално преди часове станаха ясни всички излъчени кандидати за комисари. Рано е да се каже кой ще е ресорът на нашия еврокомисар и докато няма напълно структуриране на ЕК, няма как да се каже, че една или друга държава е договорила даден ресор”, каза той.\"Образованието и културата, ако така бъде структуриран този ресор, ще има през следващия програмен период над 45 млрд. евро бюджет\", добави Емил Радев.„Има голяма борба за ресорите, но самият председател на ЕК отбеляза, че трябва да се върне баланса, който беше нарушен с излъчването на петте големи в европейските институции”, каза още той.Радев коментира и думите на Борисов, че сега не е подходящо страната да влиза в Шенген. \"Точно в този момент в нашата съседка Гърция текат процеси, които са опасни за националната ни сигурност\". И добави: „Над 70 000 мигранти има по островите, пренаселиха се мигрантските лагери там. Гърция започна да извозва от островите северно от Солун голям брой мигранти и много повече зачестиха опитите да се преминава българо-гръцката граница.\"По думите му за България е било важно да има пълен достъп до информационните системи на Шенген, защото това ни пази от тероризъм и организирана престъпност.", "date": "2019.09.09", "title": "ГЕРБ: Ресор 'Образование и култура' в ЕК ще има €45 млрд. евро бюджет, но е рано да е каже дали ще е наш"}
{"url": "https://offnews.bg/zdrave/navitcite-s-koito-mozhem-da-darzhim-kravnoto-pod-kontrol-710855.html", "text": "Споменатите здравословни навици могат да подпомогнат поддържането на стабилно кръвно налягане, но не заменят нуждата от професионална помощ при проблем, пише изданието Women's Health и публикува няколко съвета, базирани на научни изследвания.Хапвайте кисело млякоЖените, които хапват поне пет пъти в седмицата кисело мляко, снижават риска от развитие на хипертония с 20% - това показват резултатите от изследване на Американската кардиологична асоциация „Епидемиология/Начин на живот 2016“. Важно е млякото да е без захар и други добавки.Практикувайте йогаЕдна от основните причини за развитие на хипертония е хроничният стрес. Редовните занимания с йога помагат да се минимализира стресът и последствията от него. Струва си да се занимавате с йога поне два пъти седмично.По-малко време в социалните мрежиИзследване на специалистите от клиника \"Гилермо да Саличето\" (Италия) потвърдиха връзката между високото кръвно и времето проведено в социалните мрежи. Оказва се, че цифровият детокс настина влияе благоприятно.Наспивайте сеБанален съвет, който действа. Нощният сън помага за регулиране на нивата на стреса. Осем часа на денонощие, лягане по едно и също време, проветряване на спалнята и поддържане на прохладна температура – това са факторите, които създават оптимални условия за пълноценен сън.Проучете семейната си историяАко някой от близките ви е бил диагностициран с хипертония преди 50-тата си година, вероятно сте в рисковата група. Затова е нужно да следите нивата на кръвното си налягане и да потърсите консултация със специалист.Пийте сок от цвеклоЕдна чаша сок от цвекло сутрин може да понижи систоличното налягане с 4-5 пункта. Учените предполагат, че този ефект се постига за сметка на нитратите в цвеклото, които се превръщат в азотен оксид, който отпуска и разширява кръвоносните съдове.Следете за здравето на венците и зъбите сиБолестите на венците са пряко свързани с много опасни заболявания – те могат да станат фактор за развитие на сърдечно-съдово заболяване и дори да предизвикат преждевременно раждане. Изследване на учени от Южна Корея още през 2015 г. потвърждава връзката между занемарената орална хигиена и високото кръвно.Ограничете алкохолаПрекомерното количество алкохол повишава кръвното налягане, но минималните дози могат да защитят сърцето и кръвоносните съдове. Важно е да се контролира количеството и да не се злоупотребява.Откажете цигаритеПушенето е водещ рисков фактор за сърдечно-съдови заболявания и хипертония. Ако нямате този вреден навик, старайте се да избягвате пасивното пушене – в последните години изследванията все по-често свързват пасивното пушене с този риск.По-често на слънцеВитамин Д, който получаваме по време на разходките на открито, помага да се контролира нивото на кръвното налягане. Изследване, чиито резултати бяха публикувани в The Lancet Diabetes & Endocrinology показва, че на всеки 10% повишение на нивото на витамин Д, рискът от развитие на хипертония се снижава с 8%.Все пак не бива да забравяме, че е важно да защитим кожата си от прякото въздействие на слънчевите лъчи.", "date": "2019.09.09", "title": "Навиците, с които можем да държим кръвното под контрол"}
{"url": "https://offnews.bg/obshtestvo/ministar-valchev-ima-seriozen-nedostig-na-uchiteli-vsiaka-godina-se-710865.html", "text": "Има сериозен недостиг на учители във всички направления, кризата ще се задълбочава през следващите десет години, каза министърът на образованието и науката Красимир Вълчев на среща с учители в Поморие днес. Между 4000 и 5000 педагози се пенсионират всяка година, допълни той и прогнозира, че за овладяване на кризата е необходимо всяка година да постъпват два пъти повече учители от досега.Възрастовата структура е такава, че младите хора, които постъпват на пазара на труда, са едва 2/3 от тези, които навлизат в пенсионна възраст.Тази година няма да има криза и благодарение на увеличените учителски заплати. По наблюдения на Вълчев започват да се връщат педагози, които са напуснали системата.Традиционно има недостиг на учители по информационни технологии, английски език, математика, физика, химия, професионална подготовка.За да се стимулират все повече студенти да учат педагогически специалности, ще се въведат и допълнителни стипендии, подчерта Вълчев.", "date": "2019.09.09", "title": "Министър Вълчев: Има сериозен недостиг на учители, всяка година се пенсионират между 4000 и 5000"}
{"url": "https://offnews.bg/politika/ataka-poiska-zalichavane-na-parlamentarnata-grupa-na-patriotite-710868.html", "text": "Заличаване на парламентарната група \"Обединени патриоти – НФСБ, АТАКА и ВМРО\" поиска \"Атака\" в писмо до председателя на Народното събрание Цвета Караянчева, съобщават оттам. В него се настоява още депутатите от партиите на Красимир Каракачанов и Валери Симеонов да бъдат обявени за независими.Основание за реакцията им е изключването на лидера на АТАКА и съосновател на коалицията Волен Сидеров и колегите му Десислав Чуколов и Павел Шопов и последвалото напускане на останалите депутати от т. нар. парламентарна група на ОП.В мотивите си до председателя на НС те се позовават на Коалиционното споразумение между трите партии, където в чл. 16 изрично е записано името на ПГ. След изваждането на АТАКА от формацията името на парламентарната група автоматично става юридически нелегитимно и следва заличаването ѝ в специалния регистър на парламента по смисъла на чл. 14, ал. 2 от Правилника за организацията и дейността на НС.Според тях в момента се прави опит да се обяви за легитимна парламентарна група, която след изваждането на АТАКА вече не съществува.Те настояват да бъдат спрени всякакви разпоредителни и фактически действия, последвали освобождаването на Волен Сидеров от председателското място, до решаване на казуса.", "date": "2019.09.09", "title": "Атака поиска заличаване на парламентарната група на Патриотите"}
{"url": "https://offnews.bg/zdrave-i-krasota/gotveneto-s-rastitelni-masla-ne-e-bezopasno-pokazvat-rezultatite-ot-p-710842.html", "text": "Готвенето с растителни масла не е безопасно, тъй като при висока температура тези масла отделят вредни за организма вещества, показва изследване на учени от Оксфорд, цитирани от научната платформа Nature.Специалистите установили, че нагряването на растителните масла води до ръст на концентрация на алдехидите – органични съединения, чието въздействие се свързва с висок риск от развитие на ракови заболявания, сърдечно-съдови болести и деменция.Като пример за особено вреден хранителен навик, учените посочват консумацията на традиционното за британската кухня ястие Fish and Chips – пържена риба с картофки.Проведените изследвания са показали, че в това ястие, приготвено с растителна мазнина, съдържанието на токсични вещества надвишава безопасният денонощен лимит, определен от СЗО, със 100-200 пъти.При пържене с краве масло и свинска мас се отделят значително по-малко алдехиди, твърдят учените.", "date": "2019.09.09", "title": "Готвенето с растителни масла не е безопасно, показват резултатите от проучване"}
{"url": "https://offnews.bg/obshtestvo/prezidentat-namekna-za-dvulichno-otnoshenie-na-borisov-kam-pik-710881.html", "text": "Държавният глава Румен Радев излезе с остра позиция срещу вулгарната публикация на сайта ПИК, с която бяха разпространени порнографски снимки на годеницата на кандидата за кмет на Демократична България Борислав Игнатов. Гаврата с журналистическата професия от трибуквената \"медия\" стана причина десетки медии и стотици журналисти да се обединят и излязат с декларациятаВ изявлението, разпространето от прессекретариата на президента, се казва, че \"превръщането на определени медии в инструмент за политическа саморазправа създава заплаха не само за свободната журналистика, но и за гражданското общество\".Индиректно в нея в двулично отношение е упрекнат и министър-председателят Бойко Борисов, Близките отношения между собственика на ПИК Недялко Недялков и министър-председателя Борисов не са тайна, а на последните европейски избори въпросната \"медия\" е била захранена финансово с десетки хиляди левове от всичките четири партии, които официално са в управлението - ГЕРБ, НФСБ, ВМРО и Атака. Ето и цялата позиция на президента Радев:", "date": "2019.09.09", "title": "Президентът намекна за двулично отношение на Борисов към ПИК"}
{"url": "https://offnews.bg/kultura/the-flying-detachment-shte-otkriat-za-a-pale-horse-named-death-710852.html", "text": "BGTSC представя: The Flying Detachment. Да, точно тях ще видим вечерта на същата сцена преди A Pale Horse Named Death. Концертът ще се състои този 20 октомври от 19:00 часа в столичния клуб Микстейп 5 и е част от турнето „Season Of The Dead Tour 2019”, представящо най-доброто от бруклинските легенди!The Flying Detachment: Трептящ, нажежен въздух, който изкривява формите на света стоящ от другата му страна. Тежки земни пластове се разместват под краката ви, обзема ви чувство на неизбежност, но в следващият момент като с магия картината се променя на нощен морски бряг, чийто вълни ритмично повтарят с мелодични гласове \"Ела при нас\". Правиш крачка напред и вече се намираш на път към звездите, излезнал от собственото си тяло, усещайки се лек, безгрижен и най-после успял да вникнеш в смисъла...Това са част от емоциите, които The Flying Detachment умело обрисуват посредством изразните средства на тежкия и задвижващ мулти-фейз стоунър рок. Барабани, бас, две китари и два гласа се сливат в музика, която е едновременно тежка и мрачна от една страна, но мелодична и рееща се от друга. Малко повече от четири години след първото си участие, групата е натрупала километри в това число и заедно с някои от най-известните имена в съвременната стоунър сцена, като Truck Fighters и Sasquatch.В края на 2018 групата издаде дебютният си албум \"Eyes in the Stars, Life in the Mud\" подкрепен с ударно балканско турне.Не пропускайте една от дълго чаканите дарк метъл групи за първи път у нас с подкрепата на една от най-впечатляващите родни формации. ", "date": "2019.09.09", "title": "\"The Flying Detachment' ще открият за 'A Pale Horse Named Death'"}
{"url": "https://offnews.bg/razsledvane/kupuva-li-obshtina-blagoevgrad-medijno-spokojstvie-nad-polovin-milion-710821.html", "text": "511 хил. лева е похарчила община Благоевград за медийно обслужване по непрозрачна схема от началото на 2018-а до месец май 2019 г., твърди фондация \"Антикорупционен фонд\" на база собствено проучване в областните градове. Общината е сред първенците по този показател.Само 14 от областните градове са представили в пълен обем исканата от АКФ информация.Първенец е Варна със 740 хил. лв. Югозападната община е втора, но действията ѝ заслужават внимание, заради \"непрозрачното разходване на средства\", отбелязват от фондацията.В края на 2017 г. управляваната от Атанас Камбитов (ГЕРБ) община Благоевград регистрира дъщерното дружество „Благоевград Фест“ ЕООД и сключва с него три договора за медийно обслужване. Компанията е 100% собственост на общината и е единственото дружество, с което има сключени подобни договори за периода от началото на 2018 до края на май 2019 г.Не е известно дали „Благоевград Фест“ ЕООД разполага с техническия и кадрови потенциал, за да извършва подобни услуги, или разчита на подизпълнители в лицето на редица медии.Справка в Търговския регистър на АКФ установява, че общинското дружество има договор за информационно обслужване с фирмата издател на онлайн вестник „Струма“ на стойност 14 400 лв., договор с подобен предмет на дейност за 3 600 лв. между „Струма“ и община Благоевград, въпреки че подобен не фигурира в списъка предоставен на АКФ от общината.След създаването на „Благоевград Фест“ общината вече не влиза директно в договорни отношения с медиите, а преразпределя към тях суми чрез общинското дружество. \"По този начин общината избягва задължението си да разкрива медиите, с които сключва договори за информационно обслужване, както и задължението си да приложи състезателните процедури по Закона за обществените поръчки (ЗОП), при наличие на предпоставките за това\", отбелязват от АКФ.Оттам отбелязват, че подобни опити за заобикаляне на закона са налице не само на местно, но и на централно ниво:\"По същата схема Агенция „Пътна инфраструктура“ налива милиони в бюджета на държавното дружество „Автомагистрали“ ЕАД, вместо да провежда прозрачни тръжни процедури за строежа и поддръжката на пътищата ни.“Община Благоевград сключва с „Благоевград Фест“ ЕООД три договора:- през март 2018 г. на стойност 199 186,56 лв. за срок от 12 месеца;- на 5 март 2019 г. на стойност 91 824 лв. със срок до края на годината;- през април 2019 г. е сключен идентичен договор със срок до края на 2019 г.Предмет на договорите е „информационно и медийно обслужване на Кмета и Общинска администрация Благоевград“ или: пряко отразяване на събития и инициативи; интервюта; разработване на материали за инфраструктурни, обществени и културни проекти; международна активност на кмета и администрацията.Сред критериите за избор на партньори според самата община е и „коректното отношение на съответната медия“.Според АКФ сами по себе си договорите за информационно обслужване не са притеснителни. Тревожен е фактът, че договорите не са публични и не е известно на кои медии какво се възлага и срещу какви суми.Отново на „Благоевград Фест“ през май тази година общината възлага срещу 36 000 лв. „организиране на PR и Facebook рекламни кампании, изготвяне на рекламни материали, публикации и фотозаснемане на организираните от Община Благоевград през 2019 г. инициативи“. На същото общинско дружество е възложено и „организиране на пътувания в страната и чужбина, осигуряване на самолетни билети за нуждите на общинската администрация Благоевград, хотелски резервации/настанявания, организиране на мероприятия за нуждите на Община Благоевград“. Всичко това е на стойност 350 000 лв.Общината отказва да предостави на АКФ копия на сключените договори за информационно обслужване от периода преди регистрирането на общинското дружество – за 2015, 2016 и 2017 г. – и да отговори на свързани с тези договори въпроси. Предоставени са само договорите с БТА, единственият медиен партньор, изразил съгласие за разкриване на информацията. Отказите на другите медийни партньори и на общината са мотивиран с правото на търговска тайна.Поради това АКФ отнесе въпроса до Административен съд – Благоевград. Съдът се произнесе, че е налице надделяващ обществен интерес и договорите следва да са публични. Общината обжалва и предстои заседание на Върховния административен съд през декември тази година.Договорите в останалите градове показват, че често проблемни не са само сумите, които общините заделят за „информационно обслужване“, а условията в самите договори, включително клаузи за задължително позитивно отразяване работата на общинската администрация.OFFNews изпрати запитване до община Благоевград във връзка с изводите в проучването на АКФ. Ако оттам изразят позиция по него, ще я публикуваме своевременно.", "date": "2019.09.09", "title": "Купува ли община Благоевград медийно спокойствие? Над половин милион лева изхарчени по непрозрачна схема"}
{"url": "https://offnews.bg/futbol/huligani-s-bradva-i-buhalka-prekasvat-mach-vav-vrachansko-710818.html", "text": "Мачът от 3-ия кръг в областната група „А1” на Врачанско между Строител (Кунино) и Скала 2015 (Оселна) бе белязан от куриозна случка, несъвместима с футбола, а и въобще със спорта. Двама фенове на домакините, въоръжени с малка брадва и бухалка навлязоха на терена, но бързо бяха озаптени от шефа на клуба Иван Петков-Муняка и охраната и изведени светкавично, информира регионалното издание \"Конкурент\".Необяснимата им проява бе свързана с безобидна игрова ситуация, при която състезател на гостите задържаше играч на домакините. Реферът Росен Гановски удължи със секунди отсъждане на нарушението, за да даде евентуално авантаж и да не се спира атаката. Когато това не се случи, отсъди нарушението и показа жълт картон на футболиста от Оселна.Точно тогава двамата бабаити влязоха на терена и тръгнаха към състезателя на Скала 2015, но бяха спрени на 20 м от футболистите и изведени от терена. След това мачът си продължи нормално.\"Нямаше основания да се прекрати двубоя, здравето на футболистите по никакъв начин не бе застрашено”, коментираха спецове в бранша.Случаят е описан подробно в докладите на длъжностните лица и ДК на ОС на БФС във Враца ще вземе решение тази седмица.", "date": "2019.09.09", "title": "Хулигани с брадва и бухалка прекъсват мач във Врачанско"}
{"url": "https://offnews.bg/futbol/shansovete-na-balgaria-da-uchastva-na-evro-2020-ostavat-zhivi-710819.html", "text": "Въпреки последното място, което убедително заема в група А от квалификациите за европейското първенство по футбол, България все още има шанс за класиране на Евро 2020. Причината за това е сравнително доброто представяне в дебютното издание на Лигата на нациите - комерсиалния турнир на УЕФА, който осигурява допълнителни четири квоти за шампионата на Стария континент, информира вестник \"Сега\".През сезон 2018/2019 водените все още от Петър Хубчев национали завършиха на второ място в своята група 3 от Лига С и заеха 5-о място в третата дивизия и 29-о в общото класиране. Което се оказа стратегическа позиция заради извънредно сложния регламент за определяне на участниците в плейофите за Евро 2020.В тях ще участват по четири отбора от всяка дивизия на Лигата на нациите (Лига А, Лига В, Лига С и Лига D), които не са си осигурили класиране през квалификациите. Запазени места в плейофите принципно имат четирите победителя в групите на всяка от дивизиите.Но ако те се класират за Евро 2020 през квалификациите, местата им в плейофите ще бъдат заети от следващите тимове в общото подреждане на Лигата на нациите (включително от по-долни дивизии при необходимост). Справката към днешна дата сочи, че България (№29) има право на участие в плейофите на Лига С заедно с тимовете на Норвегия (№26), Сърбия (№27) и Израел (№30).Ако евроквалификациите приключваха днес, в плейофите на Лига А щяха да играят Холандия (№2), Швейцария (№4), Исландия (№12) и Босна и Херцеговина (№13); в тези на Лига В - Уелс (№19), Чехия (№20), Словакия (№21) и Шотландия (№25); а в тези на Лига D - Грузия (№40), Северна Македония (№41), Беларус (№43) и Люксембург (№44).Регламентът на самите допълнителни пресявки предвижда четири отделни минитурнира, всеки от които ще излъчи по един финалист на Евро 2020. Плейофите на Лигата на нациите ще се проведат през март 2020 г., като във всяка четворка ще се срещнат най-високо и най-ниско класираният и вторият срещу третия по ранкинг, след което победителите ще се изправят един срещу друг в директна битка за място на европейското първенство.Домакини в своеобразните 1/2-финали ще бъдат тимовете с по-предно класиране, а домакинството във финала ще бъде определено с жребий.", "date": "2019.09.09", "title": "Шансовете на България да участва на Евро 2020 остават живи"}
{"url": "https://offnews.bg/tenis/rafael-nadal-triumfira-na-us-open-sled-gladiatorska-bitka-s-medvedev-710817.html", "text": "Финал за историята изиграха Рафаел Надал и Даниил Медведев в Ню Йорк, но в крайна сметка след 4,51 часа на корта с трофея от US Open се поздрави испанецът.Матадора спечели със 7:5, 6:3, 5:7, 4:6, 6:4 и вече има 19 титли в турнирите от Големия шлем, като по този показател той изостава само на Роджър Федерер, който е с 20.Световният №2 имаше пълен контрол в началото на мача и поведе с 2-0 сета и пробив в третата част, но руснакът сякаш възкръсна от пепелта и доведе мача до пети сет.В него Надал оцеля в критичен втори гейм, в който изглеждаше в безизходица, преди да промени отново съотношението на силите и да наложи волята си с цената на много усилия.Рафа прие много емоционално успеха и се разплака на корта.Медведев, който беше повече от достоен съперник на Надал, загуби финалите във Вашингтон и Монреал, но след това спечели най-голямата титла в кариерата си на Мастърса в Синсинати и е едва третият тенисист в историята, класирал се на финали в тези три надпревари и US Open в рамките на една кампания.“Наистина това беше изключителен финал. Поздравявам Даниил. Той ознаменува този невероятен сезон с достигане до финала. Всички видяха защо вече е №4 в света. Най-искрени поздравления за огромния напредък в неговата кариера. Сигурен съм, че един ден ще спечелиш в Ню Йорк” каза испанецът, който записа четвърти триумф на US Open в кариерата си.“Ако трябва да съм честен, аз вече се бях примирил, че скоро ще трябва да мисля какво да кажа тук, но не ми се искаше да губя толкова бързо, да си тръгвам толкова рано и по този начин. Реших, че трябва да се боря за всяка топка. Знаех, че хората искат да гледат още тенис и това ми даде вдъхновение. Усетих, че имам шанс, и наистина се случи“, каза финалистът.", "date": "2019.09.09", "title": "Рафаел Надал триумфира на US Open след гладиаторска битка с Медведев"}
{"url": "https://offnews.bg/sviat/sled-protestite-i-arestite-predi-izborite-vlastta-v-rusia-pecheli-16-g-710820.html", "text": "Властта в Русия печели вчерашните частични местни и регионални избори, съобщава БНР. Хората гласуваха за губернатори, законодателни събрания, градски парламенти и кметове.Предварителните резултати показват категорична победа за кандидатите на властта в 16-те региона, където избираха губернатори, и премиерът Дмитрий Медведев заключи, че управляващата партия „Единна Русия“ запазва водещата си позиция.Лидерите в надпреварата бяха назначени за временно изпълняващи длъжността от президента Владимир Путин. Някои от тях се явиха на изборите като независими кандидати, за да се дистанцират от губещата популярност „Единна Русия“. Ходът се оказа успешен.В 85-те региона на страната се проведоха избори на различни нива, включително за губернатори, местни парламенти и кметове. Очакват се резултатите от вота за градска Дума в Москва, където беше отказана регистрация за участие на почти всички представители на несистемната опозиция. Това доведе до вълна от улични протести, сблъсъци с полицията и масови арести, включително вчера, в деня на изборите. Според руското МВР обаче полицията \"не е допуснала нарушения на обществения ред, които могат да повлияят на резултатите от местните и регионални избори в Русия\". По улиците бяха над 130 хил. полицаи плюс военни и частни охранители.Предварителните резултати сочат, че в 14 от 45-те едномандатни избирателни района водят кандидати от опозицията: 10 души от Комунистическата партия и 4-ма, издигнати от партия „Яблоко“.", "date": "2019.09.09", "title": "След протестите и арестите преди изборите властта в Русия печели 16 губернаторски поста, чакат се резултатите от Москва"}
{"url": "https://offnews.bg/futbol/balakov-shte-napravi-pone-6-promeni-za-macha-s-republika-irlandia-710825.html", "text": "Селекционерът българския национален отбор по футбол Красимир Балъков ще направи поне 6 промени по състава за контролата с Република Ирландия утре в сравнение с евроквалификацията с Англия.Специалистът е решил да експериментира, като даде шанс на всички, които взе в групата и не участваха на \"Уембли\", пише \"Тема спорт\". \"Ще пусна нови футболисти, но ще играят и някои, които играха срещу Англия\", каза Балъков.Промените ще започнат още с вратарския пост. Там титуляр се очаква да е 37-годишният страж Христо Иванов. Имаше вероятност той да е сред 11-те на \"Уембли\", но все пак Балъков и щабът му са решили да се доверят на Пламен Илиев. Почти сигурно през второто полувреме минути под рамката ще запише и Мартин Луков.Титуляр ще е и Кирил Десподов. Сред 11-те от тези, които не играха на \"Уембли\", ще видим още Георги Терзиев, Божидар Краев, Иван Горанов, Георги Пашов и Симеон Славчев.Въпреки че игра срещу Англия, Вандерсон отново ще е титуляр, за сметка на Марселиньо, който ще остане резерва. Опция за 11-те е и Георги Миланов.Този път Красимир Балъков ще се довери на по-офанзивни схема - или 4-1-4-1 или 4-2-3-1. В Лондон той бе забъркал бетон с постройка 5-4-1.", "date": "2019.09.09", "title": "Балъков ще направи поне 6 промени за мача с Република Ирландия"}
{"url": "https://offnews.bg/obshtestvo/ulitci-v-tcentara-na-sofia-i-v-s-bistritca-bez-voda-zaradi-remonti-710804.html", "text": "Водата ще бъде спряна днес, 9 септември, в някои столични квартали заради планирани ремонти, съобщи „Софийска вода\".Във връзка с изграждане на сградно водопроводно отклонение на ул. „Никола Славков“ в центъра, се налага спиране на водоподаването от 10 до 17 ч на ул. „Никола Славков“ - от ул. „Родосто“ до ул. „Порто Лагос“.Във връзка с изпълнение на инвестиционен проект за подмяна на уличен водопровод на ул. „Детелина“ в с. Бистрица, се налага спиране на водоподаването от 9 до 21 часа на: ул. „Детелина“, ул. „Роза“, ул. „Сълзица“ - от №6 до №12.Ако строително-ремонтните дейности продължат над 12 часа, „Софийска вода” ще осигури водоноска на ъгъла на ул. „Янчовска река“ с ул. „Детелина“.", "date": "2019.09.09", "title": "Улици в центъра на София и в с. Бистрица без вода заради ремонти"}
{"url": "https://offnews.bg/obshtestvo/predimno-slanchevo-s-maksimalni-temperaturi-ot-26-do-31-gradusa-710801.html", "text": "Днес ще е предимно слънчево с временни увеличения на облачността. В сутрешните часове на отделни места в низините и котловините ще има намалена видимост. Ще духа слаб до умерен вятър от изток-североизток.Максималните температури ще бъдат между 26° и 31°, в София - около 27°, прогнозира Националният институт по метеорология и хидрология (НИМХ).Атмосферното налягане в сутрешните часове ще бъде близко до средното за месеца. През деня слабо ще се понижи.Над планините ще бъде предимно слънчево. След обяд - с временни увеличения на облачността, но само на отделни места ще превали слабо. Ще духа слаб до умерен вятър, предимно от югозапад. Максималната температура на височина 1200 метра ще бъде около 21°, на 2000 метра - 13-14°.Над Черноморието ще се задържи предимно слънчево с до умерен изток-североизточен вятър. Максималните температури на въздуха ще бъдат между 26° и 27°, на морската вода - 24-25°. Вълнението на морето ще бъде 3 - 4 бала.Тази сутрин слънцето изгрява в 6:59 часа и ще залезе в 19:48 часа. ", "date": "2019.09.09", "title": "Предимно слънчево, с максимални температури от 26 до 31 градуса"}
