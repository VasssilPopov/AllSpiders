{"url": "https://offnews.bg/sviat/kuche-otcelia-i-se-varna-pri-semejstvoto-si-101-dni-sled-naj-smartonos-698097.html", "text": "Кучето Кингстън, изчезнало преди 101 дни в най-смъртоносните пожари в историята на Калифорния, беше върнато живо и здраво при собствениците си, пише Би Би Си.Семейство Белехос видяло за последно четириногия си приятел от японската порода Акита по време на опустошителния ноемврийски пожар. 12-годишният им другар изскочил от товарния им автомобил и избягал от дома им в най-тежко засегнатия град Парадайз в американския щат. Доброволци към местния център за спасяване на животни уловили кучето в неделя Около 18 000 домове бяха унищожени, 86 души загинаха в пламъците, като пожарът избухна на 8 ноември и бързо се разпространи на североизток от Сан Франциско.\"Когато го открих, се просълзих\", казва Гейбриъл Белехос пред Associated Press (AP), след като върнали кучето му. \"Толкова съм горд с него. Не мога да повярвам. Той е истински борец.\"Преди да го открият, семейството публикувало снимки и раздавало постери с надеждата, че някой ще открие четириногия им приятел. Най-накрая някой го разпознал по снимката в интернет. През почивните дни доброволци в центъра за спасяване на животни забелязали голямо куче на камерите за наблюдение и поставили капан. Така Кингстън бил уловен и върнат при тъгуващите по него негови стопани.\"Когато отидох да проверя (капана) в неделя, той беше там\", разказва доброволецът Бен Лийп пред AP. \"Беше невероятно да го видим и се уверим, че той ще бъде нахранен и че някой ще се погрижи за него.\"Оказало се, че Кингстън оцелял с лов, но на скунксове, и вонял нетърпимо, така че се наложило доброволците да отделят няколко часа в усилията си да го изкъпят, за да могат да го върнат на сем. Белехос. Въпреки спрейовете за неутрализиране на миризмата, той продължавал да смърди.И въпреки това получил възможно най-топлото и сърдечно посрещане от семейството си у дома.", "date": "2019.02.21", "title": "Куче оцеля и се върна при семейството си 101 дни след най-смъртоносните пожари в историята на Калифорния"}
{"url": "https://offnews.bg/tehnologii/novata-seria-samsung-galaxy-s10-veche-se-predlaga-ot-a1-698099.html", "text": " стартира предварителни поръчки на новата серия смартфони Samsung Galaxy S10. Първите 1 000, които закупят и активират Samsung Galaxy S10 или S10+ до 15 март и се регистрират в приложението Samsung Members в периода 01.04-08.04, ще получат безплатно новите слушалки Galaxy Buds.Новият  може да се закупи за 1 299,99 лева в брой или за 59,99 лева на месец с абонаментен план A1 ONE Unlimited 5XL. Със същия план цената на  е 1079,99 лева в брой или 49,99 лева на месец, а  е достъпен за 879,99 лева в брой или 39,99 лева на изплащане.Новата серия на Samsung залага на новия Infinity-О дисплей, извит по двата ръба с малък отвор за предните камери в горния десен ъгъл. Galaxy S10 разполага с 6,1-инчов QHD+ sAMOLED дисплей с резолюция 3040х1440 пиксела. Този при Galaxy S10+ е 6,4-инчов QHD+ sAMOLED, с резолюция 3040х1440, а S10e има 5,8-инчов FHD+ sAMOLED дисплей с резолюция 2280х1080. И трите са оборудвани с Gorilla Glass стъкло от последно поколение за по-голяма здравина. S10 и S10+ разполагат и с Ultrasonic сензор за пръстови отпечатъци, който е вграден в дисплея на устройството. При S10e има стандартен сензор, който е разположен на старт бутона отстрани на корпуса.Камерите на новата Galaxy S10 серия разполагат с изкуствен интелект и редица функции, които позволяват заснемане на висококачествени изображения дори при по-слаба осветеност. Основната камера при S10 и S10+ е тройна в конфигурация 12МР Dual Pixel+12МР Wide+16МР Ultra Wide. При S10e основната камера е двойна в конфигурация 12МР Dual Pixel +16МР Ultra Wide. Galaxy S10+ се предлага с двойна UHD селфи камера в конфигурация 10МР+8МР, а S10 и S10е идват с 10МР UHD сензор.И при трите нови модела процесорът е Exynos 9820 на Samsung. Те идват във версии с 6GB за S10e, 8GB за S10 и S10+ и 12GB RAM за ексклузивната керамична версия на S10+. Вградената памет ще е съответно 128GB за S10e, 128GB за S10 и 128GB, и 1TB за S10+. Телефоните имат още USB-C, IP68 рейтинг на корпусите, поддържат безжично зареждане, като могат да зареждат и други устройства, благодарение на новата функция PowerShare.", "date": "2019.02.21", "title": "Новата серия Samsung Galaxy S10 вече се предлага от A1"}
{"url": "https://offnews.bg/futbol/bfs-opredeli-dannite-na-essa-za-parva-liga-kato-netochni-698101.html", "text": "Българският футболен съюз излезе с официална позиция във връзка с дoклада, който \"European Sports Security Association\" изнесе за манипулирани мачове по-рано днес.Според \"ESSA\" Първа лига попада в Топ 3 на държавите с най-много съмнителни мачове в света. От БФС твърдят, че докладът на ESSA е неточен, тъй като е базиран само върху данните от 27 букмейкърски къщи. За сравнение основният партньор на УЕФА и ФИФА за мониторинг на манипулирани мачове \"Sportradar\" извършва анализите си на база на партньорството си с над 500 букмейкърски компании в световен мащаб.По повод изнесените данни от компанията за мониторинг на залаганията на спортни събития ESSA, цитирани в някои български медии, Българският футболен съюз желае да внесе следните разяснения.БФС е активен партньор на УЕФА в борбата срещу нелегалните залагания и манипулирането на футболни мачове. От започването на работата на Системата за ранно оповествяне на УЕФА за съмнителните футболни мачове (BFDS) през 2012 г. тенденцията е за чувствително намаляване на получените сигнали, касаещи първенствата, администрирани от БФС.През сезон 2012/2013 г. тези сигнали са около 50, за миналия сезон 2017/2018 г. са 6, а през настоящата кампания са 3. Мониторингът върху всички срещи, провеждани в Европа, се осъществява от основния партньор на УЕФА и ФИФА Sportradar, с който БФС през миналата година сключи договор за превенция на отборите от Първа и Втора професионална лига и U19. С половината клубове от Първа и Втора професионална лига вече са проведени обучителни семинари, като кампанията ще продължи до края на тази година.Всички сигнали, получени от УЕФА за съмнителни срещи или друга информация, касаеща манипулиране на мачове, е предадена на разследващите органи. Благодарение на добрата работа с полицията и прокуратурата има повдигнати обвинения към треньори, чиито права административно са спряни от Българския футболен съюз до приключване на процесуалните действия, а съгласно Дисциплинарния правилник на БФС засечените футболни клубове в сигналите са предупредени и санкционирани.В допълнение държим да информираме обществеността, че основният партньор на УЕФА и ФИФА за мониторинг на манипулирани мачове Sportradar извършва анализите си на база на партньорството си с над 500 букмейкърски компании в световен мащаб, докато докладът на ESSA е базиран само върху данните от 27 букмейкърски къщи.Считаме, че информацията от доклада на ЕSSA e поднесена тенденциозно от някои български медии и не отговаря на усилията на БФС, на полицията и прокуратурата за справяне с уговорените мачове. Докладът на ESSA се отнася за много и различни спортове и никъде в него не се упоменава името на България сред водещите страни по уговорени футболни мачове.", "date": "2019.02.21", "title": "БФС определи данните на ЕSSA за Първа лига като неточни"}
{"url": "https://offnews.bg/politika/niakoj-sazdade-isteria-s-preferentciite-ne-sme-tarsili-podkrepa-obia-698106.html", "text": "Някой създаде тази истерия с преференциите и въведе в заблуда премиера. Не сме търсили подкрепа за това предложение. Това заяви депутатът от ДПС Хамид Хамид.„В този ден в стаята дойдоха двама представители на парламентарната група на ГЕРБ – Цветанов и Данаил Кирилов, и помолиха за подкрепа за регистрация, и помолиха и за друга подкрепа – помолиха да гласуваме ЦИК да си остане в стария си вид и да няма нов избор. Ние поискахме подкрепа за въвеждане на машинно гласуване, като нашето становище беше колкото по-бързо извадим субективността от изборния процес, толкова са по-големи гаранциите за честни избори. Дума не е ставало въпрос въобще за преференции\", каза Хамид.Мислите ли, че когато ДПС има съществени предложения като езика, като уседналостта, като ограничението на секциите, ще тръгнем да поставяме като условие на ГЕРБ, за да се регистрираме преференцията, което ни предложение е 7-мо, 8–мо по приоритет, допълни той.Депутатът посочи, че ДПС няма да напуснат парламента, защото нищо толкова драматично не се е случило. Според него прагът на преференцията през годините се е превърнал в средство за партиен и корпоративен контрол на вота.„Наблюдават се фрапантни случаи на общински съвети, където една фирма средно голяма от различни партии си вкарва определен брой общински съветници и те гласуват в интересите на тази компания и тя взема обществени поръчки”, допълни той.", "date": "2019.02.21", "title": "Някой създаде истерия с преференциите, не сме търсили подкрепа, обяви Хамид Хамид"}
{"url": "https://offnews.bg/obshtestvo/telefonni-izmamnitci-opitali-da-vzemat-pari-ot-prokuror-vav-varna-698104.html", "text": "Телефонни измамници опитали да вземат пари от прокурор във Варна. Те използвали схемата, в която искат пари за животоспасяваща операция, като поискали от жертвата си 30 000 евро.Около 10 ч. сутринта на служебния телефон на един от районните прокурори позвънил мъж, който се представил за инспектор Красимир Николов от Общинската полиция в града. Прокурорът забелязал, че на дисплея се изписва телефонен номер на румънски оператор и разбрал, че най-вероятно става дума за телефонна измама, съобщи БНТ.Телефонният измамник обяснил, че са заловили част от група за телефонни измами, като са открити списъци с телефонни номера и имена на бъдещи жертви. Мнимият полицай обяснил, че номерът на жертвата фигурира в този списък. Той допълнил, че измамниците скоро ще се обадят на стационарния телефон и поискал разговорът да продължи по мобилния му телефон.Няколко минути по-късно на стационарния телефон звъннал мъж, който се представил за лекар и обяснил, че дъщерята на жертвата е пострадала тежко в катастрофа, заради което се налага операция на крака с поставяне на златни пирони, за които поискал 30 000 евро.Прокурорът казал, че не разполага с толкова пари. В отговор телефонният измамник да го заплашва, че ще изпрати 15 брадати мъже, като започнал да отправя и обиди. След дълги уговорки, продължили повече от 5 часа, измамникът се съгласил да получи само 7000 лв. Банкови брошури, имитиращи пачка с пари, били сложени в торбичка и занесени на уговореното място. Малко по-късно там се появила 80-годишна жена, за да вземе парите. Тя е задържана от полицията.", "date": "2019.02.21", "title": "Телефонни измамници опитали да вземат пари от прокурор във Варна"}
{"url": "https://offnews.bg/temida/sadat-othvarli-zhalbite-na-chez-i-ginka-varbakova-sreshtu-kzk-698098.html", "text": "Административният съд София-област отхвърли жалби на Гинка Върбакова и дружеството ѝ \"Инерком\" и на чешката компания ЧЕЗ срещу решение на Комисията за защита на конкуренцията (КЗК).Върбакова и ЧЕЗ обжалваха отказа на КЗК да се произнесе по сделката, докато не излезе решението на Върховния административен съд по повод първоначалната забрана на сделката. КЗК първо отказа да разреши на \"Инерком\" да купи ЧЕЗ, защото и Върбакова, и ЧЕЗ притежават соларни паркове в България и след покупката обединеният бизнес можело да увеличи своята пазарна мощ.Двете компании обжалваха забраната във ВАС. В същото време Върбакова излезе от бизнеса си със слънчеви централи и поиска наново разрешение да купи ЧЕЗ. КЗК обаче отложи произнасянето си до произнасяне на ВАС по първата жалба.С днешното си решение съдът потвърждава, че КЗК е действала съобразно закона, защото \"не може да се произнесе без яснота относно положението на придобиваната група предприятия на ЧЕЗ, тяхната икономическа сила и значение за пазара, което от своя страна влияе пряко върху извода относно оценката за концентрацията при настъпилото изменение в групата на предприятията, контролирани от придобиващото предприятие, а именно \"Инерком България\" ЕАД\".Решението на съда може да се обжалва пред ВАС в 7-дневен срок.\"Инерком\" систематично оспорва решенията за спирането на сделката за купуване на електроразпределителното дружество. Междувременно ЧЕЗ обяви, че е започнала преговори за всеки случай с втория кандидат за българските активи - индийската \"Индия Пауър\".", "date": "2019.02.21", "title": "Съдът отхвърли жалбите на ЧЕЗ и Гинка Върбакова срещу КЗК"}
{"url": "https://offnews.bg/obshtestvo/diskavari-epizodat-s-bear-grils-e-zasnet-zaedno-sas-sluzhiteli-na-par-698105.html", "text": "Епизодът от поредицата „В дивата пустош с Беър Грилс“, сниман у нас, е бил заснет в присъствието на служители от Национален парк \"Рила\".Това става ясно от изявление на \"Дискавъри\" по повод съобщението на Министерството на околната среда и водите, според което дирекция „Национален парк „Рила“ е съставила актове за административни нарушения за неспазване на режимите в парка при заснемането на филма. От ведомството уточняват, че във филма се вижда навлизане и плуване във водния басейн на Каракашево езеро, палене на огън, ловене и умъртвяване на животински видове.Според съобщението заснемането е станало след разрешение на директора на парка от 20.06.2017 г., като според заповедта снимането на филма е трябвало да стане на 25 и 26.06.2017 г. в светлата част на денонощието от 8.00 до 18.30 ч. при стриктно спазване на режимите и нормите, определени в Закона за защитените територии и Плана за управление на Национален парк „Рила“. Министърът на околната среда и водите Нено Димов разпореди проверка по случая.От \"Дискавъри\" обаче обясняват, че при заснемането на филма са присъствали служители на Националния парк и \"всяко заснето действие е съгласувано със съответните отговорни лица от страна на Национален парк „Рила“.\"В допълнение, за реализацията на продукцията са издадени всички необходими административни документи и специални разрешителни от страна на природния парк, а цялостното заснемане е проведено под наблюдението на определените от парка отговорни служители. Длъжни сме да уточним също така, че самата поредица не е продукция на Discovery Communications, а е външна такава\", уточняват оттам.", "date": "2019.02.21", "title": "Дискавъри: Епизодът с Беър Грилс е заснет заедно със служители на парк 'Рила'"}
{"url": "https://offnews.bg/tenis/obviniha-martina-navratilova-v-transfobia-698113.html", "text": "Бившата американска тенисистка от чешки произход Мартина Навратилова беше уволнена от организацията Athlete Ally, която защитава правата на спортистите с нетрадиционна сексуална ориентация.Причината е, че легендарната тенисистка е изразила трансфобска позиция в колонката си във вестник \"Таймс\" на 17 февруари. В нея Навратилова, която самата е с нетрадиционна ориентация, пише, че не трябва да се позволява на мъже трансджендъри да се състезават на женски турнири.\"Да се позволи на някой, който просто е решил да стане жена, да се състезава с родени като жени е измама\", пише Навратилова. Реакцията не закъсня.Групата за защита на правата на транссексуалните Trans Actural нарече коментара й възмутителен, разочароващ и трансфобски, а няколко дни по-късно и от Athlete Ally взеха отношение.\"Вече няма съмнение - Навратилова е трансфоб. Коментарите й се базират на превратно разбиране на научните данни и засилват опасните митове, които водят до постоянното преследване на трансджендърите чрез дискриминационни закони, стереотипи на омразата и насилие. Няма да си сътрудничим с хора, които разпространяват дезинформация и засилват дискриминацията\", пишат от Athlete Ally.Новината е шокираща, тъй като Навратилова беше едно от знамената на гей общността . През 1981 година тя имаше смелостта открито да признае, че е лесбийка.", "date": "2019.02.21", "title": "Обвиниха Мартина Навратилова в трансфобия"}
{"url": "https://offnews.bg/obshtestvo/toplofikatcia-sofia-ima-800-mln-leva-dalg-ne-sabira-25-ot-vzemaniat-698103.html", "text": "Дългът на \"Топлофикация - София\" е 800 млн. лв., като дружеството не може да събере 25% от вземанията си. Това съобщи пред БНР новият директор на дружеството Кремен Георгиев.\"Това наистина е събираемост, която е по-добра от предишните, но до 100% все още има място. Смятаме да повишим тази събираемост с повишаване на доверието на абонатите към това дружество - въпрос на разговори, въпрос на оповестяване на информация, която касае абонатите и която ги интересува. Ще се опитам да променя отношението на абонатите към \"Топлофикация\" като дружество и като партньор\", каза той.Георгиев посочи, че проблемът няма да се реши за няколко дни и с магическа пръчка, а с добра събираемост, намаляване на разходите и добро управление на паричните потоци.По думите му практиката с изпращането на частни съдебни изпълнители на задлъжнели абонати ще продължи, но не по досегашния начин.", "date": "2019.02.21", "title": "Топлофикация-София има 800 млн. лева дълг, не събира 25% от вземанията си"}
{"url": "https://offnews.bg/sviat/rumania-razsledva-evrokomisari-za-falshifitcirane-na-monitoringovia-%d1%9d-698109.html", "text": "Румъния разследва зам.-председателя на Европейската комисия Франс Тимерманс и еврокомисаря по правосъдието Вера Йоурова за фалшифициране на последния доклад по Механизма за сътрудничество и проверка за страната, съобщиха румънски медии, цитирани от БНР.В последния доклад на страната беше дадена лоша оценка за борбата срещу корупцията и организираната престъпност, както и за състоянието на върховенството на закона.Още тогава управляващата коалиция обяви плановете си да съди ЕК за доклада.Обвиненията във фалшификация са отправени от сайта „Светът на правосъдието“.Молбата за разследване е подписано от прокурор Адина Флоря. Тя беше номинирана три пъти от правосъдния министър Тудорел Тоадер за наследник на Лаура Кьовеши начело на Националната дирекция за борба с корупцията в страната, но назначаването ѝ не беше одобрено от президента Клаус Йоханис. „Франс Тимерманс и главният прокурор на Румъния Аугустин Лазар ще трябва да се явят в Отдела за разследване на престъпленията в правосъдието, за да се разпишат. Не само те, а и ръководителката на представителството на Европейската комисия в Румъния Анджела Кристя и европейският комисар за правосъдието Вера Йоурова“, заяви изданието „Светът на правосъдието“.Сигналът срещу тях е подаден на 30 януари. Те са обвинени в сформиране на организирана престъпна група, злоупотреба със служебно положение, интелектуална измама и разпространяване на фалшива информация във връзка с фалшифициране на доклада за Румъния по Механизма за сътрудничество и проверка.Според изданието при създаването на доклада са изопачени данни и факти и в същото време са пропуснати съществени обстоятелства, които са в пряка връзка с целите на механизма. Освен това са били използвани престъпни техники за деформиране на реалността и истината за състоянието на съдебната система в Румъния с цел използване на доклада срещу интересите на Румъния, се посочва още в жалбата.С тези свои действия европейските представители са засегнали националната сигурност на страната, твърди изданието. По повод разследването говорителят на ЕК Маргаритис Схинас заяви, че няма да коментира процедури в държави-членки.„Все пак бихме искали да припомним на румънските власти, че всички официални лица от Комисията, докато изпълняват задълженията си, отговарят пред Съда на ЕС и националните власти нямат юрисдикция в тези случаи. Всички те са защитени от протоколите за имунитет и привилегии, които са прикрепени към европейските договори, а те са подписани от всички страни-членки, в това число и от Румъния. Нека ви припомня, че вчера изразихме дълбока загриженост за върховенството на закона в Румъния като цяло“, посочи Схинас.", "date": "2019.02.21", "title": "Румъния разследва еврокомисари за фалшифициране на мониторинговия ѝ доклад"}
{"url": "https://offnews.bg/obshtestvo/mon-iska-evrokomisiata-da-mahne-drugia-pol-ot-anketa-razprostraniav-698100.html", "text": "Министерството на образованието и науката ще поиска от Европейската комисия да промени възможните отговори във въпрос за пола в своя анкета, разпространявана от МОН в българските училища сред децата на възраст над 9 г.За анкетата, в която възможните отговори на въпроса за пола са не два, а изненадващите четири: \"Момче\", \"Момиче\", \"Друго\", \"Предпочитам да не казвам\", съобщи вчера БНТ, а уверението, че МОН ще поиска редакцията ѝ от Еврокомисията OFFNews получи днес от пресцентъра му.Оттам уточняват следното:", "date": "2019.02.21", "title": "МОН иска Еврокомисията да махне 'другия' пол от анкета, разпространявана в българските училища"}
{"url": "https://offnews.bg/obshtestvo/spirat-vremenno-lekarstva-za-kashlitca-zaradi-risk-ot-sardechni-proble-698111.html", "text": "Лекарства за кашлица се изтеглят временно заради риск от сърдечни проблеми, съобщи Изпълнителната агенция по лекарствата. Медикаментите, съдържащи фенспирид, се спират по препоръка на Комитета за оценка на риска в проследяването на лекарствената безопасност към Европейската агенция по лекарствата.Лекарствените продукти, съдържащи фенспирид, са налични под формата на сироп и таблетки и се използват при възрастни и деца на възраст на и над 2 години за облекчаване на кашлица при заболявания на белия дроб. На територията на Европейския съюз, лекарствените продукти, съдържащи фенспирид са разрешени по национални процедури в България, Франция, Латвия, Литва, Полша, Португалия и Румъния и са налични под различни търговски наименования (Elofen, Epistat, Eurefin, Eurespal, Fenspogal, Fosidial, Kudorp, Pneumorel, Pulneo, Еуреспал и Сиресп, последните две в България). Разрешенията за употреба на тези лекарства временно се прекратяват, докато Комитетът преразглежда риска от отклонения на сърдечния електричен потенциал, които могат да доведат до нарушения на сърдечния ритъм.В миналото са съобщавани случаи на проблеми в сърдечния ритъм при пациенти, приемащи такива лекарства. За да се проучи потенциалната връзка между фенспирид и тези проблеми в сърдечния ритъм, са проведени проучвания при животни, които понастоящем показват, че фенспирид има потенциал да удължи QT интервала при хора.Комитетът ще разгледа всички налични доказателства и ще направи препоръки за действие по отношение на разрешенията за употреба на фенспирид, съдържащите лекарства на територията на ЕС. След приключване на този преглед ЕМА ще предостави допълнителна информация, както и актуализирана препоръка за пациентите и медицинските специалисти, посочват от ИАЛ.Данни за безопасност показват, че лекарствата против кашлица, съдържащи фенспирид биха могли да причинят внезапни сериозни проблеми в сърдечния ритъм.Докато компетентните власти разглеждат доказателствата за това, пациентите се съветват да спрат превантивно да приемат такива лекарства. Рискът за пациентите от проблеми в сърдечния ритъм е само докато те приемат тези лекарства, уточняват от Агенцията.Ако приемате лекарство за кашлица, съдържащо фенспирид, свържете се с Вашия лекар или фармацевт за съвет относно замяната му с други лекарствени продукти, ако е необходимо.Ако имате някакви притеснения относно Вашето лекарство, обсъдете ги с Вашия лекар или фармацевт, призовават от ИАЛ.", "date": "2019.02.21", "title": "Спират временно лекарства за кашлица заради риск от сърдечни проблеми"}
{"url": "https://offnews.bg/sviat/desetki-izpepeleni-v-pozhar-v-stolitcata-na-bangladesh-698084.html", "text": "Бързо разпространяващ се пожар в историческата част на столицата на Бангладеш Дака уби най-малко 78 души, съобщиха властите, цитирани от Би Би Си.Пламъците избухнали през нощта в жилищна сграда, на чийто приземен етаж били струпани лесно запалими материали. Неясно е откъде е тръгнал огънят.Смята се, че сред жертвите има гости на моминско парти.Изграденият преди векове квартал е прорязан от тесни улички със скупчени близо една до друга сгради.Големите пожари в сгради са често срещани в гъсто населената южноазиатска държава без строга регулация, където хората живеят при лоши условия. В резултат на това стотици хора са загинали в пожари през последните години.", "date": "2019.02.21", "title": "Десетки изпепелени в пожар в столицата на Бангладеш"}
{"url": "https://offnews.bg/obshtestvo/neno-dimov-podgoni-bear-grils-pluval-v-ezero-ial-zhabi-i-palil-ogan-698093.html", "text": "Световната тв звезда Беър Грилс - създател и участник в много продукции за оцеляване сред дивата природа - попадна под ударите на българското законодателство заради епизод, заснет в Рила.Това стана ясно от съобщение на екоминистерството (МОСВ), според което дирекция „Национален парк „Рила“ е съставила актове за административни нарушения на българско юридическо лице за неспазване на режимите в парка при заснемането на филм.Става въпрос за епизод със заглавие „Планината Рила – България – В дивата пустош с Беър Грилс и Дерек Хъф“ (Rila mountain Running Wild with Bear Grylls S04E05 Derek Hough 2018).Сигнал за снимките на тв поредицата е бил изпратен до фейсбук страницата на МОСВ. \"От изпратения филмов материал е видно, че при заснемането са извършени нарушения на правилата и нормите за поведение в защитената територия чрез навлизане и плуване във водния басейн на Каракашево езеро, палене на огън, ловене и умъртвяване на животински видове , посочват от ведомството на Нено Димов.Ръководството на парка е направило проверка по случая. Установено било, че филмът е заснет на 25 и 26.06.2017 г. в Парков участък Боровец, на територията на НП „Рила“.Управителят на българската фирма, отговорна по заповедта, е бил поканен за обяснение и връчване на актове за установяване на административни нарушения. Директорът на ДНП „Рила“ Красимир Андонов го е запознал със същността на извършените нарушения и отговорността, която носи лицето по издадената заповед. Съгласно Закона за защитените територии санкцията за нарушения за юридически лица е в размер на 1000 до 10 000 лв., а за физически лица се налага глоба от 500 до 5000 лв.Министърът на околната среда и водите Нено Димов разпореди проверка по случая, включително за действията на отговорните служители от ДНП „Рила“ по време на заснемането на филма, завършва съобщението.", "date": "2019.02.21", "title": "Нено Димов подгони Беър Грилс - плувал в езеро, ял жаби и палил огън в Рила (видео)"}
{"url": "https://offnews.bg/politika/prebroiavaneto-shte-e-prez-2021-g-plashtame-160-leva-globa-pri-otkaz-698095.html", "text": "Преброяването на населението и жилищния фонд у нас ще е от 22 януари до 15 февруари 2021 г. Това реши парламентът, който прие окончателно Закона за преброяване на населението и жилищния фонд в Република България през 2021 г. Досега са проведени 17 преброявания на населението, като последното беше през 2011 г.Новото преброяване ще е най-мащабното изчерпателно статистическо изследване у нас, което се провежда на всеки 10 години, обясни председателят на НСИ Сергей Цветарски, цитиран от БТА.Преброяването ще е на два етапа като първият/електронен/ ще е между 22 и 31 януари. Преброяването по домовете - втори етап, ще бъде от 8.00 часа на 1 февруари до 20.00 часа на 15 февруари.Според закона няма да е задължително да се попълват данни за етническа принадлежност, вероизповедание и здравен статус.Във въпросника обаче вероятно ще има графа \"не желая да посоча каква етническа/религиозна група съм\", която трябва да бъде отбелязана от тези, които не искат да обявят своята етническа принадлежност и вероизповедание, за каквото настояха от ВМРО.Относно пола, ще се посочва само биологичният, поясни Цветарски.Депутатите решиха да бъде приета Програма на преброяването, която да бъде внесена за разглеждане от Министерския съвет в тримесечен срок от обнародването на закона.Периодът за подготовка и провеждане на преброяването е съобразен с подготовката и провеждането на два изборни процеса през 2021 година - за народни представители и за президент и вицепрезидент, с оглед на ангажиментите на общинските администрации в изборния и преброителния процес.Лицето, отказало да предостави необходимите по закона данни, ще бъде глобявано със 160 лв.Ясно се декларира, че ще бъде спазена поверителността на данните, достъпа до информация и разпространението на крайните резултати в съответствие с националното и европейското законодателство.Очаква се разходите по преброяването да възлязат на 38 262 000 лв., като в тях е включено и разработването на нова електронна платформа за преброяване.", "date": "2019.02.21", "title": "Преброяването ще е през 2021 г., плащаме 160 лева глоба при отказ да дадем данни"}
{"url": "https://offnews.bg/drugi/basketbolistite-ni-zagubiha-ot-rusia-s-44-tochki-razlika-698110.html", "text": "Унизителна загуба с 44 точки разлика от Русия записаха баскетболистите ни в среща от световните квалификации, играна в Ботевград. Поражението с 60:104 е най-тежката загуба на националния ни тим за последните 17 години, когато губим с 45 точки от Литва.Русия ни вкара 18 тройки от 31 опита - 58%. Българите имаха едва 3 успешни от 18 стрелби, което е под 17%. Гостите господстваха категорично и в подкошието с 42 борби срещу по-малко от половината - 19, за \"лъвовете\".В този мач българите бяха без звездата си Александър Везенков, Станимир Маринов, Дий Бост и контузените Цветомир Чернокожев и Станислав Ваклинов. Русия също беше без звездите си, като цели девет основни играчи на селекционера Сергей Базаревич отсъстваха.\"Мога само едно нещо да кажа – играхме салбо в защита и в нападение. Започнахме мача изключително меко в защита - завършихме с 52 точки на полувремето и само пет фала, като петия беше 5 секунди преди края. Спокойно мога да кажа, че в защита почти не сме играли. Отделно, в нападение организацията ни беше слаба. Трудно си създавахме положения за стрелба, а трябва да отчетем и високия процент стрелба на противника. На тази база се получава и голямата разлика.Много съжалявам, че днес изглеждахме по този начин. Едно от нещата, на които акцентирах на играчите е, че последните впечатления са най-трайни, а за съжаление днес бяхме коренно различни от представянерто си в последните три години\", коментира селекционерът Любомир Минчев пред БНТ.", "date": "2019.02.21", "title": "Баскетболистите ни загубиха от Русия с 44 точки разлика"}
{"url": "https://offnews.bg/nashite-avtori/kalin-terzijski-vreme-e-za-usiadane-balgari-698092.html", "text": "Прочетох току-що, че българите пътували по-малко напоследък.Това, казах си, не е много хубаво. Човекът е човек, когато е на път. Какво ли е имал предвид Пеньо Пенев? Вероятно, мисля си, отчитайки младостта му, е говорел за онова невероятно чувство за истински живот, което изпитваме, когато сме по пътищата; началото на юни е, а ние сме на автостоп; и някакъв невъобразим вятър развява силните ни и жилави коси и историята не се вижда, защото сме в самата нея – ние я създаваме и ние сме героите й. Силно и издигащо чувство.Но така ли пътуваме сега ние, българите, това ли е нашето пътуване? Въздигащо и въодушевяващо?Става ми тъжно...Все пък тъжно ли трябва да ми става, да го вземат дяволите – паднало ми сега да остарявам и да взема така, остарявайки, да се скъсам от досадна носталгия и да надуя главите на цялото прогресивно човечество „колко беше хубаво преди, а сега колко не е...”.Преди, честно казано, наистина май по-добре се пътуваше. На стоп и въобще. Имаше професионални стопаджии. А и всяко хлапе – стига да му хрумне – отиваше на магистралата и стопираше. И често отиваше не там, за където беше тръгнало. И там, където попаднеше, без да е имало намерение да попада, откриваше най-невероятни неща, откриваше си късмета. Случвало ми се е да тръгна за морето и да попадна в разгара на кампанията по варене на ракия в плевенско село – право на казана - и да остана...колкото е нужно, че и повече. Не, това се получи малко вулгарно. Макар че ако вляза в поетичните детайли на това отклонение от пътя, ако опиша цялата пасторална, красива картина на тия дни – по-чувствителните читатели ще осъзнаят, че и в едно варене на ракия може да има много поезия.В 2018 година българите са пътували с близо една четвърт по-малко отколкото през 2017-а.84% от българите, които са пътували в миналата година, са пътували из страната. 15% са пътували в чужбина. Само 2% са пътували и в страната, и в чужбина.Доста странна пропорция, мисля си. Някак си се прокрадва изводът, че има два вида българи. Такива, които пътуват из страната и такива, които пътуват из чужбина.Опитвам се да си представя какви ли са тия, които пътуват из страната. И в съзнанието ми се появяват образи. Стара баба, малко нещо като взета от разказ на слаб писател, стилизирана: дебела, с кошница с провизии, със забрадка, някак не от нашето време; тръгнала при сина и дъщерята в Сливен. В кошницата носи, представям си, варени яйца. Защо ли, Боже, след като навсякъде вече има яйца, ах да, има навсякъде, но не са биояйца (!), а вече бабите са много фешън, защото всяко яйце, което намерят в полога е „био” и може спокойно да се конкурира с яйцата по едно евро бройката от свръхлуксозния биомагазин...И бабата е един от пътуващите българи, тя е човек, защото е на път. И има и варена кокошка в нейната кошница (защото съзнанието ми, когато не го насилвам, е склонно да се дави в клишета), има и домати, зелен лук...Не, сега е зима и няма зелен лук, защото зелен лук има само в големите хипермаркети и той е парников...Но за да не потъна съвсем в старозаветните клишета, аз си представям, че бабата има смартфон (че каква баба ще е иначе!) и на него внукът, който учи в Техническия в Габрово, е качил приложение, което може да разпознава мелодии. И бабата чува от някакво неведомо звукосъздаващо устройство във влака някаква песен – струва й се позната, бре, това какво беше? И насочва смартфона си към източника на мелодията и той разпознава, че това е Били Джийн на Майкъл Джексън. И бабата изпада в умиление, защото тя е на 64 и в 1982-а е била млада и в дискотеката на село...Да, спомени.Представям си и ядосан брадясал бизнесмен от Банкя, който отива със стърия си опел до Якоруда - да преговаря с някакъв тип за нова машина за кантиране на плоскости от дървесни частици. Кръвното му е доста високо, той пие поредно кафе, а му се пие ракия, ама защо му се пие ракия така от сутринта? - ех, не е на добре това, ама както и да е. И той надува Куин на уредбата на колата. Защото много преди да стане бизнесмен и да брадяса, и да му се припие ракия от сутринта, той е бил дългокос студент по физика (подобно на Брайън Мей, апропо) и всъщност, като погледнем, животът е много странна работа, нали така?А пътуващите в чужбина са друго нещо. Те са...Всъщност – те не са нито по-богати, нито по-образовани.Щях да тръгна в една такава посока: българите обедняха и затова пътуват по-малко.Но се сещам веднага, че най-масовите пътувания, които в историята се наричат „преселения”, са се случили с хора, които са били притиснати от такава бедност и нужда, каквато ние по никакъв начин не можем и да си представим. Картофеният глад, взел живота на два милиона ирландци, е накарал милиони от тия мили червенокоси хора да си хванат багажа и да напуснат зеления си остров. И така Ирландия от осеммилионна да стане четиримилионна. И да си остане такава досега.Не, българите не намалиха пътуванията от бедност; дори и да получа статистически данни, че има такава зависимост – няма да им повярвам. Статистиката е един типичен пример за човешкото Confirmation bias –склонността ни да откриваме потвърждения на вече готовите си предубеждения. Ако реша, че българите са бедни и затова не пътуват – ще открия куп съвсем убедителни факти, потвърждаващи това.Аз се надявам на нещо друго.Защото падането на пътуванията в сравнение с 2017-а година е доста сериозно – 17%. Не е случайно отклонение. Та, аз се надявам на нещо друго.Оставям настрана Пеньо Пенев с неговата неистова романтика. Човекът е човек, когато е на път. Хм, да, вероятно младият, пълен с бесен ентусиазъм човек, се чувства най-жив – именно когато е на път. Но Човекът си е човек...как беше – камъкът си тежи на мястото. Човекът е човек, когато си стои в своето място, враства в него, слива се с него...И го Очовечава.Човекът, който е на вечен път, се грижи само за себе си. Но не и за мястото, което обитава (временно). Никой не прави градина пред хотелската си стая. Българите, казват, преди хиляди години, сме били номади, чергари. В последните трийсет години потвърдихме тоя си произход – номадския. Преселението на народите си тече, колкото и странно да ни е това. От времето на Атила все си продължава - от Изток на Запад.Западът поглъща всичко по-амбициозно и...като че ли – всичко по-агресивно, по-алчно – идващо от Изтока. Може би именно затова Западът винаги е бил алчен – та нима там не са отивали винаги най-алчните? Нима от Изток не са прииждали най-амбициозните и най-лакомите за хубав живот?Но аз се надявам на това – макар че звучи доста романтично; въпреки че звучи ненаучно, недоказуемо: надявам се на това, че преселението лека-полека свършва. Поне за българите. Преселението от селата към градовете, преселението от нашата сравнително (!) бедна страна – към богатите страни на Запада...Мощният устрем на една постоянна „непоседливост” на едно постмодерно номадство се изчерпва лека-полека.И се надявам, че хората в България сега искат и могат да поспрат. И да поочовечат местообиталищата си. Защото докато е на път – човек само пътува, а не очовечава. Той пристига и отпътува. Няма свое място. И не очовечава мястото си. Няма време за градини и паметници. Даже и за гробове с цветя на тях. Време е за усядане, българи.", "date": "2019.02.21", "title": "Калин Терзийски: Време е за усядане, българи"}
{"url": "https://offnews.bg/drugi/parizh-lobira-brejk-tantcite-da-stanat-olimpijski-sport-698094.html", "text": "Брейк танците да станат олимпийски спорт, предложиха организаторите на Олимпийските игри в Париж през 2024 г. на Международния олимпийски комитет, който трябва да каже \"да\" или \"не\" до декември 2020 г.Брейк танците бяха включени в Младежките олимпийски игри в Буенос Айрес през 2018 г. Златния медал при момчетата спечели Сергей Чернишев (Русия), а при момичетата - японката Раму Кавай.Трикратният олимпийски шампион по кану-каяк и ръководител на организационния комитет за Париж'2024 Тони Естанге заяви, че новите спортове биха направили Олимпийските игри \"по-градски\" и \"по-артистични\".От френската столица смятат, че това е \"очевиден избор\" - Франция е втора в света след САЩ по най-много изпълнителни на този вид улично изкуство.От Париж искат още включването на четири нови спорта: брейк, сърф, спортно катерене и скейтборд. И четирите дебютират на Игрите в Токио през 2020 г., както и карате. Олимпийският дебют на карате ще бъде през 2020 г., но бойното изкуство не е включено в списъка за Париж 4 години по-късно, което провокира Световната федерация по карате са изрази \"дълбоката си тъга\". За място сред олимпийските спортове от Париж'2024 безуспешно се бореха още скуошът, билярдът и шахматът.След 12-годишно прекъсване сред олимпийските спортове през 2020 г. ще се завърнат бейзболът и софтболът. ", "date": "2019.02.21", "title": "Париж лобира брейк танците да станат олимпийски спорт"}
{"url": "https://offnews.bg/politika/prez-iuli-vlizame-v-chakalniata-na-evrozonata-obiavi-borisov-698112.html", "text": "През юли България ще влезе в чакалнята на еврозоната. Това заяви премиерът Бойко Борисов на форум за 25 години от дейността на фондация \"Конрад Аденауер\" в България. Бюджетите ни са на излишък. Ръстът на контрабандата е под 5%. Безработицата е под 5%, само тези, които не искат да работят, не работят. Огромен фискален резерв, \"златен резерв\", изреди Борисов.Той допълни, че тази година Брутният вътрешен продукт ще бъде над 120 млрд. лв., а държавният дълг в края на годината ще е 17,5%, което ще е най-ниското ниво в Европа. \"Защита на външните граници. Една държава има за пример в Европа, защитила външните граници и Шенгенското пространство на ЕС, и тя се казва България. Нула миграция, всичко през официалните КПП-та. Всичко, което правим по газовия хъб \"Балкан\" го съгласувам, за да няма изненади после за нашите решения. Всъщност, продължението на \"Турски поток\" се казва \"Газов хъб Балкан\" и тук вече става \"Балкански поток\", продължи Борисов.Той коментира, че не очаква националистите да постигнат успех на изборите за Европарламент, и посочи, че за него големият риск за Европа не са популистите, а е възможността за военен конфликт, без да посочи обаче откъде идва опасността.\"Стигне ли се до армията е загубена работата. Трябва да се намери разумно решение, не трябва да повтаряме историята. За това водим прагматични отношение\", каза Борисов.От фондацията \"Конрад Аденауер\" похвалиха Борисов.\"България има всички основания да счита, че пътят, който е поела, е правилен\", посочи ръководителят на фондацията за България Тростен Гайслер. \"Днес мнозина завиждат на България за ниския държавен дълг, страната е и уважаван член на ЕС, проведе едно успешно европредседателство и има право да се гордее с всичко това\", допълни той.", "date": "2019.02.21", "title": "През юли влизаме в чакалнята на еврозоната, обяви Борисов"}
{"url": "https://offnews.bg/sviat/forbs-v-rusia-se-poiavi-vtora-zhena-miliarder-698091.html", "text": "Собственичката на интернет-магазин за дрехи Wildberries Татяна Бакалчук стана втората жена милиардерка в Русия по оценката на сп. „Форбс“, съобщава Радио „Свобода“.Изданието е оценило състоянието й на 1,2 млрд.долара. Преди година Бакалчук за пръв път влезе в списъка на богатите хора в Русия с капитал от 600 млн.долара. Преди това единствената милиардерка в Русия, пак според „Форбс“, бе съпругата на бившия кмет на Москва Юрий Лужков Елена Батурина.Бакалчук е единствен собственик на компанията си, основана през 2004 г. В началото тя се е занимавала с каталожна търговия на дамски дрехи. Сега заема 4-о място в списъка на най-скъпите руски интернет-компании след „Яндекс“, Mail.ru Group и най-големия сайт за безплатни обяви „Авито“. Wildberries работи на пазарите в Русия, Белорус, Казахстан и Киргизия, печалбата от продажбите през 2018 г. надхвърля 100 млрд.рубли.В рейтинга на богатите хора в Русия, според „Форбс“, са отбелязвани едва 6 жени, сред които само строителната предприемачка Батурина е попаднала в първите 100. През 2018 г. изданието е оценило състоянието й на 1,2 млрд.долара.Миналата година Русия заемаше 71-о място в света по рейтинга на Световната банка за половото неравенство. Това е по-зле, отколкото позициите на Тайланд, Танзания и Монголия, но е по-добре от Гърция, Чехия и Кипър. Експертите все пак високо оцениха възможностите за участието на жените в икономическия живот на Русия – 31-о място, в образованието – 28- и сравнителното здраве на жените и мъжете – 1-о място наред с други страни. Но по шансовете за включване на жените в политиката Русия зае едва 123-а позиция сред 149 държави, участвали в изследването.", "date": "2019.02.21", "title": "Форбс: В Русия се появи втора жена милиардер"}
{"url": "https://offnews.bg/politika/dps-obvini-gerb-v-diskriminatcia-na-majchinia-ezik-698073.html", "text": "Езикът е средство за комуникация, но българският парламент, всички партии и лично премиерът го превърнаха в инструмент за дискриминация!Това заяви от трибуната на Народното събрание депутатът от ДПС Ерол Мехмед в декларация от името на партията по случай Международния ден на майчиния език. Народният представител заяви, че езиковото многообразие е духовно богатство и е недопустимо то да бъде ограничавано в държава членка на Европейския съюз.Според Мехмед в България има наложена \"едноезична догма\" и \"целенасочена дискриминация\" и доказателство за това е Изборният кодекс, според който употребата на майчин език е забранена по време на предизборна кампания, дори и с превод.Той обвини управляващите в лицемерие, защото било недопустимо да се радват на смяната на името на сръбския град Димитровград на Цариброд, при положение, че редица турски селища все още не са върнали истинските си имена.Мехмед обвини и омбудсмана Мая Манолова в лицемерие:Депутатът от ДПС засегна темата и за ромската интеграция, като заяви, че ромският език не се изучава и затова функционалната грамотност в етноса е на отчайващо ниски нива.", "date": "2019.02.21", "title": "ДПС обвини ГЕРБ в дискриминация на майчиния език"}
{"url": "https://offnews.bg/politika/upravliavashtite-umuvat-kak-sas-zakon-da-nakazhat-bsp-za-otsastvieto-i-698064.html", "text": "Политици от управляващото мнозинство обмислят законови промени, с които да наложат по-тежки санкции за отсъствие на депутати от Народното събрание.Идеята е да бъдат наказани колегите им от БСП, които обявиха бойкот на работата на парламента.Според инициаторите на извънредното законотворчество лидерът на левицата Корнелия Нинова заблуждава хората с твърденията си, че от партията не получават заплащане по време на отсъствието си.Преди няколко дена депутатите от БСП обявиха, че прекъсват парламентарната си работа, докато не бъдат отменени спорните промени в Изборния кодекс. От БСП не се върнаха в парламента дори за обсъждането на правилата за селекция на членовете на новата ЦИК, за която толкова настояваха.След това Нинова заяви, че от партията няма да получават възнаграждение, докато отсъстват от парламента. Тя допълни, че в Правилника за организацията и дейността на Народното събрание (ПОДНС) е \"ясно разписано, че като не ходим през деня на работа, не ни се плаща\".Председателят на правната комисия и депутат от ГЕРБ Данаил Кирилов днес коментира пред журналисти в Народното събрание, че това твърдение е \"спекулативно\".\"Отсъствайки от парламента, депутатите от БСП получават 1/3 от основното си възнаграждение, което е средната заплата на работещия българин\", заяви той.Кирилов още подчерта, че това може да е малка част от редовната заплата на парламентаристите, но е много за редовия гражданин.Той още коментира, че продължителното отсъствие на народните представители от левицата налага преразглеждане на санкциите за неприсъствие на депутати, описани в Правилника.\"При всички положения се налага да се съобразят санкциите и правилата във връзка с това, когато имаме отсъствие на цяла една парламентарна група, могат ли да се извиняват отсъствия\", допълни Кирилов и добави, че казусът ще бъде повдигнат на заседание на правната комисия.В момента според ПОДНС за еднократно неоправдано отсъствие \"се прави удръжка, равна на дневното му възнаграждение\", а при по-продължително отсъствие от три поредни или общо 5 пленарни заседания за съответния месец, \"на народния представител се прави удръжка, равна на две трети от месечното му възнаграждение\".Ситуацията коментира и лидерът на \"Атака\" и депутат от управляващото мнозинство Волен Сидеров, който изрази сходно на това на Кирилов мнение. \"Ако инициативата на БСП продължи с месеци, задължително в правилника трябва да въведем нови правила за  възнагражденията\", заяви той, допълвайки, че от БСП заблуждават хората с неверните си твърдения. Той още коментира, че във вторник от партията коментирали подобна промяна с председателя на Народното събрание Цвета Караянчева. Предложението им предвижда депутатите да не получават и тази 1/3 част от заплатата си при неоснователно отсъствие.\"Писмено не сме го представили, ще го представим. ГЕРБ поискаха няколко дни да помислят и да имат някакви съображения\", допълни Сидеров. Той още коментира, че нередности със заплащанията не съществуват само в Народното събрание.\"Има агенции, министерства, където взимат повече пари, но там е тихо като в храм. Затова ще започнем да привикваме министри, да ги изслушваме, малко да нарушим тишината в храма на министерствата и агенциите да видим какво правят\", заяви Сидеров, като допълни, че за българина винаги е било важно кой какво взима и защо.Лидерът на \"Атака\" допълни, че процедурата за извиняване на отсъствията от председател на парламентарна група също ще бъде подложена на преразглеждане.", "date": "2019.02.21", "title": "Управляващите умуват как със закон да накажат БСП за отсъствието им от парламента"}
{"url": "https://offnews.bg/futbol/simeone-za-varvarskata-si-reaktcia-iskah-da-kazha-che-imame-golemi-698086.html", "text": "Треньорът на Атлетико Мадрид Диего Симеоне разясни пред испанското издание \"Marca\" за варварската си реакция по време на срещата от 1/8-финалите на Шампионската лига на \"дюшекчиите\" с Ювентус (2:0).\"Исках да кажа с тази реакция, че имаме големи т***и\", отсече Симеоне относно бурното си поведение при попадението на Хименес.Специалистът визира играта на Коке и Диего Коста, които бяха на терена след контузии: \"Трябва да имаш т***и, за да се хвърлиш така след контузия\".Това не е първият случай, в който един от най-желаните треньори говори по този начин. Миналата пролет той го стори и след мача с Арсенал в Лига Европа.Още докато беше активен футболист пък южноамериканецът често празнуваше голове и победи с хващане на мъжкото си достойнство.", "date": "2019.02.21", "title": "Симеоне за варварската си реакция: Исках да кажа, че имаме големи... амбиции (видео)"}
{"url": "https://offnews.bg/futbol/opiten-italianetc-e-noviat-sporten-direktor-v-tcska-video-698089.html", "text": "Кристиано Джарета е новият спортен директор на ЦСКА, обявиха от клуба. Италианецът официално парафира своя договор и занапред ще работи за \"червените\".50-годишният Джарета е бивш футболист, който след края на кариерата си завършва реномираната треньорска школа в Коверчано.Има солиден ръководен опит през последните години, като е заемал поста на спортен директор в Новара, където вкарва тима в Серия А, Удинезе и Асколи.Джарета е в България от доста време, тъй като участва в кастинг за родни таланти. 50-годишният специалист е изгледал тренировката на ЦСКА в петък и дори бе на трибуните на \"Тича\" при загубата на \"червените\" с 0:2 от Черно море.", "date": "2019.02.21", "title": "Опитен италианец е новият спортен директор в ЦСКА (видео)"}
{"url": "https://offnews.bg/temida/sadat-ostavi-mitio-ochite-v-aresta-toj-obiavi-che-v-turtcia-sa-se-gr-698081.html", "text": "Апелативният специализиран наказателен съд остави в ареста Димитър Желязков - Митьо Очите. Пред съда Желязков заяви: Аз не искам да ме пускате, а да ме прегледате. И допълни, че в Турция са се грижили по-добре за него. Могистратите прецениха, че няма пречка да му бъде оказвана медицинска помощ в условията на ареста. Желязков е уличен като лидер на организирана престъпна група за палежи, побои и разпространение на наркотици. Той беше екстрадиран от Турция, след като прекара 6 месеца в турския арест.", "date": "2019.02.21", "title": "Съдът остави Митьо Очите в ареста, той обяви, че в Турция са се грижили по-добре за него"}
{"url": "https://offnews.bg/obshtestvo/shofiorite-ot-podkrepa-bez-noshten-transport-v-sofia-i-povishenie-na-698082.html", "text": "Нощният транспорт в София да бъде премахнат, а заплатите на шофьорите на автобуси и тролеи, както и на ватманите, да се повишат значително, иска Федерацията на транспортните работници към КТ \"Подкрепа\". В декларация до столичния кмет Йорданка Фандъкова и зам.-кмета Дончо Барбалов от ФТР поставят 7 искания, чиято цел е да се подобри работната среда в общинските транспортни дружества. Разчитаме на разумен социален диалог, който би повишил привлекателността на дефицитните професии в градския транспорт, се казва в документа, подписан от председателя на ФТР \"Подкрепа\" Илиян Ценов. В декларацията се казва: Във връзка с възникналото остро социално напрежение сред всички работещи в „Столичен Автотранспорт” ЕАД и „Столичен Електротранспорт” ЕАД заявявяме, че времето за решаване на натрупаните в продължение на десетилетия проблеми изтича. За това ние като отговорна синдикална структура ще работим безотказно по Стратегия изразена чрез следните искания: Значително повишаване на основните работни заплати. Въвеждане на паричен коефициент за интензивно движение на водачите. Въвеждане на допълнително възнаграждение за всеки пропътуван километър на водачите. Формиране на основните заплати чрез коефициенти към минималната работна заплата за страната. Премахване на нощния транспорт, обслужван от Столичния автотранспорт. Обособяване на бус ленти и въвеждане на система за управление на трафика. Получаване на трудово възнаграждение за периода на обучение за придобиване на правоспособност за управление на МПС на кандидатите за водачи градския транспорт.Считаме, че осъществяването на тази стратегия ще реши до голяма степен наболелите проблеми на работещите столичния градски транспорт. ", "date": "2019.02.21", "title": "Шофьорите от Подкрепа: Без нощен транспорт в София и повишение на заплатите"}
{"url": "https://offnews.bg/interviu/absurdno-e-prodazhbite-ot-elektronna-targovia-da-se-vavezhdat-rachno-n-698078.html", "text": "- Съвсем скоро в Стопанския факултет на Софийския университет ще стартира учебната програма за стартиране на електронен бизнес ”E-commerce Success”. БСК е един от партньорите в тази инициатива. Защо се ангажирахте с нея?- Формалната страна на нещата е, че Българската е-комерс асоциация (БЕА) е един от най-новите членове на БСК, но макар и сравнително от скоро да работим съвместно, вече имаме добре изградени взаимоотношения и сме силно впечатлени от тази организация. Те са един чудесен пример за работеща браншова структура, която има конкретни, ясни цели, отлична експертиза и амбициозни проекти, които с удоволствие споделяме и подкрепяме.От друга страна, електронната търговия изисква специфични, мултидисциплинарни знания, умения и компетенции, които трябва да бъдат изграждани структурирано, чрез целенасочени програми и методики, все още непознати за ортодоксалното университетско образование у нас. В този смисъл, инициативата на БЕА е силно иновативна и ценна, а това заслужава подкрепа.- Сякаш малцина свързват стартирането на успешен бизнес в интернет с чисто академичната среда на обучение. Къде е пресечната точка?- Като всеки бързо развиващ се сектор, електронната търговия има нужда от обучени кадри, вкл. за мениджърски позиции, а защо не и за предприемачи, стартиращи и развиващи такъв бизнес. Новата икономика изисква изцяло нови умения и компетенции, които трябва да се изграждат бързо и ефективно, защото точно толкова бързо и „ефективно“ остаряват и губят актуалност. Няма по-ефективен начин от това хората от практиката да предадат опит и знания. Убедени сме, че именно симбиозата между бизнеса и университетите е бъдещето на образованието – това е посоката, която трябва да следваме, ако искаме да обърнем негативната картина в сферата на квалификацията и уменията на работната сила у нас.В съвместната инициатива “e-commerce success” на Софийския университет, БЕА, БСК и Фондация “E-commerce Success” ще се включат над 30 топ лектори-практици от е-комерс бранша, покриващи цялата е-комерс екосистема. Лекциите и упражненията ще се водят от утвърдени преподаватели от СУ и доказали се практикуващи експерти с дългогодишен опит в електронната търговия от компании, с реализирани успешни проекти в България и чужбина. Един от най-ценните моменти в инициативата е, че всеки обучаем ще бъде напътстван от персонален ментор, който ще се грижи персонално за него и ще разяснява всички възникнали по време на обучението въпроси.- Към кого е насочена програмата ”E-commerce Success” и каква ще е практическата полза за хората, които я завършат?- Обучението ”E-commerce Success” е насочено към студенти, предприемачи, които сега стартират или вече са в процес на реализация на собствен проект за онлайн магазин на локалния и международните пазари, и служители от компании, които отговарят или ще отговарят за развитието на е-бизнеса на компаниите.Първото по рода си у нас обучение ще предостави на мотивираните участници познания и практически умения за стартиране, маркетиране и устойчиво развитие на електронен бизнес.- Кои са важните умения, които тази програма ще се опита да развие в курсистите?- Двусеместриалната програма е с хорариум от 120 часа в четири модула, фокусирани върху планирането, създаването, маркетирането и развитието на електронен магазин, като дава знания, умения, увереност и подкрепа, за осъществяване на практика на един истински работещ електронен бизнес. Акцентът е поставен върху практиката и разработването на малки проекти в екип. В края на обучението всеки обучаем ще трябва да защити пред комисия практически курсов проект за електронния му магазин.Успешно преминалите ще получат Диплом за успешно завършено обучение “E-commerce Success” , издаден от СУ “Св. Климент Охридски”, и сертификат Български е-комерс стандарт (ниво експерт), издаден от БЕА. За най-добрите студенти съществува реалната възможност да бъдат изпратени на стаж в чужбина или да получат стипендия от Фондация „E-commerce Success”.- Какъв е интересът към инициативата, която трябва да уточним, че е съвсем нова за България?- Различният и практически насочен подход на програмата се радва на солиден интерес. Лимитираният брой места, който бяхме предвидили в началото, се изчерпа буквално за няколко дни и се наложи да увеличим с 20 места изданието. Към днешна дата все още свободните места са 11. Тук е моментът да кажем, че има предвидени безплатни места за лица в неравностойно положение, които все още не са запълнени.- Стартът на двусеместриалното обучение в СУ съвпада с един доста разгорещен дебат сред професионалистите за текстовете на новата Наредба Н-18. Много специалисти са на мнение, че тя поставя в неблагоприятно положение българските дружества, осъществяващи електронна търговия, в сравнение както с традиционните търговци, така и с международните електронни магазини. Така ли е наистина?- БСК много точно е изразила позицията си относно Наредба Н-18. Ние подкрепяме идеята и нуждата от такава регламентация, но не и във вида, който е в момента. Категорично има нужда от диалог и корекции на текстове, които ако останат в този си вид, със сигурност ще поставят в неблагоприятно положения бизнеса, осъществяващ електронна търговия.- Друго изискване на наредбата е всяка продажба през виртуален POS (Point of sale) да се отчита и на фискално устройство. Не е ли доста абсурдно всяка сделка да се въвежда ръчно в касов апарат? - Да, абсурдно е. Живеем във времена, в които има достатъчно технологии за решаване на този казус по модерен и приемлив за бизнеса, а и за държавата начин. Имаме и конкретни предложения, които сме споделяли публично и се надяваме да бъдат обмислени. Към момента обаче, готовността ни за диалог относно виртуалния POS и всички други предложения, които имаме, са по-скоро игнорирани.", "date": "2019.02.21", "title": "Абсурдно е продажбите от електронна търговия да се въвеждат ръчно на касов апарат"}
{"url": "https://offnews.bg/politika/kak-shte-bade-izbrana-novata-tcik-698053.html", "text": "Депутатите приеха процедурните правила за избиране на нова Централна избирателна комисия със 102 гласа \"за\" и 1 глас \"въздържал се\". Мандатът на сегашната ЦИК изтича преди провеждането на изборите за Европейски парламент през месец май и беше решено да бъде избран нов състав на комисията след като от БСП настояха за това. Въпреки това, днес депутатите от левицата отново отсъстваха от пленарната зала, тъй като преди няколко дена те заявиха, че прекратяват парламентарната си работа, докато спорните поправки в Изборния кодекс, като обезсмислянето на преференциите, не бъдат премахнати. Председателят на правната комисия и депутат от ГЕРБ Данаил Кирилов коментира отсъствието на БСП от залата.\"Опозицията не е в пленарната зала, макар тази процедура неминуемо да е свързана с реакциите на опозицията. Но отсъствието отразява според мен отношението и целта на публичната атака по отношение на процедурата за избор на нова ЦИК\", заяви той.Според приетите правила членовете на ЦИК ще могат да бъдат предлагани от парламентарно представените партии и коалиции, както и партиите и коалициите, които имат избрани с техните кандидатски листи членове на Европейския парламент, в срок от 14 дни, както и от неправителствени организации в срок от 12 дни.Председателят, зам.-председателите и секретарят на ЦИК могат да бъдат предлагани само от парламентарно представени партии и коалиции и ще бъдат избирани от Народното събрание. Кандидатите ще се избират с гласове от повече от половината на присъстващите депутати. Изслушването на кандидатите ще се излъчва на живо, а самото гласуване ще се случва чрез компютъризираната система в парламента.Ако няколко кандидати за една длъжност са получили повече от половината от гласовете на присъстващите народни представители, избран е кандидатът, получил най-много гласове \"за\". Когато това не се случи е провежда повторно гласуване, в което участват двамата кандидати, получили най-много гласове \"за\". Ако и при повторното гласуване никой от кандидатите не получи необходимите гласове, Народното събрание приема решение за откриване на нова процедура за избор. Останалите членове на комисията се назначават от президента на републиката.В Народното събрание Данаил Кирилов очерта ключовите крайни срокове за избиране на нов състав на ЦИК:На 5 март ще изтече срокът от 12 дни, в който българските неправителствени организации могат да правят предложения за членове на ЦИК до народните представители и парламентарни групи.На 7 март ще изтече срокът от 14 дни за предложения за членове на ЦИК, които се правят от народните представители, парламентарните групи, както и партии и коалиции, които имат избрани евродепутати от листите си. След като документите на кандидатите бъдат публикувани на сайта на Народното събрание, в срок не по-малък от 7 дни ще се проведе изслушването им на заседание на парламентарната правна комисия, което ще се излъчва на живо.На 18 март ще изтечеч срокът за предложения, които се правят от парламентарно представени партии и коалиции за избор на председател, зам.-председатели и секретар на ЦИК, както и за предложения на президента за останалите членове. На 20 март ще изтече 5-годишният мандат на сегашния състав на ЦИК, като в същия ден ще се състои и изборът на председател, зам.-председатели и секретар на ЦИК в Народното събрание.Кирилов призова процедурата по избор на нов състав на ЦИК да бъде проведена стриктно и без да се използва като \"елемент на изборната кампания\".", "date": "2019.02.21", "title": "Как ще бъде избрана новата ЦИК"}
{"url": "https://offnews.bg/ikonomika/startira-iznos-na-balgarski-lokomotivi-za-frantcia-698085.html", "text": "За пръв път маневрен локомотив, произведен в частния русенски жп завод \"Експрес Сервиз\", бе доставен във Франция, съобщиха от предприятието. Машината е от модела ES1000 - акумулаторен локомотив с номинален капацитет 1000 тона.Пазарът за жп маневри във Франция тепърва обръща внимание на акумулаторната технология. Тази тенденция ще се задълбочи покрай регулаторните тежести и акцизи налагани на дизеловото гориво, уточняват от завода в Русе.От \"Експрес Сервиз\" са категорични, че все повече железопътни клонове обръщат внимание на ефективността, екологията и безопасността. Партньор на русенското предприятие на френския пазар ще бъдат локомотивните експерти PATRY, които са специализирани в индустриалните маневри.Маневрени локомотиви, произведени от българския завод вече се движат в четирите най-напреднали в жп техниката държави - Германия, Англия, Швейцария и Франция. ", "date": "2019.02.21", "title": "Стартира износ на български локомотиви за Франция"}
{"url": "https://offnews.bg/futbol/petrichev-opliu-el-goleador-i-prez-um-ne-ni-e-minavalo-da-go-kanim-za-698080.html", "text": "Изпълнителният директор на Лудогорец Ангел Петричев, публикува остър коментар в официалния си профил във Фейсбук по повод атаката на треньора на ЦСКА Любослав Пенев.Наскоро наставникът на \"червените\" заяви, че част от титлите на разградчани не са заслужени и, че не би работил в Лудогорец.\"\".", "date": "2019.02.21", "title": "Петричев оплю Ел Голеадор: И през ум не ни е минавало да го каним за треньор"}
{"url": "https://offnews.bg/tehnologii/vivacom-zapochva-da-priema-predvaritelni-porachki-za-naj-novite-flagma-698065.html", "text": "Броени часове след световната премиера на най-очакваните модели на Samsung – Galaxy S10e, Galaxy S10 и Galaxy S10+, потребителите в България имат възможност да направят предварителна заявка за трите топ устройства. В периода от 9:30 ч. на 21.02.2019 г. до 23:59 ч. на 07.03.2019 г, всички настоящи клиенти на VIVACOM, регистрирани във VIVAOnline, могат да направят предварителни поръчки за устройствата на сайта на компанията www.vivacom.bg. Устройствата, заявени в периода на кампанията за предварителна поръчка, ще бъдат доставяни след официалния старт на продажбите на 08.03.2019 г.Клиентите, които закупят и активират Samsung Galaxy S10 и Samsung Galaxy S10+ в периода 21.02-15.03, ще имат възможността да получат и безжични слушалки Galaxy Buds за своя нов смартфон. За целта те трябва да се регистрират в Samsung Members в периода 01.04-08.04 и ако са сред първите 1000 регистрирани, ще получат слушалките си до края на април след съответната валидация. Пълните условия за участие са публикувани на: https://samsung.com/bg/pre-ordergalaxy/.Най-новите модели на южнокорейския технологичен гигант бяха представени на специална церемония. За първи път Samsung представи едновременно три разновидности на флагмана Galaxy S10e, Galaxy S10, Galaxy S10+. Трите варианта предлагат редица подобрения, който правят използването на телефоните бързо и удобно. С елегантен дизайн и отлични характеристики, трите разновидности на Galaxy S10 серията обещават незабравими изживявания. Смартфоните имат безрамков Инфинити-О дисплей, който осигурява изживяване като на кино. Разполагат с професионална камера за изумителни детайлни снимки. Устройствата имат и безжично PowerShare споделяне. Samsung Galaxy S10 и Samsung Galaxy S10+ разполагат с първия Ultrasonic сензор за пръстови отпечатъци, интегриран под дисплея. Galaxy S10e е с 5.8” FHD+ sAMOLED екран, S10 разполага с 6.1“ QHD+ sAMOLED екран, а премиум моделът S10+– с екран 6.4“ sAMOLED QHD+. Капацитетът на батерията е съответно 3100 mAh, 3400 mAh и 4100 mAh. И трите флагмана ще бъдат налични в цветове бяла призма, черна призма и зелена призма. А само VIVACOM ще предлага на българския пазар Samsung Galaxy S10 и Samsung Galaxy S10+ в цвят синя призма.", "date": "2019.02.21", "title": "VIVACOM започва да приема предварителни поръчки за най-новите флагман модели на Samsung"}
{"url": "https://offnews.bg/izvan-terena/smeni-li-grisho-nikol-s-mihaela-fileva-698069.html", "text": "В звездната любовна селекция на наш Гришо май блесна нова звезда. И то родна.Все по-усилено се твърди, че най-добрият ни тенисист Григор Димитров има връзка с популярната българска певица Михаела Филева. Папарашки снимки и каквито и да е документирани доказателства няма, но това не пречи на слуха да се разпространява лавинообразно. Приятелите на певицата обаче твърдят, че в \"новината\" няма нищо вярно и че Филева отдавна деляла общ покрив с младеж, който не е медийно известен. И двамата държали личния им живот и отношенията им да не стават публично достояние.От известно време се шуми за раздялата на Гришо и Никол Шерцингер, като новината не e официално потвърдена от нито един от двамата. Интересното е, че още в края на миналата година Димитров разкри, че е почитател на Филева. Той пусна в \"Инстаграм\" клипче от фитнес залата под съпровода на новия хит на певицата - \"Цяла нощ\". \"Най-доброто от България - Михаела Филева\", написа Гришо към клипчето, с което привлече вниманието.Упорито се говори, че след прибирането си у нас от турнира от Големия шлем - Открито първенство на Австралия - Григор се е виждал на няколко пъти с красивата Михаела.Съвсем наскоро в интернет пространството се появиха клипчета от леглото на Шерцингер със старото  гадже - пилотът от Формула 1 Люис Хамилтън. Според официалната информация хакери са разпространили видеото, но съществува и версия, според която самата Никол е пуснала клипчетата, за да накара Григор да ревнува. Преди връзката си с нея хасковлията имаше бурен романс и със секс символа на световния тенис Мария Шарапова", "date": "2019.02.21", "title": "Смени ли Гришо Никол с Михаела Филева"}
{"url": "https://offnews.bg/zimni/albert-popov-shte-se-sreshtne-s-fenovete-si-v-sabota-698083.html", "text": "Новата ни звезда в алпийските ски Алберт Попов ще има среща с феновете си в събота в зоната на спонсорите на Световната купа на Бъндеришка поляна. Тя е планирана за 12:00 часа.Българинът направи здрава тренировка в Банско, където ще стартира в надпреварата. Йоан Тодоров пък се упражни в супергигантския слалом, като в петък той, единствен от българите, ще участва в комбинацията за Световната купа. В Банско не е единствено Камен Златков, който пристига днес.По 10 000 зрители на ден очакват организаторите на състезанията под връх Тодорка. Все още има малко билети за стартовете, като тези за неделя, когато е гигантският слалом, са на приключване.Единственото голямо име, което отпадна за стартовете в Банско, е Беат Фойц. Швейцарецът, който е специалист в скоростните дисциплини, е вдигнал температура след световното първенство и предпочете да остане в родината си. Плюс това нямал достатъчно шансове в супергигантския слалом. В Оре той бе четвърти в спускането, а завърши чак 18-и в супергигантския слалом.Марсел Хиршер тръгна към България с първата си купа за сезона. Той завърши на осмо място в паралелния слалом в Стокхолм, но Хенрик Кристоферсен остана 12-и и така австриецът взе малката купа в дисциплината. Хиршер пътува с частен самолет към България, като е един от малкото, които ще са настанени в 5-звездния хотел \"Кемпински\".", "date": "2019.02.21", "title": "Алберт Попов ще се срещне с феновете си в събота"}
{"url": "https://offnews.bg/futbol/ofitcialno-levski-se-razdeli-s-dvama-nenuzhni-698074.html", "text": "Вратарят Божидар Митрев и ПФК Левски се разделиха официално по взаимно съгласие, съобщиха \"сините\" на официалната си страница в интернет.Клубът благодари на вратаря, който е и юноша на 26-кратните шампиони, за коректното отношение и му пожелава много бъдещи успехи на футболния терен.В същото време Филипе Нашименто бе преотстъпен на Политехника Яш и португалският халф ще доиграе сезона под наем в румънския първодивизионен тим.Очаква се в близките дни столичани да се разделят и с вратаря Мартин Полачек.", "date": "2019.02.21", "title": "Официално: Левски се раздели с двама ненужни"}
{"url": "https://offnews.bg/ikonomika/lokhijd-martin-shte-raboti-s-ban-698072.html", "text": "\"Локхийд Мартин\" обсъжда възможности за сътрудничество с БАН, обявиха от американската компания производител на изтребителите F-16.Представители на \"Локхийд\" са посетили академията, а делегацията е била водена от главния изпълнителен директор за Европа Джонатан Хойл.„Всеки ден нашите 105 000 служители отиват на работа с една цел – да спомогнат за изпълнението на мисиите на нашите клиенти. От защитата на гражданите до разширяването на границите на науката в области като далечния космос, свръхзвуковите оръжия, изкуствения интелект и машинното обучение, тези мисии са сред най-сложните и предизвикателни в света,“ заявява Джонатан Хойл.„Нашите интереси се простират отвъд аеронавтиката и с интерес се запознахме по-подробно с работата на Българска академия на науките в области като киберсигурност, роботика, иновативни сензори и технологии, които намират приложение не само в областта на отбраната и сигурността, но и в реалната икономика“, коментират от компанията. Оттам добавят, че закупуването на изтребители Ф-16 за българските ВВС ще бъде катализатор на дългосрочно стратегическо партньорство в България, което ще развие таланти в науката и инженерството, необходими, за да бъдат посрещнати предизвикателствата на 21 век.Локхийд Мартин разглежда Българската академия на науките и нейните възможности в области като проучване и развитие в отбраната, сигурността и космоса като важен партньор в един свят, където технологиите се развиват с безпрецедентна скорост, се допълва в съобщението.Самолетите Ф-16 Блок 70 за България  - новата и усъвършенствана версия на еднодвигателния изтребител на НАТО - ще бъдат произвеждани в завода на \"Локхийд Мартин\" в Южна Каролина, САЩ.В допълнение на намерението си за партньорство с БАН, Локхийд Мартин потвърждава ангажимента си за предоставяне на икономически и промишлени ползи за България във връзка с придобиването на военните самолети. Това ще донесе реални ползи за страната, като подкрепи суверенитета, споделянето на технологии и подпомогне местната заетост, добавят от \"Локхийд\".", "date": "2019.02.21", "title": "Локхийд Мартин ще работи с БАН"}
{"url": "https://offnews.bg/sviat/dokladat-po-deloto-rashagejt-v-sasht-e-pochti-gotov-698090.html", "text": "Разследването за вероятната намеса на Русия в изборите за президент на САЩ е към финала си, в близките дни ще бъде готов и докладът, съобщава The Washington Post.Специалният прокурор Робърт Мюлер ще предаде своя доклад на генералния прокурор Уилям Бар през следващата седмица, пише изданието, като се позовава на запознат със ситуацията източник. Според анонимния съветник на Тръмп, на когото се позовава вестникът, близките привърженици на президента се опасяват, че в доклада е възможно да има информация, която рискува да нанесе политическо уронване на репутацията му.Според информация от друг източник на изданието, до утвърждаването на кандидатурата на Бар за поста на главен прокурор на САЩ от американския сенат, с него са били провеждани разговори по въпросите, свързани с доклада и данните от разследването. Вестникът подчертава, че не е ясно доколко подробни ще бъдат докладът на Мюлер и подготвените на тази база заключения на главния прокурор.Вестникът подчертава, че приключването на това разследване най-малкото не означава окончателен финал. Доналд Тръмп многократно определяше това разследване като „лов на вещици“. Специалният прокурор Робърт Мюлер скоро ще приключи работата си по доклада за предполагаемата намеса на Русия в американските избори, съобщи по-рано тв CNN, като се позова на запознати с плановете на властта. След това Мюлер трябва да предаде доклада си на главния прокурор, а той на свой ред ще подготви и представи в Конгреса материалите по това дело.През май 2017 г. специалният прокурор Мюлер започна разследване за евентуалната руска намеса в изборите в САЩ. В рамките на това бяха повдигнати обвинения срещу 34 души, от тях 6-има съветници или други сътрудници на Тръмп признаха вината си – екс-съветникът по националната сигурност Макъл Флин, сътрудникът от кампанията на Тръмп Рик Гейтс, бившият съветник от кампанията Джордж Пападопулос, бившият адвокат на президента Майкъл Коен и екс-ръководителят на предизборния щаб Пол Манафорт.", "date": "2019.02.21", "title": "Докладът по делото „Рашагейт“ в САЩ е почти готов"}
{"url": "https://offnews.bg/futbol/pavel-kolev-bozhkov-e-naj-hubavoto-neshto-koeto-se-e-sluchvalo-na-le-698061.html", "text": "Ако Васил Божков не се бе намесил, Левски щеше да фалира много скоро, категоричен е изпълнителният директор на „сините“ Павел Колев. Той говори в предаването \"Домът на футбола\" пред DIEMA SPORT.\"Достигната е критичната точка. Ако искаме да запазим Левски, са нужни спешни мерки. Ситуацията е такава, каквато е - дружество със свръх задължения. Това поставя нещата на карта\", продължи той. \"Аз знам кой ме е поканил, знам откъде идва финансирането за спасяването на Левски, а оттам-нататък има процеси, които ще се реализират. Васил Божков е най-хубавото нещо, което се е случвало на Левски през последните 10 години\", каза още Колев.\"Остава най-важното – да се платят задълженията към НАП. Има процедура, която трябва да изпълним. Тя е разписана. Цялото задължение към НАП е една колосална сума, която ще изисква доста време, за да бъде изплатена. Откакто Спас Русев е в Левски, клубът не е погасявал задълженията си към държавата - 6 милиона главница към НАП и 2 милиона лихва. Сумата е близка до действителната\", разкри началникът.\"Не мога да кажа дали Васил Божков ще бъде официален и едноличен собственик на клуба. Аз изпълнявам това, за което съм нает. Занимавам се със съвсем други неща. Поканата да заема поста на изпълнителен директор дойде от Васил Божков. Преди това имах покана и от Спас Русев, но не успяхме да стигнем единомислие. Няколко дни по-късно ми се обади Васил Божков. Имахме съвпадение на идеи и беше перфектна възможност да помогна на Левски и да покажа на себе си, че мога да се справям с определени неща\", добави Колев.Той заяви, че не е предлагал Наско Сираков за поста президент на клуба.\"Изобщо не сме коментирали темата Наско Сираков. Не смятам да го предлагам, защото това не е моя работа. Аз като изпълнителен директор нямам сред задачите си да намирам президент на клуба. С Наско Сираков съм приятел от дълги години, както и с Мъри. Мястото на Сираков във футбола трябва да бъде доста над оперативната работа, която аз изпълнявам в момента. Когато си постигнал успехи, е нормално да изчакваш нещо друго\".\"Левски вероятно ще има спортен директор, когато се намери точния човек. Обсъждали сме имена, но не сме набелязали, защото това е двустранен процес. Левски е в много трудна ситуация, ако някой очаква да се изсипе златен дъжд на стадион „Георги Аспарухов“ това няма как да се случи. Левски трябва да мисли дългосрочно относно поста на спортен директор\", добави Колев.Той обясни и за наказанието от УЕФА:\"Левски първо трябва да се класира за европейските клубни турнири по спортен път и след това да получи лиценз. В това отношение клубът е поставен в много тежка ситуация, защото информацията, която е подадена към УЕФА не е била коректна. Това наказание, за което се шумя доста в края на миналата година удари камбаната. Бяха взети спешни мерки. Заплатите за декември и януари са платени от Васил Божков. Това е солидна част от тези 3 милиона. Има и други плащания, които са извършени. Приоритетните бяха тези към футболисти, клубове, персонал и лицензиране\".\"На първо място трябваше да се смени треньора. Георги Дерменджиев е назначение на Васил Божков. Обсъдихме кандидатурите и стигнахме до решението, че това е най-подходящата\", разкри още изпълнителният директор на Левски.", "date": "2019.02.21", "title": "Павел Колев: Божков е най-хубавото нещо, което се е случвало на Левски през последните 10 години"}
{"url": "https://offnews.bg/temida/mitio-ochite-pak-v-sada-iska-da-izleze-ot-kiliata-698050.html", "text": "Димитър Желязков, по-известен като Митьо Очите, иска да излезе от ареста. Специализираният наказателен съд го за постоянно в килията, а днес мярката му за неотклонение ще се гледа на втора инстанция. Мотивите на съда да остави в ареста миналата седмица Желязков бяха, че не е с чисто съдебно минало и може да извърши ново престъпление.Желязков е уличен като лидер на организирана престъпна група за палежи, побои и разпространение на наркотици. За тези престъпления законът предвижда до 15 години затвор.Той беше екстрадиран от Турция, след като прекара 6 месеца в турския арест.", "date": "2019.02.21", "title": "Митьо Очите пак в съда, иска да излезе от килията"}
{"url": "https://offnews.bg/temida/nad-200-falshivi-telk-po-shemata-vav-varna-90-ot-klientite-govoreli-698052.html", "text": "Над 200 фалшиви ТЕЛК решение са издадени само за четири месеца чрез разбитата схема във Варна. 90% от клиентите са турско говорящи, а изрично условие е било да не се работи с роми. Това обяви директорът на ГДБОП главен комисар Ивайло Спиридонов по бТВ. Най-големите суми в схемата взимали двамата братя с българско и сирийско гражданство, които са били посредници.По думите на Спиридонов най-малко пари са взимали лекарите. Според него ще има и още обвиняеми.Има замесени най-различни специалисти, допълни шефът на ГДБОП. ", "date": "2019.02.21", "title": "Над 200 фалшиви ТЕЛК по схемата във Варна, 90% от клиентите  говорели турски"}
{"url": "https://offnews.bg/politika/krum-zarkov-shte-atakuvame-zakona-za-lichnite-danni-v-konstitutcionni-698055.html", "text": "Корнелия Нинова обеща на Асоциацията на европейските журналисти, че ще атакуваме Закона за личните данни в КС и този ангажимент ще бъде изпълнен. Започваме работа по конституционна жалба. Това заяви зам.-председателят на ПГ на „БСП за България“ Крум Зарков в сутрешния блок на БНТ. Според него управляващите са изпразнили от съдържание институцията парламент.„Миналата седмица стана ясно, че в парламента има четири партии, които се чувстват добре в него, и една – БСП, която смята, че той не работи правилно. Не можем да си позволим повече да се правим, че не виждаме нерадостната роля, която е отредена на този парламент от това управление – да прави шум, докато някой друг решава нещо“, допълни той. Зарков обясни, че близо 26 часа в правна комисия и в пленарна зала депутатите от левицата са се опитвали да защитят предложенията си и да предпазят преференцията, като начин за гласуване. „Проблемът с избирателните списъци е сложен, не толкова, защото се гласува от името на починали хора, а защото системата на ГРАО не може да засича онези близо 2 млн. българи, които са избрали да живеят в чужбина, без да са заличат адресите си тук“, подчерта народният представител. Той обясни, че между данните на ГРАО и данните на НСИ има разлика от 1.5 млн. души.„ каза още Зарков.По повод машинното гласуване той подчерта, че БСП настоява за изпълнението на закона. „През 2014 година беше съставен график, който през 2019 трябваше да бъде изпълнен. 5 години нищо не е направено и сега ни казват – ще видим след още 2. Този парламент се прочу и с факта, че всяка седмица променя различни срокове или законодателства със задна дата. Всичко вече е „след малко“ и нищо не е сигурно“, каза Зарков. Крум Зарков уточни, че според закона, ЦИК е избрана за 5 години и те изтичат през март месец. „ЦИК се назначава по партийни квоти и хората там имат една единствена задача – да следят изпълнението на Изборния кодекс. Не разбирам този абсурден дебат – два месеца парламентът се занимава с това- да изпълни или не закона. Това трябваше да започне още през декември“, категоричен е той.„Когато не ходим на работа, не взимаме заплати. По правилник ще бъдем санкционирани“, допълни народният представител. Той подчерта, че българското общество е изправено пред много проблеми – колапс в здравеопазването, малкият и среден бизнес е натискан всекидневно от променящи се правила, парламентът сам се направи за посмешище.„За нас дневният ред е съвсем различен“, каза още той и заяви, че ПГ на „БСП за България“ няма да се върне в парламента. По повод интеграцията на Македония към евроатлантическите структури, Зарков посочи, че левицата е заявила подкрепа и е гласувала в комисия. „Въпросът беше консенсусен и нашето присъствие или отсъствие от зала няма значение“, каза още Зарков.", "date": "2019.02.21", "title": "Крум Зарков: Ще атакуваме Закона за личните данни в Конституционния съд"}
{"url": "https://offnews.bg/kultura/rok-grupata-1975-i-didzhej-haris-pobediteli-na-britanskite-muzikalni-698063.html", "text": "Рок групата \"1975\" (на снимката по време на наградите) и диджей Харис са големите победители на британските музикални награди БРИТ, грабвайки по две отличия, съобщава БТА.\"1975\" бяха победи в категорията \"най-добра британска група\" и спечели най-голямата награда на снощната церемония в Лондон - \"най-добър албум\", за \"A Brief Inquiry into Online Relationships\".Шотландският диджей Харис триумфира за първи път на британските музикални награди, получавайки приза за продуцент и наградата за британски сингъл за съвместния му хит с Дуа Липа, \"One Kiss\".Джорджа Смит, която миналата година спечели наградата \"Изборът на критиците\", беше отличена като най-добра британска солова изпълнителка. Джордж Езра с летния си хит \"Shotgun\" получи приза за най-добър британски соло изпълнител.В международните категории Ариана Гранде грабна отличието за най-добра международна соло изпълнителка, а канадският рапър Дрейк получи наградата за най-добър международен соло изпълнител.", "date": "2019.02.21", "title": "Рок групата '1975' и диджей Харис победители на британските музикални награди БРИТ"}
{"url": "https://offnews.bg/sviat/krajnodesen-lejtenant-ot-bregovata-ohrana-na-sasht-podgotvial-nechuvan-698049.html", "text": "Лейтенант от бреговата охрана на САЩ, подготвял терористично нападение срещу цивилни, е бил арестуван миналата седмица във Вашингтон. В дома на 49-годишния Кристофър Пол Хесон били открити 15 огнестрелни оръжия и няколко хиляди патрона.Той планирал нападения срещу цивилни, включително политици и журналисти, в безпрецедентни в историята на САЩ мащаби, пише в документи, изпратени във федералния съд в щата Мериленд. По информация на CNN Хесон бил вдъхновен от примера на норвежкия крайнодесен екстремист Андерш Брайвик, който през юли 2011 г. извърши терористично нападение, при което бяха убити 77 души.Прокуратурата на Мериленд описа Хесон като \"доморасъл терорист\" и съобщи, че през юни 2017 г. той написал в имейл, че мечтае да намери начин да убие всички хора на земята и обмислял да го направи с биологично оръжие. Съставил и списък на мишените си, в който фигурирали видни представители на Демократическата партия и журналисти с леви убеждения.", "date": "2019.02.21", "title": "Крайнодесен лейтенант от бреговата охрана на САЩ подготвял нечувани атентати"}
{"url": "https://offnews.bg/zimni/krasimir-anev-poniakoga-treniram-po-8-chasa-na-den-698079.html", "text": "Българският биатлонист Красимир Анев сподели, че е много щастлив от златния медал, спечелен на европейското първенство в Минск-Раубичи (Беларус). Шампионът участва в сутрешния блок на \"Нова телевизия\" - \"Здравей, България\".\"Много съм щастлив. Отдавна исках това злато. Реших да участвам в последния момент. Понякога тренирам по 8 часа на ден. В България обаче условията за подготовка не са достатъчно добри.По време на състезанието нямаш време и право да се оглеждаш, но имаш екип, който те информира за всичко, което се случва. На този етап нямам конфликт с никого, Катя Дафовска ме поздрави\", каза Анев.", "date": "2019.02.21", "title": "Красимир Анев: Понякога тренирам по 8 часа на ден"}
{"url": "https://offnews.bg/obshtestvo/gerb-liubeli-preferentciata-no-ia-mahnali-zashtoto-dps-go-poiskali-s-698054.html", "text": "Нова трактовка за това защо ГЕРБ гласува премахване на преференцията при гласуване даде вторият човек в партията Цветан Цветанов с сутрешния блок на бТВ.Премислената от герберите позиция гласи, че те всъщност страшно много обичат преподреждането на листите, но нямало как, трябвало да се изпълни желанието на ДПС да бъдат премахнати, защото иначе депутатите от движението нямало да влязат в залата и нямало да има кворум за промените в Изборния кодекс.Миналата седмица ГЕРБ върна старите правила за преференциално гласуване, след като първоначално по-високият праг беше въведен с гласовете на ГЕРБ и ДПС. Започва и процедура за смяна на състава на Централната избирателна комисия, чийто мандат изтича.Според Цветанов трябвало да спрат спекулациите, че Бойко Борисов решава всичко.Той обясни още, че при гласуването на промените в Изборния кодекс не е имало кворум и това било причината да разговаря с ДПС.По думите му това е била причината да подкрепят исканията на ДПС за преференциите, те да се регистрират и да минат и другите промени в Изборния кодекс.", "date": "2019.02.21", "title": "ГЕРБ любели преференцията, но я махнали, защото ДПС го поискали срещу кворум"}
{"url": "https://offnews.bg/kultura/robotite-ne-se-izpotiavat-samostoiatelna-izlozhba-na-pravdoliub-iv-698058.html", "text": "SARIEV Contemporary- Пловдив представя \"Роботите не се изпотяват\" - самостоятелна изложба на Правдолюб Иванов.Изложбата ще бъде открита на 1 март, между 19 - 21 часа в присъствието на художника и ще бъде отворена за посещения до 30 април 2019 г.Правдолюб Иванов анонсира изложбата си с препратки към Маршъл Маклуън и Карел Чапек: Всяко изобретение или нова технология е продължение, екстензия на нашите физически тела, твърди Маршъл Маклуън в прословутата си книга oт 1964 г. “Understanding Media: The Extensions of Man”, и нарича този процес автоампутация, като настоява, че тази трансформация изисква от нас напълно нови съотношения, или нови равновесия и баланси между нашите органи и тези технологични “разширения” на тялото и съзнанието ни.Думата робот е измислена от чешкия писател Карел Чапек и идва от славянската дума за работа, принудителен труд. Изминали са почти 100 години оттогава, и съдържанието ѝ достигна до централната нервна система на човечеството, алармирайки за страхове и надежди.Изложбата се състои от няколко обекта, в които банални предмети, роботизирани системи, изкуствено приготвена пот и няколко кренвирша се опитват да съществуват съвместно за да докажат, че нито страховете, нито надеждите ни са оправдани.Изложените работи ще се опитат да стимулират, или да симулират чувствителност. Ще се пробват да създадат усещания на границата между ежедневие и технология. Нещо като свежестта на лек полъх от компютърен вентилатор, или работна тениска, която се изпотява от само себе си на всеки кръгъл час.", "date": "2019.02.21", "title": "'Роботите не се изпотяват' - самостоятелна изложба на Правдолюб Иванов"}
{"url": "https://offnews.bg/futbol/atletiko-madrid-i-manchestar-siti-dokosvat-1-4-finalite-v-shampionskat-698045.html", "text": "Два отбора почти си осигуриха участие в 1/4-финалите на Шампионската лига след изиграването на мачовете в сряда вечер. Това са Атлетико Мадрид, който надигра у дома Ювентус с 2:0 и Манчестър Сити, стигнал до успех с 3:2 като гост на Шалке 04.В невероятна атмосфера на “Уанда Метрополитано”, Атлетико излъга “Старата госпожа” от статични положения в последния четвърт час, когато се разписаха централните защитници Хосе Хименес и Диего Годин. Преди това попадение на Алваро Мората беше отменено заради нарушение в атака. Звездата на гостите Кристиано Роналдо нямаше ден.Той беше бурно освиркван от публиката и се поддаде на провокациите, като показа с жест, че е печелил пет пъти Шампионската лига. Треньорът на домакините Диего Симеоне също влезе в полезрението с доста неприличен жест при едно от попаденията за своя тим. Кой ще се смее последен обаче ще стане ясно едва след реванша на 12 март.Атлетико Мадрид – Ювентус 2:01:0 Хименес (78)2:0 Годин (83)В другия мач от вечерта Манчестър Сити постигна драматична победа с 3:2 в Гелзенкирхен срещу Шалке и може да сех счита за сигурен участник на 1/4финалите в Шампионската лига. Двубоят предложи много драма, голове, червен картон и намеси на ВАР, преди в крайна сметка да завърши с късен успех за “гражданите”, които стигнаха до триумфа с човек по-малко. Англичаните поведоха в средата на първото полувреме, но още до почивката германците обърнаха с голове от дузпи, а след почивката получиха и числено предимство, но и това не им помогна. Сити не се отказа да търси успеха и с голове в последните минути успя да стигне до обрата, което до голяма степен и предрешава крайния победител.Шалке – Манчестър Сити 2:30:1 Агуеро 181:1 Бенталеб 38 дузпа2:1 Бенталеб 45 дузпа2:2 Л. Сане 852:3 Стърлинг 90", "date": "2019.02.21", "title": "Атлетико Мадрид и Манчестър Сити докосват 1/4-финалите в Шампионската лига"}
{"url": "https://offnews.bg/politika/stanishev-kam-levite-lideri-shte-dadem-nov-sotcialen-dogovor-na-evrop-698051.html", "text": "Дни преди предизборния конгрес на ПЕС на 22 и 23 феруари в Мадрид, лидерът на европейските социалисти Сергей Станишев се обърна с писмо до левите лидери, в което очерта посланията на кампанията за евровота. В него той посочва, че пред левицата отново се изправя историческа задача: подобно на социалдемократическия консенсус, който вдига на крака Стария континент след Втората световна война, днес отново е на дневен ред възстановяването на Европа на равенството и справедливостта.„Вярвам, че ние, европейските социалисти, имаме историческата мисия да върнем вярата на хората в мечтата за споделена свобода, мир и просперитет – основополагащите ценности на Европейския съюз. Нашата мисия е да дадем силно лидерство и посока на Съюз, който е загубил социалната си физиономия.Европейският съюз не може да има бъдеще, в което се отнася към гражданите като към потребители; заменя свободи в името на недоказана сигурност; подменя демокрацията и върховенството на закона заради политическа стабилност; третира здравеопазването като стока, а не като основно право; вижда кохезионните фондове като инвестиции за големи компании; съди гражданите на базата на това колко имат, а не какво правят.Европейският съюз не може да има бъдеще, ако хората продължават да работят денонощно, но не могат да си позволят отопление на домовете си; децата нямат достъп до добро образование, здравеопазване или здравословно хранене. Модерното робство има много лица – не е научна фантастика, а нещо съвсем истинско и осезаемо за много европейски граждани в 21-ви век.Няма как да приемем всичко това. Хората не са и не могат да бъдат „ресурс“, а личности с право на работа и достоен живот.Ето защо, нашата мисия е историческа. Предстоящите избори са исторически. На карта са поставени основите на политиката, възприятията за добро и зло, справедливост и несправедливост“, пише Станишев в писмото си.Той припомня, че форумът ще приеме предизборния манифест на ПЕС - Нов социален договор за Европа – политическата платформа, която според лидера ще преобрази Европа след изборите през месец май. \"В Мадрид ще стартираме и кампанията на общия ни кандидат Франс Тимерманс. С този силен манифест, а и с нашия кандидат, вярвам, че влизаме в предизборната битка добре подготвени\", добавя Сергей Станишев.\"Ние, социалистите и демократите, сме политическата сила, която може да постигне радикална промяна на европейско ниво. Ние сме тези, които работят за променена Европа, за подобряването на условията на всички, а не само за привилегированите. Оставаме верни на ценностите, като морален пътеводител в бързо променящия се свят. Ние сме от една страна на барикадата с мечтата за свобода, мир и просперитет, със стремежите и правата на хората. Ние се обявяваме против националния егоизъм, разделенията и популизма. Против страха и лъжите. Не сме за справедливост, солидарност и надежда“, заявява лидерът на европейската левица и посочва разделителните линии с десницата:„На фона на нарастващото обществено недоволство, ЕНП прегърна популизма и амбицията на крайнодесните да достигнат властта. Коалициите между традиционната десница и националистите в Европа са абсолютно неприемливи.Класическата десница хвърли тежестта на икономическото възстановяване върху обикновените граждани, обърна гръб на хората, като пренебрегна техните нужди и облагодетелства привилегированите.Всичко това е благоприятна почва за националисти и крайнодесни. Но те само посочват проблемите, без да предлагат решения. Концепцията за Европа на нациите е всъщност Европа на агресивните национализми и всички добре знаем накъде води този път.От друга страна, десницата предлага Европа на няколко скорости, което служи като извинение за неравенствата между държавите членки и в крайна сметка между хората. За нас това е задънена улица.“Президентът на ПЕС пише до левите лидери, че в Мадрид ще бъде дадено началото „на една тежка и вълнуваща кампания.“„Залогът няма как да бъде по-голям. Вярвам, че ще изпълним успешно задачата да се преборим за социална Европа, такава, каквато всички искаме да бъде\", казва той.", "date": "2019.02.21", "title": "Станишев към левите лидери: Ще дадем Нов социален договор на Европа"}
{"url": "https://offnews.bg/kakvi-sa-pravata-ni-kato-potrebiteli/kzp-za-svetovnata-kupa-v-bansko-poiskajte-si-uslugite-kam-paketa-za-n-698067.html", "text": "Пакетите за предстоящата Световна купа по ски в Банско следва да осигурят на закупилите ги хора не само хотелско настаняване, а и съпътстващите го услуги, както и достъп до състезанието. Отговорността за изпълнението на услугите според договора е на този, на когото потребителят е платил, без значение дали в предоставения ваучер или друг документ има координати на трети лица (превозвачи или контрагенти на предоставилия пакета).Това указание даде днес председателят на Комисията за защита на потребителите Димитър Маргаритов пред БНР.Световната купа по ски - мъже в Банско ще се проведе от 22 до 24 февруари.Резервиралите отрано почивката си в курорта по време на състезанието, са могли да проверят къде точно ще бъдат настанени и са имали възможността да потърсят допълнителна информация, ако нещо ги е притеснило. Онези, които ще направят това в последния момент, да настояват за пълната информация за обекта, в който ще бъдат настанени и за допълнителните услуги, които могат да използват срещу заплащаната цена, съветва Маргаритов.На тръгване вземете всички издадени при плащането на пакета документи: договор, ваучери, платежни документи, касови бонове или платежни нареждания за съответните банкови преводи.Кореспонденция - например водена по електронна поща - също може да е полезна и да служи като доказателство при неблагоприятно стечение на обстоятелствата, което да наложи проверка, добави Маргаритов.Председателят на КЗП апелира търговците да изпълняват стриктно и точно поетите ангажименти, защото това помага България да се утвърди като зимна туристическа дестинация. В противен случай бихме пропилели шансове и загубили потенциални редовни туристи.Маргаритов сподели, че по време на подобни събития се наблюдават спекулации с цените.\"В условията на свободен пазар това преценяват икономическите субекти. Но ние се стремим да елиминираме друг проблем и той е свързан с предоставянето на некоректна информация. Всички са наясно, че когато отидат на зимна почивка, цените в курортите ще са по-високи в сравнение с тези в традиционно обитаваните от тях места. Проблемът се заключава в това, че понякога информацията за по-високите цени се поднася по начин, който неприятно изненадва хората в последния момент. Това вече е нещо, за което ние определено можем да се намесим. Всички търговци са длъжни коректно да обявяват цените, в менютата в заведенията информацията да бъде поне на български език. Не в последния момент да се казва: \"Понеже е уикендът със Световната купа, 20% отгоре\" или нещо подобно. Абсолютно невъзможно е това да бъде законосъобразно”, подчерта председателят на КЗП.Екипите на контролния орган са на терен и са готови да реагират при всяка нередност на пазара.", "date": "2019.02.21", "title": "КЗП за Световната купа в Банско: Поискайте си услугите към пакета за настаняване, пазете имейлите, кажете ни при надути в последния момент цени"}
{"url": "https://offnews.bg/bojni/i-rumanetc-se-uplashi-otkaza-dvuboj-s-kubrat-698076.html", "text": "Румънецът Богдан Дину също се отказа от сблъсък със звездата ни в профибокса Кубрат Пулев. Въпреки това, от промоутърската му къща \"Top Rank\" продължават да настояват, че мач на 23 март тази година ще има.И след като преговорите с Роберт Хелениус пропаднаха и мач с него няма да има, такива бяха започнати с предишния опонент на Джарел Милър - Богдан Дину.Промоутърът на румънеца - Грег Коен, обаче, потвърди за \"ESPN\", че наистина са се водили преговори между двете промоутърски къщи. В крайна сметка обаче така и не се е стигнало до разбирателство и Дину е отхвърлил предложението.От декември месец Кубрат е част от промоутърската агенция \"Top Rank\", но все още няма организиран от тях мач, като се очаква именно срещата в Калифорния да бъде дебютната му.Иначе стана ясно, че гала-вечерта, която ще бъде първа за Пулев в САЩ, ще се състои в Калифорния. Две са възможните локации - зала в Коста Меса или казино в Темесула. Лошото за Кобрата е, че липсва противник.", "date": "2019.02.21", "title": "И румънец се уплаши, отказа двубой с Кубрат"}
{"url": "https://offnews.bg/obshtestvo/pochitame-sv-evstatij-izdarzhlivite-praznuvat-imen-den-698019.html", "text": "Църквата почита днес свети Евстатий, епископ Антиохийски. Имен ден празнуват съимениците на светеца, както и Стати и Статко.Името е от гръцки произход и означава „устойчив, издържлив\". Евстатий бил верен последовател на Христовата вяра и неин разпространител. Той бил избран за епископ на Антиохия и като такъв твърдо защитавал православното учение против еретика Арий. След смъртта на император Константин, неговият син станал владетел на част от Римската империя. Новият управник погрешно защитавал еретиците ариани, а преследвал и угнетявал истинските вярващи. Епископът свети Евстатий също попаднал под ударите на императора, свалили го от длъжността му и го изпратили на заточение в Тракия.Светецът умрял през 360 г. във Филипи, като оставя бележити съчинения.", "date": "2019.02.21", "title": "Почитаме св. Евстатий, издържливите празнуват имен ден"}
{"url": "https://offnews.bg/kultura/litce-i-fuga-dva-dramatichni-siuzheta-za-zagubite-na-identichno-698056.html", "text": "Най-новият филм „Лице“ на една от знаковите фигури в съвременното полско кино Малгожата Шумовска е силна психологическа драма за млад мъж, претърпял тежка трудова злополука, вследствие на която е обезобразен.Той е първият човек в страната, на когото е направена уникална хирургическа операция и така се сдобива с ново, трансплантирано, лице. Връщайки се в родния си град, местните хора започват да се отнасят към него с презрение.„Хората се страхуват от всичко, което не им е познато“, казва отличената с наградата на журито „Сребърна мечка“ на Берлинале‘18 режисьорка. – „Според мен това отношение е много интересна метафора. Исках да разкажа история за човек, който губи самоличността си, и за обществото, което го отхвърля, защото не го разпознава и не е склонно към каквито и да било промени.“ Чрез съдбата на главния герой, „Лице“ рисува една реалистична картина-фарс на социалните нрави в днешното полско общество.С „Лице“ Малгожата Шумовска затвърждава още по-силно присъствието си сред ярките имена в съвременното европейско кино. Тя получава признание на „Берлинале“ още през 2015 година с „Тяло“, който печели наградата за режисура. Филмът ѝ „Леки момичета“ с Жулиет Бинош се разпространява в над 40 държави по света.„33 сцени от живота “ носи на Шумовска специална награда на журито „Сребърен леопард“ в Локарно. Награда „Теди” от „Берлинале“ получава „В името на...“, а още първите филми на режисьорката „Щастлив човек“ и „То“ получават номинации за „Открития на годината” на Европейските филмови награди.* * *След като спечели наградата на младежкото жури с дебютния си филм „Дъщерите на дансинга“ на 20-тия София Филм Фест, Агнешка Смочинска отново е сред режисьорите, чиито филми ще гледаме през март.Втората ѝ кинотворба „Фуга“ е драматичен трилър. Главната героиня в него – Алисия, страда от загуба на паметта и един ден се оказва на гарата във Варшава. Тя няма спомени и не знае как ги е загубила. За две години, далеч от дома, Алисия си изгражда напълно нова, различна и независима самоличност.Но семейството ѝ я намира и тя трябва отново да приеме ролята на майка, съпруга и дъщеря. Дали ще може отново да се върне към хората, които са ѝ били толкова близки, а сега изглеждат напълно непознати? Какво остава, след като забравиш, че си обичал някого? Трябва ли да си спомняш любовта, за да усетиш щастието?Впечатляващо е изпълнението на Габриела Мускала в ролята на Алисия, която е и автор на сценария на „Фуга“. Филмът беше показан в специалната секция „Another View“ на 53-тия фестивал в Карлови Вари, а световната му премиера в „Седмицата на критиката“ в Кан спечели овациите на публиката.", "date": "2019.02.21", "title": "'Лице' и  'Фуга' - два драматични сюжета за загубите на идентичност в София филм фест"}
{"url": "https://offnews.bg/futbol/parva-liga-v-top-3-po-ugovoreni-machove-698062.html", "text": "От \"European Sports Security Association\" излязоха с неприятен доклад, който накърнява сериозно реномето на българското футболно първенство. Според нея Първа лига попада в Топ 3 на държавите с най-много съмнителни мачове в света, пише \"България днес\".Организацията работи съвместно с 27 от водещите букмейкъри в света и има система за мониторинг. Сигналите се предоставят на ФИФА, УЕФА и на международните спортни федерации.През 2018 г. в България са отчетени три случая на нереално големи залози в първенството. Вероятно това са двубоите на Верея със Славия, Берое и ЦСКА. За тях старозагорският тим беше глобен от БФС с 5000 лв.Докладът на ЕССА илюстрира, че първенци по черно тото са испанците, където са регистрирани седем съмнителни случая. Следва Украйна с пет. С по три съмнителни мача са още Бразилия, Канада, Индонезия, Узбекистан, Гърция и Македония.", "date": "2019.02.21", "title": "Първа лига в Топ 3 по уговорени мачове"}
{"url": "https://offnews.bg/obshtestvo/iako-spirane-na-voda-zaradi-remonti-v-sofia-dnes-697997.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството.От 9 часа днес до 5 часа утре сутрин заради подмяна и превключване на уличен водопровод на ул. „Патриарх Герман“ в село Герман се налага спиране на водоподаването в района на село Лозен между ул. „Кайгана“, ул. „Св. Св. Кирил и Методий“, ул. „Еделвайс“, ул. „Бузлуджа“, ул. „Съединение“, ул. „Дъб“, ул. „Къси дол“, ул. „Акация“; карето между ул. „Преслав“, ул. „Съединение“, ул. „Варовита“, ул. „Крушите“; карето между ул. „Съединение“, ул. „Васил Левски“, ул. „Могила“, ул. „Теменуга“; ул. „Съединение“ от ул. „Лозен“ № 97 до АМ „Тракия“, м. Чикерица, ул. „Околовръстен път“ № 360 – „Порше София Изток“, ул. „Манастирска воденица“; вилна зона „Врана – Герман“ – ул. „Ливадето“ и ул. „Чардаклийска кория\"; вилна зона „Лозето“ – западно от ул. „Самоковско шосе“; местност „Пешуница“.От 09:30 часа до 20:00 часа ще бъде спряна водата в района на кв. “Кремиковци“, кв.“Сеславци“, село Яна, база „Строй Инжект“, жандармерията. С понижено налягане ще бъдат кв. \"Ботунец\" (висока зона) и село Горни Богров. Във връзка с реконструкция на уличен водопровод на ул. „Ген. Асен Николов“ в ж.к. „Люлин“ 8 се налага спиране на водоподаването от 10:00 до 22:00 часа на в бл. 817, бл. 817-П, бл. 818, бл. 881, бл. 882, бл. 883, както и в \"Люлин\" 9 в бл. 981, бл. 982 и бл. 983, ул. „Търново“ №30, 35, 37, плувен басейн на 56 СОУ „Проф. Константин Иречек“ и ул. „Търново“ № 39, ул. „Юмрукчал“, ул. „Крим“ № 28-30; ул. „Тодор Влайков“ № 19 и № 27 и ул. „Ген. Асен Николов“ № 12, ОДЗ №139 „Панорама“. Реконструкция на уличен водопровод на ул. „Иван Вазов“ в центъра налага спиране на водоподаването от 09:00 до 21:00 часа на ул. „Иван Вазов“ от ул. „Цар Иван Шишман“ до ул. „Георги С. Раковски“; ул. „6-ти септември“ от бул. „Ген. Гурко“ до ул. „Славянска“. Изграждане на сградно водопроводно отклонение на ул. „Симеон Радев“ в ж.к. „Бъкстон“ налага спиране на водоподаването от 10:00 до 18:00 часа на ул. „Симеон Радев“ от ул. „Преки път“ до ул. „Иван Сусанин“. Подмяна на сградно водопроводно отклонение на ул. „3-ти март“ в кв. „Филиповци“ налага спиране на водоподаването от 10:00 до 18:00 часа в квартала. Заради изграждане на сградно водопроводно отклонение на ул. „Боян Магесник“ в кв. „Подуяне“ се налага спиране на водоподаването от 10:00 до 17:00 часа на  ул. „Боян Магесник“ от ул. „Велчо Атанасов“ до ул. „Асенова крепост“, ул. „Погледец“ №1, №2, №3, №4. Пак подмяна на сградно водопроводно отклонение на ул. „Зелена ливада“ в кв. „Овча купел“ ще е причина за  спиране на водоподаването от 10:00 до 17:00 часа на живеещите в района на ул. „Зелена ливада“ и ул. „Летовищна“. Поради монтаж на пожарен хидрант на ул. 2-ра в кв. „Враждебна“ се налага спиране на водоподаването от 09:00 до 18:00 в района на ул. 2-ра от ул. 26 до ул. 25. ", "date": "2019.02.21", "title": "Яко спиране на вода заради ремонти в София днес"}
{"url": "https://offnews.bg/obshtestvo/vremeto-dnes-slanchevo-i-toplo-698047.html", "text": "И днес времето ще остане предимно слънчево, показва прогнозата за времето на НИМХ.Ще духа до умерен вятър от запад-северозапад. Минималните температури ще са предимно между минус 3 и 2 градуса. Дневните температури слабо ще се понижат и максималните ще са между 9 и 14 градуса. Атмосферното налягане ще се повиши и ще остане по-високо от средното за месеца. Над планините ще е предимно слънчево, ще има разкъсана висока облачност. Ще духа умерен, по високите и открити части - силен вятър от север-северозапад.Максималната температура на височина 1200 метра ще е около 3, на 2000 метра - около минус 3 градуса.", "date": "2019.02.21", "title": "Времето днес - слънчево и топло"}
{"url": "https://offnews.bg/dw/riazko-na-180-gradusa-zapazenata-marka-na-borisov-698048.html", "text": "На извънредно заседание, свикано от завърналия се от Мюнхен Бойко Борисов, ГЕРБ реши да възстанови преференциалното гласуване „по подходящ начин”. Управляващата партия отстъпи и на друго искане на опозицията - ще има нов състав на ЦИК.Вече трети мандат сме свидетели на тази тактика, която бихме могли да наречем „тангото на Борисов” - лидерът на ГЕРБ, а под неговия надзор и партията му, имат навика рязко, на 180 градуса да променят позицията си по основни политически теми.Освен сравненията с тангото, с похвата в древногръцката трагедия deus ex machina и с реминисценциите за холивудската сценка „добро ченге-лошо ченге”, аналогии могат да бъдат почерпени и от схватките между абсолютния монарх и парламента. А в случай, че отчетем обичайното за Борисов театрално хокане на съгрешилите министри и депутати, не можем да пропуснем и сравнението със султана, който се прибира от странство и дисциплинира членовете на Дивана (навремето висш орган в ислямските страни), барабар с Великия везир - палави мишоци, позволили си да си поиграят в отсъствието на котарака. В „Политиката като призвание” Макс Вебер определя Дивана като един от архетипите на съвременния министерски съвет.Като в \"Хиляда и една нощ\"Политическият пиар на премиера Борисов изглежда вдъхновен от наситената с вкус на фурми ориенталска атмосфера на „Хиляда и една нощ”. Според легендата, халифът Харун ал-Рашид обичал да обикаля предрешен из улиците на Багдад, за да чуе какво говорят хората („ал-Рашид” означава „справедлив”). По-късно лидери като бившия норвежки премиер Столтенберг (сега генерален секретар на НАТО), който се маскира като таксиметров шофьор, също използват тази идея. На Борисов обаче не му се налага да се дегизира - той открай време си гради имидж на човек от народа, който свободно се смесва с „тълпата”.В демократичната ера държавниците не се нуждаят от разходки под прикритие. Има други способи: в демократичните политически системи, поне на теория, необходимата на властниците „обратна връзка” подават медиите, социолозите, опозиционните партии и пр. В съвременна България обаче личният контакт с големеца, който накланя благосклонно глава, за да чуе тегобите на „малкия човек”, си остава основен и незаменим политически инструмент. А в страна със зависими медии и исполински размери на корупцията този инструмент още повече заздравява усещането, че „нищо няма да стане”, ако се търси решение на проблема в рамките на установения правов ред. Нормите са просто фасада, прикриваща всевластието на хаотичното управленско его. Не е нужно да правим далечни исторически екскурзии и археологически разкопки, за да намерим корените на тази практика. Самият Борисов признава: Тодор Живков и Симеон Сакскобургготски „са ми като два университета”.Поредният троен аксел на ГЕРБНо да се върнем към случая с „ремонта на ремонта” на Изборния кодекс. Какъв ще бъде ефектът от поредния троен аксел на ГЕРБ? Първо, чрез кризисен пиар бе иззета неволно подадената на опозицията удобна топка. Реанимирането на преференциите отне в зародиш енергията на протестите. Обезсмислят се също евентуалното вето на президента Радев и сезирането на Конституционния съд от омбудсмана Манолова. Така ГЕРБ за сетен път осуетиха една застрашаваща спокойствието им криза, превръщайки я в буря в чаша вода. Не е изключено БСП отново да преглътнат гордостта си и да се върнат в пленарната зала. Социалистите трудно ще оправдаят отсъствието си само с позицията си за машинното гласуване. Предстоят важни заседания, например във връзка с обновяването на ЦИК. За илюстрация: според чл. 46 от Изборния кодекс, председателят, зам.-председателите и секретарят на ЦИК се избират от НС. Твърди се, че г-жа Нинова иска смяна на членовете на ЦИК от БСП, защото са излъчени от старото ръководство на партията.Второ, „извъртанията” едва ли ще се отразят особено негативно на имиджа на управляващите. С признанието си, че ГЕРБ са подкрепили ДПС за промените в Изборния кодекс в името на „стабилността”, г-н Цветанов допусна тежка политическа грешка. Той разкри ДПС като стожер на управлението - факт, който опозицията повтаря неуморно вече две години. В понеделник обаче „вината” за „ремонта” набързо бе прехвърлена на НФСБ, а публиката удобно забрави, че ДПС са внесли промените.Забележете коментара на председателката на НС г-жа Караянчева: „В рамките на днешния ден това, което премиерът заяви (т.е. връщането към status quo ante по отношение на преференциите, б.а.), ще бъде изпълнено”. Г-жа Караянчева чувала ли е за принципа на разделение на властите? Да, в много парламентарни републики властовият център е именно в министерския съвет. Но поне от кумова срама е добре депутатите на ГЕРБ и особено шефът на парламента да не показват на всички, че са лична собственост на партийния лидер.В същото време от лагера на ГЕРБ вече рационализират „тангото”. Според г-н Цветанов, „Борисов винаги е готов да направи отстъпка, той не е авторитарен лидер като Корнелия Нинова”. А председателят на правната комисия Кирилов обобщи: „ГЕРБ е народна партия и се съобразяваме с тренда”. Макар вторият лупинг да беше противоположен на първия, той също бил в името на „стабилността”. Изобщо: отпред стабилност, отзад стабилност, а по средата чиста проба безпринципност. И бакалски сметки.Носталгия по силната длан на \"бащицата\"В заключение: изглежда, че г-н Борисов управлява вече трети мандат не въпреки, а благодарение на своето майсторско танго. Но успехът на премиерските лупинги откроява демократичния дефицит в българската политическа култура. Три десетилетия след началото на демократичните промени, вместо да е зареден с жилави съпротивителни сили срещу аспирациите на нарцистичната личност, суверенът си остава плах поданик, изпълнен с носталгия по силната длан на „бащицата”.", "date": "2019.02.21", "title": "Рязко, на 180 градуса: запазената марка на Борисов"}
