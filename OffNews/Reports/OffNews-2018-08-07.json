{"url": "https://offnews.bg/sviat/evakuiraha-chast-ot-letishteto-vav-frankfurt-zaradi-neproveren-patnik-685843.html", "text": "Части от терминал 1 на летището във Франкфурт бяха евакуирани и качването на пътници на самолетите беше спряно в някои части на летището, след като най-малко едно неоторизирано лице премина отвъд зоната за сигурност, предаде Ройтерс, цитирайки говорителка на германската федерална полиция.Авиокомпания Луфтханза (Lufthansa) съобщи в Туитър, че е спряно качването на пътници на самолетите на нива А (А) и Цет (Z) на терминал 1 на летището. Засега не може да се каже колко полета може да бъдат отменени или забавени поради евакуацията, добави германският въздушен превозвач, за който франкфуртското летище е основен транспортен център.След подобен инцидент на 28 юли на летището в Мюнхен, второто по големина в Германия след това във Франкфурт, бяха анулирани около 300 полета, което засегна над 30 000 пътници и някои полети за България.Летището във Франкфурт е най-натовареното в Германия. Миналата година през него са преминали 64,5 милиона пътници, пише БТА.", "date": "2018.08.07", "title": "Евакуираха част от летището във Франкфурт заради непроверен пътник"}
{"url": "https://offnews.bg/obshtestvo/sled-gonka-arestuvaha-politcaj-za-trafik-na-bezhantci-685845.html", "text": "Полицай от СДВР е арестуван за нелегален трафик на бежанци, съобщи окръжният прокурор на Пловдив Румен Попов, цитиран от \"Фокус\".Трафикантите е трябвало да бъдат прекарани от Бургас към София.Арестуваният полицай е на 29 години. Той е работил с група от други трима души, които са задържани в София. На 5 август те започнали да превозват мигранти от Бургас към столицата в четири автомобила. В ранните часове на 6 август са превозени шестима бежанци. При втория курс обаче автомобилът бил забелязан от полицаи на няколко километра след Бургас. Полицаите правят няколко пъти опит да спрат автомобила, но безуспешно. При последния опит шофьорът решава да отбие към Карлово. Отново последва опит за спирането му, но отново е безуспешен. В Карлово мъжът изоставя шестимата афганистанци. Изхвърля багажа им, но запазва по-ценните вещи, обясни Попов.Водачът е обявен за издирване и е задържан в Пирдоп. У него е открита служебна полицейска карта, от която става ясно, че той е служител на Охранителна полиция към СДВР. В тока на обувката му е открито и прахообразно вещество, което да го държи буден. Тепърва ще се установява дали това е наркотик, уточни той.Полицията разкрива в апартамент в София още 16 души от афганистански произход, превозени от същия този полицейски служител срещу определена сума. По свидетелски показания сумата е била 2000 лева за всички. Групата превозени афганистанци се състои общо от 22-ма души.Тези, които са били изоставени в Карлово, са общо 6 души, всичките мъже на възраст между 16 и 22 години. В групата, открита в София, има 15 възрастни и едно дете на около 10 години.", "date": "2018.08.07", "title": "След гонка арестуваха полицай за трафик на бежанци"}
{"url": "https://offnews.bg/gimnastika/vladinova-taseva-i-kalejn-shte-predstaviat-balgaria-na-svetovnoto-v-s-685846.html", "text": "Грацията ни Kатрин Тасева спечели контролното на националния отбор по художествена гимнастика жени индивидуално, което се проведе днес. Втора остана Невяна Владинова, а трета Боряна Калейн. В подреждането следват Ерика Зафирова и Петя Борисова.След проверката и по решение на главния мениджър на национален отбор жени Бранимира Маркова на световното първенство в София, което ще се проведе от 10 до 16 септември, ще участват Катрин Тасева, Невяна Владинова и Боряна Калейн. Тасева ще играе четири уреда, а Владинова и Калейн - по три уреда.На \"Чалъндж\" купата в Минск (17-19 август) ще ни представят Катрин Тасева и Невяна Владинова, а в Казан (24-26 август) - Катрин Тасева и Боряна Калейн. Възможни са промени в състава за купите, ако Бранимира Маркова прецени, че това се налага.Днес ансамбъл жени не успя да участва на контролното, защото Елена Бинева е почувствала болка в кръста. Треньорът на отбора Весела Димитрова прецени, че е по-добре да не се рискува здравословното състояние на Бинева.Отбора в състав Симона Дянкова, Лаура Траатс, Мадлен Радуканова и Стефани Кирякова усилено тренира и резервата Камелия Стоилова. Пред съдиите днес своите композиции показаха Анна Келман, Татяна Воложанина и Вая Драганова.", "date": "2018.08.07", "title": "Владинова, Тасева и Калейн ще представят България на световното в София"}
{"url": "https://offnews.bg/obshtestvo/samolet-spartan-transportira-meditci-do-burgas-i-obratno-za-donorska-s-685844.html", "text": "Самолет C-27J “Спартан” е транспортирал медици от София до Бургас и обратно заради донорска ситуация, съобщиха от Министерството на отбраната.Самолетът е бил с екипаж командир майор Георги Стоименов, втори пилот капитан Стоян Барев и борден инженер капитан Николай Михайлов от транспортна авиогрупа Враждебна на Военновъздушните сили.На борда на самолета са се намирали два екипа от медицински специалисти на УМБАЛ „Александровска“ и на Военномедицинска академия.Полетите са изпълнени при спазване мерките за безопасност и изискванията на документите, регламентиращи летателната дейност с военни въздухоплавателни средства на Република България.", "date": "2018.08.07", "title": "Самолет Спартан транспортира медици до Бургас и обратно за донорска ситуация"}
{"url": "https://offnews.bg/obshtestvo/bencho-benchev-e-priet-v-bolnitca-685855.html", "text": "Зам.-председателят на Общинския съвет в Бургас Бенчо Бенчев е приет в болница, съобщи Несрин Узун пред Нова телевизия.Бенчев и Узун бяха задържани в петък в Истанбул заедно с Димитър Желязков-Митьо Очите във връзка с разследване на престъпна група. Бенчев и Узун бяха освободени без повдигане на обвинения, но спецпрокуратурата образува разследване за лично укривателство. На Бенчев му прилошало този следобед и той бил откаран в лечебно заведение, обясни Узун. По думите му зам.-председателят на Общинския съвет в Бургас е с напреднал стадий на Паркинсон и 95% инвалидност.По-рано днес пък се разбра, че БСП-Бургас е изключила Бенчев от групата на левицата в общинския съвет.Очаква се в болницата да го стабилизират.", "date": "2018.08.07", "title": "Бенчо Бенчев е приет в болница"}
{"url": "https://offnews.bg/sviat/naj-tezhko-postradaliat-balgarski-uchenik-pri-vzriva-v-bolonia-shte-os-685852.html", "text": "17-годишният български ученик, който пострада най-тежко при взрива на автоцистерна в Болоня, ще остане в блница 40 дни. Това съобщи пред БНР генералният консул на България в Милано Росен Руфев, който е посетил пострадалите. Те са били посетени и от италианския премиер Джузепе Конте. Състоянието му е стабилно. Ще се прецени дали да му се направи операция. Най-засегнати са краката на момчето, защото от горещата ударна вълна са се стопили джапанките му. Осигурен му е постоянен преводач, а баща му пристига утре.Стабилно е състоянието и на другите двама ученици, които ще останат в болница. Двете момчета са с под 20% изгаряния. Очаква се те да бъдат изписани след около седмица. Общо 7 деца от група от 20 единайсетокласници от професионалната гимназия по механотехника „Владимир Комаров“ в Силистра пострадаха при взрива. Децата са отивали да си купят нещо от магазин наблизо, когато цистерната се взривява. Пострадали са от ударната вълна\"Засега няма родители, които да са изявили желание децата им да бъдат върнати предварително, преди да е приключила тази тяхна практика в Болоня\", обясни Марин Ботев от Регионалното управление на образованието в Силистра.Директорката на Професионалната гимназия Татяна Кинджакова е трябвало да се върне в България утре. Чрез Министерството на образованието се прави нужното да бъде удължен престоят ѝ в Италия.Практиката на силистренските ученици трябва да приключи на 31 август.", "date": "2018.08.07", "title": "Най-тежко пострадалият български ученик при взрива в Болоня ще остане в болница 40 дни"}
{"url": "https://offnews.bg/ikonomika/kzk-se-proiznese-sreshtu-tvardenia-za-zloupotreba-na-bulgartransgaz-o-685851.html", "text": "Комисията за защита на конкуренцията (КЗК) отхвърли твърдения на \"Овргаз Инк\", че държавният газов оператор \"Булгартрансгаз\" злоупотребява с естествения си монопол. Според \"Овергаз\" държавният оператор не разпределя правилно доставките на суровина в пунктове с повече ползватели, не дава адекватна информация за статуса на заявките и използваните количества от \"Овергаз\" и така дружеството изпада в дисбаланси. КЗК се произнесе в полза на \"Булгартрансгаз\".\"Овергаз\" ще обжалва решението пред Върховния административен съд, съобщиха от компанията.От \"Овергаз\" допълват, че жалбата не е срещу новия входно-изходен модел за такси „пренос\" и „достъп\" до газопреносната мрежа на \"Булгартрансгаз\", а е срещу поведението на държавния оператор в контекста на събития от януари и февруари 2017 г. \"Студеното време в първите два месеца на 2017 година и рекордната консумация на електрическа енергия бяха причината Електроенергийният системен оператор (ЕСО) да активира студения резерв на „Топлофикация–Русе\". Заради проблем с разпалването на въглищата обаче русенската топлофикация, с която \"Овергаз\" няма никакви договорни отношения, преминава на газ. Преносният оператор „Булгартрансгаз\" разпределя част от потребените от „Топлофикация–Русе\" количества природен газ, на стойност над 2 милиона лева, като отрицателен дисбаланс на \"Овергаз\" и очаква дружеството да ги заплати. С това „Булгартрансгаз\" нарушава редица договори и правила\", посочват от компанията.КЗК обаче смята, че \"Булгартрансгаз\" е действал според правилата, определени от енергийния регулатор, като в противен случай е трябвало да бъде санкциониран. Според Комисията е въпрос на тълкувание дали заявките на клиентите, изпълнявани в един пункт за доставка, трябва да се извършват според искането на потребителите или според преценката на оператора.КЗК допълва, че това тълкувание е извън правомощията ѝ, но е категорична, че \"Булгартрансгаз\" е предложила на \"Овергаз\" алтернативно решение на проблема, което е отказано.", "date": "2018.08.07", "title": "КЗК се произнесе срещу твърдения за злоупотреба на Булгартрансгаз, Овергаз ще обжалва"}
{"url": "https://offnews.bg/sviat/razsledvat-prelitane-na-dron-nad-rezidentcia-na-makron-685850.html", "text": "Прокуратурата на град Тулон започна разследване на случай на прелитане на дрон над замъка Брегансон - резиденция на президента Еманюел Макрон, където той прекарва почивката си, съобщиха от президентството, цитирани от Франс прес и БТА.Префектурата на департамента Вар, където се намира замъкът, уточни, че дронът е прелетял над резиденцията към средата на вчерашния ден и е паднал в морето. Не се уточняват причините за падането на безпилотния апарат, нито дали той е бил открит.Макрон и съпругата му пристигнаха в петък в замъка Брегансон, лятна средиземноморска резиденция на френските президенти.След дипломатическата среща с британската премиерка Тереза Мей в петък вечерта Макрон не е имал публични изяви. Президентството уточнява, че програмата на почивката му не е публична.От 2008 г. с министерска разпоредба е забранено прелитането на всякакви летателни апарати на по-малко от 3300 фута (около 1000 м) височина и в радиус от 3 км от замъка. През тази година забраната важи за периода от 3 до 28 август, припомня префектурата.", "date": "2018.08.07", "title": "Разследват прелитане на дрон над резиденция на Макрон"}
{"url": "https://offnews.bg/leka-atletika/inna-eftimova-ne-uspia-da-se-klasira-za-finala-v-berlin-685856.html", "text": "Инна Ефтимова не намери място във финала в спринта на 100 метра на европейското първенство по лека атлетика в германската столица Берлин.Българката е бягала с болки в лявото бедро и завърши седма във втората полуфинална серия с време 11.52 секунди. Така тя остана с 22-и резултат от всички полуфиналистки. Серията на Ефтимова бе спечелена от швейцарката Муджинга Камбунджи с резултат 11.14 сек.За финала се класират първите две спринтьорки във всяка серия плюс двете състезателки с най-добри времена от останалите участнички. С най-силно време за финала се класира британката Дина Ашър-Смит - 10.93 секунди в първа серия.\"Имам проблем. Още на загрявката усетих едно дърпане в бедрото на левия крак, което не премина, дори стана по-притеснително, сподели Ефтимова след полуфинала си.Бягах с болкоуспокоителни и замразяващ спрей. В спринта трудно се получават нещата, дори с най-малкия проблем. Наистина се надявам да не е нещо сериозно. Сега със Симоне (б.а. физиотерапевтът на отбора ни Симоне Колио) ще видим какво е положението и се надявам да не е нищо сериозно.Имам два дни до сериите на 200 м и дано болката да е просто от натоварване. В никакъв не се предавам и ще се опитам всичко възможно да направим, за да мога да стартирам. Има цели два дни и дано всичко да се оправи до тогава.Нямам представа от какво може да е болката. Усетих неразположение, което продължи през цялото време и бях в дискомфорт. До последно се чудех дали да стартирам, но бягането сега ми дава поне някакво спокойствие, че не стана по-зле.Със сигурност ще дойда, ще загрея и ще се пробвам да бягам. На 200 м е друго – там скоростта не е толкова сериозна и щом сега не стане по-сериозно положението, се надявам да не е толквоа сериозно\", каза Евтимова малко след полуфиналната серия.", "date": "2018.08.07", "title": "Инна Ефтимова не успя да се класира за финала в Берлин"}
{"url": "https://offnews.bg/dw/i-na-glavata-si-da-se-obarne-es-kozovete-sa-v-ratcete-na-sasht-685858.html", "text": "Защо да си рискуват главите за някакви трохи? Това си мислят фирмите, като слушат апела на ЕС да игнорират американските санкции срещу Иран. Дори и при Тръмп, САЩ си остават за тях извор на печалби и благонадеждност, пише .\"Не бойте се!\" – този призив външните министри на Германия, Франция, Великобритания и ЕС отправиха към европейските предприемачи. Посланието гласи: дори след като САЩ се оттеглиха от ядреното споразумение с Иран, Боинг, Сименс и всички останали големи фирми ще могат да продължат да изнасят самолети, локомотиви и инвестиции към Иран – и по този начин да обезсмислят санкциите на Вашингтон.Брюксел си остава само хартиен тигърСамо дето европейските министри не са нищо повече от един хартиен тигър. Дори ЕС да се изправи на главата си, в крайна сметка козовете пак остават в ръцете на САЩ. Онези европейски фирми, които решат да продават – примерно – газови турбини или автомобили в Иран, в 99% от случаите продават стоките си и в САЩ. Целият стокооборот на Германия с Иран възлиза на около три милиарда евро – което не е малко. Но германските фирми изнасят за САЩ стоки, чиято стойност е 35 пъти по-голяма. С други думи, сега ЕС призовава своите големи концерни да се откажа от цялата погача заради няколко мизерни трохички.Санкциите, наложени от САЩ, уж няма да важат за фирми в ЕС. Брюксел обаче не може да гарантира закрила на техните дъщерни фирми или пък на поддоставчици със седалище в САЩ. Да, германското правителство дава финансови гаранции за сделките на германски фирми с Иран, но какво ще стане, ако международните банки престанат да финансират подобни сделки, за да си нямат неприятности на Уолстрийт? Обаче дори тези опасности да бъдат заобиколени, френските или германските износители по никой начин не биха рискували пазарните си шансове в САЩ заради някакви дребни печалби от сделки с Иран. Защото в сравнение с икономическото и политическо положение в Техеран, Белият дом – дори и под ръководството на Доналд Тръмп - изглежда като бликащ извор на благонадеждност.Съпротивата на Брюксел е логична, но безсмисленаЯдрената сделка с Иран, сключена преди три години, се брои за един от най-големите външнополитически успехи на ЕС. И никой не би вързал кусур на пълномощничката по външните отношения Федерика Могерини, задето сега защитава своето политическо наследство. Та нали преди появата на Тръмп никой не можеше да си представи, че САЩ ще тръгнат да санкционират собствените си съюзници.ЕС обаче не практикува някакъв държавен капитализъм: Нито Брюксел, нито Париж, нито Берлин или Лондон могат да наредят на фирмите с кого да търгуват и с кого – не. Сегашните правителствени гаранции за износа и инвестициите няма да свършат особена работа. Те са просто сигнал към Вашингтон и Техеран, че Европа иска да съхрани едно споразумение, което обаче няма особени шансове за оцеляване, особено след като Сименс и сие се оттеглиха от иранския бизнес. ЕС оказва съпротива, но това не е нищо повече от един политически жест, прикриващ безсилието.", "date": "2018.08.07", "title": "И на главата си да се обърне ЕС, козовете са в ръцете на САЩ"}
{"url": "https://offnews.bg/obshtestvo/evrostat-tokat-v-balgaria-e-naj-evtin-v-belgia-naj-skap-685834.html", "text": "В България плащаме най-малко за ток сред страните в Европейския съюз, сочат данни на Евростат за 2017 г.От Евростат обясняват, че за първи път се публикуват данни, които са напълно сравними в различните страни членки. Данните са на базата на среднопретеглена цена, която отразява общото потребление на домакинствата в различните държави.Според данните цената на тока в България е най-ниска – под 10 евроцента за киловатчас.Между 10 и 15 евроцента е цената на тока в Литва, Унгария, Хърватия, Румъния, Естония, Финландия, Словакия, Чехия и Полша.Най-висока е цената на тока в Белгия – около 28 евроцента. Над 20 евроцента за киловатчас плащат още в Ирландия, Португалия и Дания.В класацията не са включени данни за Германия, Испания, Италия и Кипър, които не са подали данни за потреблението си.Евростат дава за сравнение цените и в още няколко държави, които не са в ЕС. Цената на тока в Турция, Молдова и Черна гора е приблизително колкото и цената на тока у нас – около 10 евроцента за киловатчас. В Сърбия и Македония пък плащат по-малко – около 7-8 евроцента.Евростат изнася данни и за цените на природния газ за киловатчас сред 21 държави членки, които са подали данни за потреблението си за 2017 г. Данни не са подали Германия, Испания, Италия, Кипър, Малта, Финландия и Гърция.В тази класация България е на второ място по заплащана най-ниска цена – около 4 евроцента. По-ниска е само цената в Румъния – около 3 евроцента.Под 5 евроцента за газ плащат още в Унгария, Хърватия, Люксембург, Естония, Литва, Латвия, Словакия, Полша и Великобритания.Най-висока пък е цената на газа в Швеция – около 12 евроцента за киловатчас.Между 5 и 10 евроцента за киловатчас плащат още в Словения, Белгия, Чехия, Австрия, Франция, Нидерландия, Дания, Португалия и Ирландия.Цената на газа в Македония е 5 цента за киловатчас, докато в Турция, Модова и Сърбия плащат по-малко – между 3 и 4 евроцента за киловатчас.", "date": "2018.08.07", "title": "Евростат: Токът в България е най-евтин, в Белгия - най-скъп"}
{"url": "https://offnews.bg/sviat/gorski-pozhari-v-portugalia-i-ispania-frantcia-se-gotvi-za-40-graduso-685849.html", "text": "Повече от 1000 огнеборци, подкрепени от 19 единици въздушна техника, се бориха днес за пети пореден ден с голям горски пожар в Южна Португалия, предаде Асошиейтед прес, цитирана от БТА.Агенцията отбелязва, че някои пожарникари са поставили под въпрос ефикасността на стратегията за потушаване на огъня.Властите се надяваха, че по-ниските температури през нощта ще позволят на екипите най-после да локализират пожара, който в понеделник беше овладян на 95 процента. Причина за продължаващото разрастване на огнището са силните поривисти ветрове, подпомагащи разпростирането на огъня върху сухи и до голяма степен недостъпни гористи местности.Пожарът достигна на 500 м от противопожарната служба в Моншики, градче с 2000 души население, на около 250 км. южно от столицата Лисабон, и властите евакуираха хората от много къщи.Службите за спешна помощ казаха, че при горския пожар са пострадали 29 души.Неуточнен брой къщи по гористи хълмове, вероятно няколко десетки, са изгорели.Действията на огнеборците бяха критикувани, като имаше упреци, че лоша организация пречи на операцията.Още преди месеци Моншики беше обявен за зона на голям риск.Борбата с огъня се координира от Агенцията за гражданска защита - правителствен орган под шапката на вътрешното министерство.Националната асоциация на професионалните пожарникари и профсъюзът на професионалните пожарникари излязоха със съвместно изявление, че неотдавнашната реорганизация на дейността им трябва да бъде преосмислена. Организацията поиска \"много спешна\" среща с вътрешния министър.Португалия активизира борбата с пожарите, след като миналата година в горски пожари, избухнали по време на голяма суша, загинаха 109 души.Витор Ваз Пинту, началник на местния клон на агенцията за гражданска защита, каза, че прогнозата за времето около Моншики е \"неблагоприятна\", с поривист вятър от север, известен като \"нортада\".Очаква се температурите да спаднат до 35 градуса - нормални за Южна Португалия през август.Иберийският полуостров преживя рекордни горещини през последните почивни дни, а надхвърлилите 45 градуса температури пресушиха обширни райони.Испанските служби за спешна помощ днес се бориха с горски пожар край средиземноморския град Валенсия, като използваха двадесетина летателни апарати, предаде ТАСС.Спасители са евакуирали поне 2500 души. Огънят е пламнал снощи в района на община Лученте и е обхванал 1000 хектара.През почивните дни в цяла Испания беше много горещо, температурите надхвърлиха 40 градуса и в много провинции беше обявен най-високият, червен код за опасно време.Високите температури се придвижиха на север към Франция, където опасните зони обхващат 80 процента от страната. Най-горещото време се очаква в Централна и Североизточна Франция, с температури, които може да достигнат 40 градуса.Краят на горещата вълна във Франция наближава, а последният пик ще е днес в няколко региона, преди понижение на температурите, в резултат от гръмотевични бури, предаде Франс прес.В десет департамента е обявено предупреждение за бури. Този следобед там се очакват поройни дъждове, силен вятър и градушки, затова на хората е препоръчано да останат по домовете си.Метеорологичната служба днес обяви оранжев код за 11 крайбрежни региони в южните и югозападните части на страната, където най-високата температура, достигната в Бордо, беше 37 градуса.Същевременно, на североизток, в централната част и в Парижкия басейн температурите днес ще са между 35 и 39 градуса, на места дори 40.Френският министър на екологичния и солидарен преход Никола Юло призова шофьорите да се съобразяват с ограниченията, въведени заради горещината.\"Изправени сме пред нова ситуация. Трябва да се приспособим към климатичните промени и да продължим да се борим с причините за тях, за да избегнем засилване на явлението\", каза той пред радио \"Юроп 1\".За втори пореден ден Париж, Лион и Страсбург забраниха колите, които замърсяват най-много въздуха, заради свързаното с горещината замърсяване с озон. Ограниченията за скоростта също са увеличени по някои пътища и магистрали в цяла Франция.", "date": "2018.08.07", "title": "Горски пожари в Португалия и Испания, Франция се готви за 40-градусови горещини и бури"}
{"url": "https://offnews.bg/112/nad-60-dushi-sa-pripadnali-zaradi-zhegata-v-sofia-dnes-obnovena-685837.html", "text": "62-ма души са припаднали в София заради жегата днес. Сред тях има и деца.Това съобщиха от Центъра за спешна медицинска помощ, цитирани от \"Фокус\".Днес в Центъра са получени над 300 сигнала.\"15 екипа трябва да обслужат тримилионен град\", коментира говорителката на ЦСМП Катя Сунгарска.\"Рязкото покачване на температури оказва негативно влияние върху хората, с което те трябва да се съобразяват\", подчерта Сунгарска и посъветва хората да не излизат навън в горещите часове, да носят светли дрехи и шапки и да имат вода близо до себе си.", "date": "2018.08.07", "title": "Над 60 души са припаднали заради жегата в София днес (обновена)"}
{"url": "https://offnews.bg/obshtestvo/ucheni-ot-meteorologichnia-institut-iskat-toj-da-bade-izvaden-ot-ban-685857.html", "text": "Учени от Националния институт по метеорология и хидрология (НИМХ) искат институтът да бъде изваден от структурата на Българската академия на науките (БАН) и да стане самостоятелна научна организация към Министерството на образованието и науката.Учените настояват за промяната в отворено писмо до премиера Бойко Борисов. В писмото те посочват, вече три месеца протестират срещу принципите на БАН за разпределяне на публичните средства. \"Вместо да получим очевидно недостигащите на НИМХ средства за изпълнението на възложените от държавата задължения, получихме празни обещания, манипулации, безсмислени процедури и засилващ се натиск от страна на ръководните органи на БАН за спиране на протестните ни действия срещу тях. А исканите от нас средства ги имаше в БАН\", подчертават те.Според учените БАН е доказала, че няма управленски капацитет, а с Академията имат и \"непреодолими противоречия в разбирането за ролята на науката и общественото и икономическото й въздействие\".Учените са категорични, че до изваждането на НИМХ от БАН спират да изпълняват разпорежданията и решенията на ръководните органи на БАН.В края на юни метеоролозите протестираха срещу БАН за достойно заплащане. Ето и цялото отворено писмо:", "date": "2018.08.07", "title": "Учени от метеорологичния институт искат той да бъде изваден от БАН"}
{"url": "https://offnews.bg/tehnologii/machat-na-grigor-dimitrov-sreshtu-verdasko-ot-toronto-priako-po-max-sp-685842.html", "text": "Първият мач на Григор Димитров от ATP Masters 1000 турнира в Торонто срещу Фернандо Вердаско ще бъде предаван пряко в ефира на , както и като pay-per-view на платформата .Двубоят е последен – пети – на втория по големина корт National Bank Grand Stand и се очаква да започне след 03:00 часа в сряда сутрин българско време. Заради неблагоприятните условия в канадския град и честите летни дъждове обаче е възможно началото на мача да закъснее.Това ще е шестият сблъсък между Димитров и Вердаско като испанският ветеран има предимството от 3 срещу 2 успеха. Вердаско взе и двата мача помежду им през този сезон – с 2:1 сета на твърдите кортове в Индиън Уелс и с категоричното 3:0 сета на Ролан Гарос.Димитров трябва задължително да гони победата срещу Вердаско, тъй като миналата година на Откритото първенство на Канада отпадна на 1/8-финалите и има да защитава точки за световната ранглиста. Българинът се нуждае от силно представяне ако иска да запази шансовете си да се класира за Финалния Мастърс в Лондон, титлата от който спечели в края на миналата година. Досега българинът има записани един полуфинал и един четвъртфинал в Откритото първенство на Канада.", "date": "2018.08.07", "title": "Мачът на Григор Димитров срещу Вердаско от Торонто пряко по MAX Sport 1 и на Live.A1.bg"}
{"url": "https://offnews.bg/ikonomika/novi-obvinenia-v-lobizam-pri-dostavkite-na-plodove-za-uchilishta-i-gra-685821.html", "text": "Нови съмнения за лобистки интереси при доставките на плодове за учебните заведения изразиха днес от Българската асоциация на организациите на производители на плодове и зеленчуци.От браншовата организация алармираха, че една фирма е възможно да спечели 44% пазарен дял при доставките на плодове за училища и градини, което я поставя в господстващо положение.Според Чавдар Маринов, изпълнителен директор на асоциацията, наредбата за условията и реда за прилагане на схемите „Училищен плод“ и „Училищно мляко“ не дава приоритет на българския производител.Условията при кандидатстване по двете схеми задължават учебното заведение да раздели доставките на 50% между търговец и производител, когато са кандидатствали и двата субекта. Ако повече от един производител е кандидатствал, търговецът обаче отпада автоматично.Когато се конкурират двама земеделски производители, приоритет получава този, чиято производствена база се намира в радиус от 100 км. Ако двамата заявители изпълняват критерия, с предимство е този, който произвежда по-голям брой продукти, включени в схемата. При равен резултат, изпълнителят се избира от учебното заведение.Той заяви още, че поради заложените условия в наредбата, е дал изрични указания на членовете на организацията да не кандидатстват по двете схеми, тъй като предварително са обречени на провал.Той посочи директно Милена Рашева, като лицето, което ще спечели 44% пазарен дял при доставките на плодове за учебните заведения.Според него, тъй като конкретният земеделски производител няма да успее да произведе достатъчно количество продукция, за да снабди учебните заведения, той ще бъде принуден да я закупи от другаде. Това може да наруши качеството на храната, която учениците консумират. От браншовата организация искат да се промени текста на наредбата, а тазгодишният прием на бенифициенти по програмата да се обяви за невалиден и да се организира нов.Те настояват още ДФ \"Земеделие\" да определи нормативно минимален добив за всяка култура по схемата \"Училищен плод\", която технологично е възможно да се произвежда на територията на България.Чавдар Маринов дори предложи да отпадне от наредбата всякакъв приоритет за производителя и всички да кандидатстват равноправно.OFFNews потърси за коментар Милена Рашева. Тя категорично отрече обвиненията и заяви, че няма площи от 1 декар: Рашева посочи, че в наребата е записано, че 1/3 от доставките трябва да бъдат български продукти, а какъв добив ще бъде получен, нито един земеделски производител не може да каже, тъй като тепърва ще започва прибирането на продукцията:Тя бе категорична, че подлежи на задължителна проверка от ДФ \"Земеделие\".Милена Рашева отхвърли обвиненията, че би попаднала в монополно положение, тъй като изрично е записано в наредбата, че е на брой учебни заведения, а не на брой ученици. Тя посочи, че има учебни заведения, в които са кандидатствали производители с еднакъв брой продукти и са в радиус от 100 км. Тогава изборът остава на директора.Рашева заяви още, че качеството на храната за децата няма да се наруши:По повод предложението на Чавдар Маринов да отпадне приоритетът за производителя от наредбата, Рашева коментира, че тя води тази борба от 2016 г.Милена Рашева посочи, че заради тази медийна изява на Чавдар Маринов, схемата няма да стартира навреме, като по този начин ще бъдат ощетени българските производители.", "date": "2018.08.07", "title": "Нови обвинения в лобизъм при доставките на плодове за училища и градини"}
{"url": "https://offnews.bg/sviat/moskva-razocharovana-ot-vrashtaneto-na-amerikanskite-sanktcii-sresht-685838.html", "text": "Москва обяви, че е \"дълбоко разочарована\" от стъпките на САЩ за възстановяване на санкциите срещу Иран. Това обявиха от руското външно министерство по повод влезлите в сила санкции. Днес влезе в сила първата група санкции, които засягат финансовите транзакции, автомобилния сектор, търговската авиация и износа на килими и хранителни продукти. През ноември ще влезе в сила втора група санкции - срещу енергийния и банковия сектор на Иран.Освен това по-рано днес американският президент Доналд Тръмп заплаши в Туитър, че който търгува с Иран, няма да търгува със САЩ. В разпространена от руското ведомство позиция се казва, че Русия осъжда едностранно наложените санкции, особено когато те засягат интересите на трети страни, както е в случая с американските санкции срещу Иран.Русия ще направи всичко необходимо за запазването и реализацията на иранската ядрена сделка, ще се търсят и мерки за защита на търговските отношения с Иран както на национално, така и на международно ниво, допълват от министерството. \"Международната общност не трябва да допуска толкова значими постижения за международната дипломация да бъдат принасяни в жертва на американския устрем за разчистване на политически сметки с Иран\", подчертават от руското външно министерство и допълват, че \"както показва опитът, не могат да се получат отстъпки от страна на Иран с помощта на натиск. ", "date": "2018.08.07", "title": "Москва 'разочарована' от връщането на американските санкции срещу Иран"}
{"url": "https://offnews.bg/ikonomika/izdadoha-sertifikat-klas-a-na-investitor-obeshtal-da-naznachi-10-dush-685818.html", "text": "Министърът на икономиката Емил Караниколов връчи сертификат за инвестиция клас А на „Интерлинк Груп“ АД по реда на Закона за насърчаване на инвестициите (ЗНИ) за проекта „Технолинк Парк“ в Индустриална зона Марица, част от Тракия икономическа зона. Стойността на инвестицията е 6 670 000 лв. и се предвижда назначаването на 10 нови служители. Инвестиционният проект обхваща дейности, свързани с довършителни работи по изграденото едноетажно складово хале и изграждане на още три еднотипни логистични сгради с общо осем складови помещения с 24 рампи, тир паркинг за 18 тежкотоварни автомобила и сграда за охрана с пропускателен пункт. Новите складови площи ще осигурят капацитет на дружеството да осъществява икономическата си дейност.Министър Караниколов адмирира успеха на фирмата в една от най-добре развиващите се зони в България, а председателят на Управителния съвет на „Интерлинк Груп“ АД г-н Йордан Фиданов благодари за успешното сътрудничество между институциите и подкрепата, която е получила фирмата от Министерството на икономиката.От началото на 2018 г. по Закона за насърчаване на инвестициите (ЗНИ) са издадени 15 сертификата (тринадесет за клас А, един за клас Б и един за приоритетен инвестиционен проект). Общо предвидените инвестиции възлизат на 690.316 млн. лв. и се очаква разкриване на 1316 нови работни места. Шест от проектите се осъществяват във високотехнологични производства и услуги.", "date": "2018.08.07", "title": "Издадоха сертификат клас А на инвеститор, обещал да назначи 10 души"}
{"url": "https://offnews.bg/ikonomika/balgarinat-po-rezerviran-kam-vlastta-naj-nedovolni-sa-horata-v-selata-685814.html", "text": "Българинът гледа на властта с по-голямо недоверие, той по-песимистично настроен и по отношение икономиката на страната, и в прогнозите си за личния бюджет, показва потребителската анкета на националната статистика през юли сравнена с направената в края на предишното тримесечие.През юли общият показател на доверие на потребителите намалява с 0.6% спрямо предишното тримесечие, което се дължи изцяло на пониженото доверие сред населението в селата, показват данните. Докато при градското население доверието се повишава, при селското то намалява.Хората са по-критични за икономическото ни развитие през последните 12 месеца и по-песимистични по отношение на предстоящите 12 в сравнение с предишното проучване на НСИ. По-резервирани спрямо април са и оценките и очакванията им относно евентуални промени в личното им финансово състояние.Населението ни е недоволно от повишението на цените и очаква инфлацията да се увеличи през следващите 12 месеца, показват данните.Градското население очаква безработицата да се запази в сегашните нива или да претърпи незначително изменение, докато селското очаква увеличението ѝ с умерено темпо.Все пак на база сегашната ситуация хората в градовете са склонни да планират например покупка на кола през предстоящите 12 месеца. Не е така при живеещите в селата - там вероятността за такъв разход намалява все повече и повече.", "date": "2018.08.07", "title": "Българинът по-резервиран към властта, най-недоволни са хората в селата"}
{"url": "https://offnews.bg/politika/benchev-daval-sam-pari-na-bsp-shtom-ne-mogat-da-kazhat-kolko-znachi-685820.html", "text": "Фиксацията върху БСП в случая с Бенчо Бенчев е некоректна, неморална и има друга цел. Това обяви Атанас Зафиров от Изпълнителното бюро на БСП по повод ареста на общинския съветник от гражданската квота на партията заедно с издирвания от Интерпол Димитър Желязков – Митьо Очите в Истанбул, по бТВ. Бенчев не е член на БСП и е по-правилно да бъде представян като съветник от групата на БСП, уточни Зафиров. Според него атаката към БСП се дължи на факта, че опонентите на партията са се уплашили от хората, които са се събрали на Бузлуджа и от техния стратегически документ. Позицията на партията е, че Бенчо Бенчев не е внасял повече пари от 70 лв. на месец, колкото внасят всички съветници на левицата в Бургас.Относно интервюто на общинския съветник от БСП Чанко Мирчев пред bTV вчера, в което той говори за десетки хиляди вложени от Бенчев в последната предизборна кампания на БСП Зафиров предположи, че става въпрос за личната кампания на Бенчо Бенчев. Той влезе в общинския съвет с мажоритарен вот, обясни Зафиров.Тома Биков от ГЕРБ коментира като несериозно твърдението, че някой е уплашен от БСП. На въпроса дали Бойко Борисов е гостувал на Бенчо Бенчев депутатът от ГЕРБ каза, че няма такава информация, но попита дали президентът Румен Радев не е гостувал на Бенчев и дали не е получил от него пари за кампанията си.Всички наши активисти са участвали в кампанията на Румен Радев, отговори Зафиров. Бенчев: БСП може да има черна каса„Да, спонсорирал съм с пари БСП. Много повече от това, което се говори. Щом не могат да кажат точно колко съм дал, значи има черна каса”, коментира Бенчев по телефона за бТВ.„Борисов: Няма да нападна НиноваИма кой да си отговаря, в голяма партия винаги може и такива да се вкарат. Ако очаквате да нападна г-жа Нинова, няма да го направя. Решението в такива случаи е – веднага гоним, махаме и толкоз, защото местните организации винаги могат да направят някоя беля, заяви премиерът Бойко Борисов. ", "date": "2018.08.07", "title": "Бенчев: Давал съм пари на БСП, щом не могат да кажат колко, значи имат черна каса"}
{"url": "https://offnews.bg/112/politcaj-predotvrati-krazhba-na-avtomobil-v-ruse-685819.html", "text": "Полицай предотврати кражба на автомобил в Русе, след като стана свидетел на престъплението. Служителят на реда последвал и за минути спрял колата и задържал мъжа зад волана, съобщават от МВР.Престъплението било извършено вчера от паркинг на ул. „Чипровци“ в Русе. Собственикът подал сигнал в полицията, че непознат е отнел колата му „Шкода Фабия“ и потеглил с нея в неизвестна посока.В същото време, служител от Второ РУ станал свидетел на случващото се, последвал откраднатия автомобил и успял да го спре още на същата улица и да задържи водача. Установена е самоличността му - 52-годишен русенец. Мъжът е задържан за срок до 24 часа в полицията.Разследващи продължават документирането на случая. Срещу извършителя е образувано бързо производство за престъпление по чл. 346, ал. 1 от НК.", "date": "2018.08.07", "title": "Полицай предотврати кражба на автомобил в Русе"}
{"url": "https://offnews.bg/tehnologii/vivacom-podariava-svobodata-da-zapisvash-liubimi-filmi-i-seriali-prez-685824.html", "text": "В сезона, в който хората прекарват най-много време навън – в пътувания или в приятна компания извън дома, VIVACOM дава възможност на своите абонати на услугата Интерактивна телевизия да запишат любимото си телевизионно съдържание и да му се насладят в удобно за тях време. В периода от 06.08.2018 г. до 31.10.2018 г. всички настоящи и нови клиенти на VIVACOM IPTV ще получат подарък – безплатна TV Recorder квота от 60 часа за запис на предавания, филми и сериали в качество със стандартна резолюция. Записите ще се пазят за 60 дни от направата им.Клиентите, които вече имат активирана квота TV Recorder и към момента заплащат за нея, също ще получат подарък с безплатна TV Recorder квота от 60 часа, като времето за запис се добавя към вече закупеното.Всички SD и HD канали, които са отбелязани с иконката на функция ТВ Запис, могат да бъдат записвани, като записът на HD съдържание изисква до 3 пъти по-голям ресурс от наличното време за запис.По този начин клиентите на VIVACOM IPTV могат да се радват на лятната си почивка далеч от телевизора и едновременно с това да не пропускат нищо от важните и любими за тях предавания, филми и сериали.Инструкция за ползване за функцията ТВ Запис и пълна информация за квотите TV Recorder може да бъде намерена на сайта на компанията: https://www.vivacom.bg/bg/tv/funkcii/tv-recorder​.", "date": "2018.08.07", "title": "VIVACOM подарява свободата да записваш любими филми и сериали през лятото"}
{"url": "https://offnews.bg/112/kola-se-vriaza-v-zavedenie-za-barzo-hranene-v-sofia-685825.html", "text": "Лек автомобил се вряза в заведение за бързо хранене в столичния кв. Сточна гара. Инцидентът е станал днес преди обяд, съобщиха от МВР.Колата била ударена от камион със сръбска регистрация. В резултат колата е излязла от пътя и се забила в павилиона от популярна верига за хранене.В колата пътувала млада жена с 2-годишното си дете, но те не са пострадали.", "date": "2018.08.07", "title": "Кола се вряза в заведение за бързо хранене в София"}
{"url": "https://offnews.bg/sviat/12-godini-zatvor-za-zhena-predlagala-deteto-si-na-pedofili-onlajn-685817.html", "text": "Съдът във Фрайбург, Германия, осъди жена, предлагала сина си на педофили, на 12 години и шест месеца затвор.Властите са осъдили и нейния партньор - доведен баща на детето, което е на 9 години.Майката на детето - Берин Таха, 48, и нейният партньор - Кристиян Лаис, 39, са германски граждани, които живеят близо до германския град.Те предлагали детето чрез даркнет, или т. нар. тъмна мрежа - онлайн пространство извън обсега на основните интернет търсачки, където се развиват пазари за порнография, оръжия, наркотици и други.Двамата са признати за виновни по обвинения за изнасилване, сексуално насилие над деца, принудителна проституция и разпространение на детска порнография.В понеделник съдът осъди испанец на 10 години затвор за многократна сексуална злоупотреба с детето.Момчето сега живее с приемни родители, съобщава Би Би Си.", "date": "2018.08.07", "title": "12 години затвор за жена, прeдлагала детето си на педофили онлайн"}
{"url": "https://offnews.bg/obshtestvo/krastovishteto-pri-sofijskia-shte-e-zatvoreno-prez-uikenda-685841.html", "text": "Кръстовището при Софийския университет „Св. Климент Охридски“ ще бъде затворено за движение през уикенда. На 11-ти и 12-ти август участъкът ще бъде цялостно асфалтиран, като ще се положи и нова пътна маркировка.През този период за по-голямо улеснение е нужно да се ползват обходните маршрути през бул. „Евлоги и Христо Георгиеви“, ул. „Гурко“, ул. „Г. С. Раковски“ и бул. „Дондуков“, заяви зам.-кметът на София Евгени Крусев. Очаква се движението при кръстовището да бъде възстановено в понеделник.Веднага след това започват пътни работи по бул. „Васил Левски“, в посока от университета до паметника на Васил Левски. За близо месец там трябва да се ремонтират пътните платна и тротоарната настилка от страната на Националната художествена академия. Предвижда се цялостно преасфалтиране на платната и обновяване на единия тротоар. Работата ще се извършва поетапно и движението няма да бъде спирано.От понеделник ще стартират ремонтните дейности по бул. „България“, в участъка между бул. „Акад. И. Е. Гешов“ и ул. „Гоце Делчев“, както и ремонтът на бул. Арсеналски“. Завърши ремонтът при моста по бул. „Даскал Ст. Попандреев“ в кв. „Бояна“ и движението в участъка вече е освободено. Там бяха изградени нови парапети и мантинели, направена е нова мостова хидроизолация, нова пътна настилка и тротоарни блокове. Извършено е и почистване на коритото на реката в зоната на моста. Възстановен е и каменният зид при стария мост, който се намира в същия участък.Приблизително 10 броя мостови съоръжения предстои да бъдат възстановени. В края на август ще стартира и ремонтът на моста от Околовръстен път в посока кв. „Бояна“. Там ще се направи изцяло нова настилка, тротоарни блокове, сигнализация, ограничителни елементи и парапети. Предстои да се реконструира и моста по пътя София – Кремиковци над Околовръстен път. Движението там няма да бъде затваряно, то ще бъде организирано двупосочно в едното пътно платно. Предвиждат се ремонти на мостове в Нови Искър, на висящия пешеходен мост в Пасарел и други по-малки съоръжения.", "date": "2018.08.07", "title": "Кръстовището при Софийския ще е затворено през уикенда"}
{"url": "https://offnews.bg/leka-atletika/tcenov-i-balabanov-ne-se-klasiraha-za-finala-v-berlin-685836.html", "text": "Bългарските представители в дисциплината 3000 метра стийпълчейс не успяха да се класират за финал на европейското първенство по лека атлетка в Берлин.Митко Ценов и Иво Балабанов стартираха във втората серия в квалификациите, но не бягаха достатъчно бързи, за да си осигурят места в битката за разпределението на медалите, която ще бъде на 9 август.Ценов завърши с време 8:36.39 минути, което му отреди девето място в крайното подреждане в серията, докато Балабанов финишира тринадесети с личен рекорд от 8:51.52 минути.Най-бърз в квалификациите бе италианецът Йоханес Киапинели с 8:28.41 минути.", "date": "2018.08.07", "title": "Ценов и Балабанов не се класираха за финала в Берлин"}
{"url": "https://offnews.bg/sviat/tramp-zaplashi-es-kojto-pravi-biznes-s-iran-niama-da-targuva-sas-sas-685822.html", "text": "Доналд Тръмп заплаши с търговска война Европейския съюз заради Иран.\", написа президентът в Туитър часове, след като ръководителката на външната политика на Съюза Федерика Могерини заяви, че \"ЕС насърчава компаниите си да засилват бизнеса си с Иран\". В полунощ днес влезе в сила първата група американски санкции срещу отколешния враг на Израел, съюзник на САЩ - Иран.Официалният мотив на САЩ за налагането им е неспазване на ядреното споразумение от 2015 година, което доведе до облекчаването на санкциите. ЕС е категоричен: Иран спазва ангажиментите си, затова насърчава бизнеса със страната.Първата група санкции засягат финансовите трансакции, автомобилния сектор, търговската авиация и износа на килими и хранителни продукти. През ноември ще влезе в сила втора група санкции - срещу енергийния и банковия сектор на Иран.Президентът на Иран заяви, че мерките са \"психологическа война\", която цели да \"посее разделение между иранците\".Санкциите последваха оттеглянето на САЩ от ядреното споразумение с Иран от времето на президента Барак Обама. Тогава бе договорено Иран да ограничи спорната си ядрена дейност в замяна на облекчаване на санкциите. Тръмп обаче го нарече \"едностранчиво\", \"катастрофално\" и \"най-лошото, което някога съм виждал\". Той смята, че подновяването на икономическия натиск ще принуди Иран да се съгласи на ново споразумение, което да прекрати \"пагубната\" му дейност.", "date": "2018.08.07", "title": "Тръмп заплаши ЕС: Който прави бизнес с Иран, няма да търгува със САЩ"}
{"url": "https://offnews.bg/kultura/otmeniha-premierata-na-novia-film-s-dzhoni-dep-za-smartta-na-notorious-685826.html", "text": "Премиерата на филма с Джони Деп за убийството на рапъра Notorious B.I.G. \"City of Lies\" бе отменена от предвидената си дата - 7 септември, като все още не се знае кога лентата ще види бял свят.Нова дата не е обявена, а причините за отменената премиера също не се изясняват от дистрибуторската компания Global Road Entertainment. Във филма Деп играе детектив Ръсел Пуул, а известният актьор Форест Уитакър влиза в ролята на журналист, който разследва убийството на легендата на рапа, както и тази на друг култов хип-хоп изпълнител - Тупак Шакур.", "date": "2018.08.07", "title": "Отмениха премиерата на новия филм с Джони Деп за смъртта на Notorious B.I.G."}
{"url": "https://offnews.bg/politika/nov-registar-shte-obediniava-informatciata-za-horata-s-uvrezhdania-v-b-685828.html", "text": "С решение на Министерския съвет ще бъде одобрен план за интегрирано административно и социално обслужване на хората с увреждания и свързаните с тях услуги. Предвижда се изграждането на общ регистър за хората с увреждания, в който ще бъдат обобщени данни от НЗОК, Агенцията за социално подпомагане, Агенцията за хората с увреждания и органите на медицинската експертиза НЕЛК и ТЕЛК. Новото информационно ядро трябва да функционира от януари 2019 г.Това заяви вицепремиерът Томислав Дончев след среща в Министерския съвет с представители на национално представителните организации на хората с увреждания и родители на деца с увреждания, цитиран от правителствената пресслужба. В разговора участваха също министърът на труда и социалната политика Бисер Петков, министърът на здравеопазването Кирил Ананиев и омбудсманът Мая Манолова.Дончев обяви още, че ще бъде назначена проверка на сега действащия регистър на хората с увреждания и при наличие на съмнение за целесъобразността на инвестицията, ще бъде извършен одит от специализираната за това дирекция към Министерството на финансите.До края на септември работна група към МЗ ще разработи механизъм за плащане, оценка на качеството и контрол на медицинските изделия за хората с увреждания. Дотогава Агенцията за социално подпомагане и Държавната агенция за закрила на детето ще проверят всички дневни центрове за пълнолетни хора с увреждания и част от дневните центрове за деца и младежи с увреждания, заяви министър Петков. Резултатите ще бъдат обобщени в доклад през октомври.До края на седмицата Министерството на труда и социалната политика ще представи проект на Закон за хората с увреждания, в който ще бъдат отразени бележките на родителите и организациите на хората с увреждания. Проектът ще бъде публикуван за обществено обсъждане най-късно до края на месец август, за да може да бъде разгледан от Министерския съвет и до края на месец септември да бъде внесен в Народното събрание.", "date": "2018.08.07", "title": "Нов регистър ще обединява информацията за хората с увреждания в България"}
{"url": "https://offnews.bg/zvezdi/vim-venders-napravi-papa-frantcisk-filmova-zvezda-video-685812.html", "text": "Папа Франциск се превърна в кино звезда, съобщи Би Би Си. Духовният водач участва във филм, заснет от германския режисьор Вим Вендерс, по искане от Ватикана. Заглавието на лентата е „Папа Франциск: Човек на думата“. Документалният филм включва интервюта с главата на римокатолическата църква и кадри от негови пътувания, а премиерата му беше по време на фестивала в Кан.Режисьорът вярва, че желанието на папата е да достигне възможно най-широка аудитория и точно това го е накарало да направи дебюта си на големия екран.Във филма 81-годишният глава на римокатолическата църква коментира проблема със сексуалната злоупотреба, който разтърси католическата църква през последните години.Вендерс сподели, че се надява филмът да постигне голям успех и да се гледа от всички, а не само от християни.", "date": "2018.08.07", "title": "Вим Вендерс направи папа Франциск филмова звезда (видео)"}
{"url": "https://offnews.bg/tenis/sreshtata-mezhdu-grigor-i-verdasko-v-toronto-priako-po-max-sport-1-i-n-685835.html", "text": "Първият мач на Григор Димитров от ATP Masters 1000 турнира в Торонто срещу Фернандо Вердаско ще бъде предаван пряко в ефира на MAX Sport 1, както и като pay-per-view на платформата Live.A1.bg.Двубоят е последен, пети, на втория по големина корт National Bank Grand Stand и се очаква да започне след 03:00 часа в сряда сутрин българско време. Заради неблагоприятните условия в канадския град и честите летни дъждове обаче е възможно началото на мача да закъснее.Това ще е шестият сблъсък между Димитров и Вердаско, като испанският ветеран има предимството от 3 срещу 2 успеха. Вердаско взе и двата мача помежду им през този сезон - с 2:1 сета на твърдите кортове в Индиън Уелс и с категоричното 3:0 сета на \"Ролан Гарос\".Димитров трябва задължително да гони победата срещу Вердаско, тъй като миналата година на Откритото първенство на Канада отпадна на 1/8-финалите и има да защитава точки за световната ранглиста.Българинът се нуждае от силно представяне ако иска да запази шансовете си да се класира за Финалния Мастърс в Лондон, титлата от който спечели в края на миналата година. Досега българинът има записани един полуфинал и един четвъртфинал на турнира в Канада.", "date": "2018.08.07", "title": "Срещата между Григор и Вердаско в Торонто пряко по MAX Sport 1 и на Live.A1.bg"}
{"url": "https://offnews.bg/obshtestvo/desetki-hora-dariha-krav-v-pirogov-za-lekarka-padnala-ot-sedmia-etazh-685795.html", "text": "Около 45 души откликнаха на кампанията на УМБАЛСМ \"Н. И. Пирогов\" за даряване на кръв за лекарка от УМБАЛ \"Александровска\", която лежи в Централна реанимация в много тежко състояние след падане от 7-мия етаж.От желаещите да дарят кръв само 30 бяха с показатели, които позволиха това да се случи. Сред дарителите имаше както колеги лекари, така и хора, които са разбрали за акцията по кръводаряване и са се отзовали.Така снощи между 17 и 19 часа в зала \"Проф. Емил Таков\" (рапортна зала на травматологичния комплекс) в \"Пирогов\" 30 човека с добри сърца помогнаха процеса на безвъзмездното кръводаряване.Инициативата на служителите от университетската спешна болница се осъществи с подкрепата на директора на болница \"Пирогов\" и директора на НЦТХ.Междувременно в помощ на колегата лекар се организира и друга инициатива - набиране на средства за медицински изделия, които не се покриват от НЗОК, а за пациентката са необходими. Парите са превеждат по дарителска сметка на УМБАЛ \"Александровска\", а най-напред на призива за помощ откликна съсловната организация на лекарите в София. Председателят на Столична Лекарска Колегия д-р Асен Межидиев обяви, че Колегията отпуска 5000 лв. от фонда си \"Взаимопомощ\".УМБАЛСМ \"Н. И. Пирогов\" изказва благодарност на всички, които се включиха в инициативата и дариха кръв, за да спасят живот!", "date": "2018.08.07", "title": "Десетки хора дариха кръв в Пирогов за лекарка, паднала от седмия етаж"}
{"url": "https://offnews.bg/obshtestvo/nesrin-uzun-s-bencho-benchev-biahme-v-razlichni-hoteli-v-istanbul-685839.html", "text": "Бях помолен от Бенчо Бенчев да запазя на негово име три стаи в хотел в Истанбул. Това съм го правил и преди, каза на пресконференция в Бургас бившият депутат от ДПС Несрин Узун. Той беше задържан в Турция, заедно с общинския съветник Бенчо Бенчев, Димитър Желязков – Митьо Очите и други четирима души, съобщава bTV.„Познавам се с Бенчев от 15 години и често пътуваме заедно в Турция”, допълни той.Узун уточни, че с Бенчев са били в различни хотели и не е знаел при резервацията имената на останалите хора, които ще бъдат настанени в стаите.Много съжалявам, че попадайки в тази нелепа ситуация, създадох неприятни моменти за най-близките ми. Съжалявам и съм възмутен от някои анализатори, които се опитват да свържат случая с партията, чийто представител съм бил, заяви Узун.Той разказа, че вечерта преди ареста е бил на среща с Бенчо Бенчев, а след нея го е закарал с автомобил до хотела. Тогава разбрали за задържането на Желязков.Нито аз, нито Бенчо Бенчев сме задържани в Турция. 24-часовата ни мярка бе наложена в България, подчерта Узун.Несрин Узун бе два мандата депутат – в 39-ото и 40-ото Народно събрание. С общинския съветник от БСП Бенчо Бенчев имат общ бизнес с отглеждането на киви и са съдружници във фирма, занимаваща се със строителни дейности, отбелязва БТА.", "date": "2018.08.07", "title": "Несрин Узун: С Бенчо Бенчев бяхме в различни хотели в Истанбул"}
{"url": "https://offnews.bg/sviat/trima-uchenitci-ot-silistra-ostavat-v-bolnitca-sled-eksploziata-v-bolo-685794.html", "text": "Три българчета, пострадали при вчерашната тежка катастрофа и последвал взрив на цистерна край италианския град Болоня, остават в болница, съобщи бТВ.Две от тях са настанени в лечебни заведения в Болоня и едно е транспортирано в Чезена.В Чезена е момче, което е пострадало по-тежко при инцидента. То има наранявания по долните крайници и лечението му ще продължи по-дълго.В района на катастрофата се оказаха 7 деца от групата от 20 единайсетокласници са пострадали при взрива. Те отивали да си купят нещо от магазин наблизо, когато цистерната се взривява. Пострадали са от ударната вълна.Учениците са в Болоня на практически стаж в различни фирми и са били настанени в хотел в близост до инцидента, каза пред бТВ генералният ни консул в Милано Росен Руфев.Генералното консулство засега не организира прибиране на децата, които не са в болница. Ако някое от тях поиска да се прибере, консулството ще съдейства.Българските ученици от Силистра са в Болоня от 3 август и е предвидено стажът им да продължи до края на месеца, уточни Геновева Кондова от регионалния инспекторат по образование в Силистра. Те учат компютърна техника и технологии и практиката им е свързана с тяхната специалност. Учениците са пълнолетни. Били са в неподходящото време на неподходящото място, коментира Кондова.Генералното ни консулство е в постоянен контакт с местните полицейски власти и службата на гражданска защита, както и с болничните заведения, в които са настанени пострадалите ученици. Мисията ни е в готовност да окаже и необходимото съдействие на място.Информирани са повечето родители на децата.Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на Генералното консулство: 00393337826043.При инцидента е загинал шофьорът на цистерната, все още не е сигурно дали има и други жертви. Около 70 души бяха ранени.При експлозията и последвалия пожар се е срутила част от надлез. Множество хора са пострадали от отломки и парчета стъкло от счупени прозорци на съседни сгради.", "date": "2018.08.07", "title": "Трима ученици от Силистра остават в болница след експлозията в Болоня"}
{"url": "https://offnews.bg/politika/kiril-dobrev-bsp-niama-cherna-kasa-685831.html", "text": "БСП няма черна каса, тя получава добра субсидия и не се нуждае от други форми на финансиране. Всички мероприятия на партията се финансират от държавната субсидия. Единствените средства, които Бенчо Бенчев под някакъв повод е давал на БСП са 70-те лв., които групата общински съветници събира за своята дейност.Това каза зам.-председателят на БСП Кирил Добрев по повод думите на Бенчев, че е давал пари на БСП и щом партията не може да каже колко са, значи има черна каса. \"Ако някой си е мислил, че представлява БСП и е взимал пари от Бенчо Бенчев и не ги е внасял в партията това не означава, че партията е получавала пари. БСП не е получавала пари от Бенчев\", каза Добрев. Социалистът каза още, че Бенчев не е от БСП. \"Втори ден се обясняваме за това имаме ли сестра или нямаме. Надявам се този път да бъда изключително точен. Бенчо Бенчев е общински съветник от групата на БСП и коалиция в Бургас. Той е представител на нашия коалиционен партньор -Сдружението на пенсионерите\", посочи Добрев. Според него от няколко дни темата вече не е Митьо Очите. \"Вече Миньо Очите не е водеща фигура. От няколко дена той е функция на Бенчо\", коментира зам.-председателят на БСП. \"Мога да кажа кой е помагал на Бенчо Бенчев да си зарежда „Ролс-Ройса“. Това е изключително важен въпрос\", коментира още той и след това разказа за фирма, в която Митьо е помагал за охрана на обекти. \"Охранява НОИ - Бургас с обществена поръчка. Охранява \"Митниците\" и то прави денонощна охрана в Бургас на пристанището и в Ямбол. През цялото време продължава да охранява социални обекти. Питайте кой е дал тези обществени поръчки на тази фирма. Със сигурност не ги е дала БСП\", коментира още Добрев.БСП обвиниха ГЕРБ, че се опитват да купуват депутати от левицатаСоциалистите обвиниха ГЕРБ, че се опитва да купува червени депутати, които да напуснат парламентарната група социалистите. Добрев намекна за това като зададе въпрос към председателя на парламентарната група на ГЕРБ Цветан Цветанов. След това обаче социалистът цитира и суми, които са били предлагани -  петцифрени заплати с единствен ангажимент да крепят правителството при вотове на недоверие. От думите му се разбра, че става дума за поне два случая, но отказа да назове имена и подкани журналистите да попитат ГЕРБ. \"При първия случай си мислих, че е някаква грешка или че човекът е податлив. При втория случай също си помислих, че е грешка. Нещата не изглеждат добре\", разказа Добрев.\"БСП не е за продан и не се продава\", обяви зам.-председателят на левицата.През юни председателят на \"Земеделски съюз Александър Стамболийски\" Спас Панчев напусна парламентарната група на \"БСП за България\" и така стана първият народен представител, който се е отцепи от левицата. Тогава Нинова намекна, че ГЕРБ имат пръст в това, но днес Добрев не пожела да каже имената за депутатите от БСП, на които са били предлагани пари, за да напуснат групата на социалистите. \"Гущерът на ГЕРБ е варан\". С тези думи Добрев коментира изказването на на Цветан Цветанов по адрес на БСП след ареста на Митьо очите, че \"остава и да си пожелаем с началото на новия политически сезон гущерът окончателно и наистина да откъсне опашката си\".Според левицата кметове и общински съветници от ГЕРБ, по справка на МВР, участват в трафик на наркотици и хора. \"Десетки са разследванията за източване на евросредства от обществени поръчки\", заяви социалистът. Той подчерта обаче, че не кметовете и местната власт са актуални явно днес, а народните представители на БСП.Социалистите обвиниха правителството, че си купува местните избори\"Докато тече скандалът с Митьо Очите, в тъмното се разпределят поредните огромни финансови порции. В последното решение на МС, което още не е публикувано в Държавен вестник, са разпределени 111 милиона лева. Това е третото постановление за една година управление на ГЕРБ без всякаква логика и санкция от парламента, дори от НСОРБ, но се разпределят средства\", каза още Кирил Добрев.Той добави, че 40 общини от ГЕРБ получават близо 73 млн.лв., 34 общини на ДПС и близки до тях – 28 млн.лв. и само 5 общини на БСП получават 2,2 млн.лв.  \"Само да припомня, че все още БСП е втора политическа сила с тенденция да стане първа, а разпределението на средствата е като за треторазрядна политическа сила, която няма никакво участие в българския политически живот\", коментира той.След като събрал сумите от трите постановления се оказало, че става дума за 360 млн.лв. – разпределени от правителството на Борисов за по-малко от 1 година. \"250 млн.лв. са дадени на общини на ГЕРБ, 70 млн.лв. на общини на ДПС и 8 млн.лв на общини, управлявани от БСП\", коментира Кирил Добрев.От левицата посочиха и конкретни случаи за  малки населени места, които са получили огромни суми от правителството. \"Село с 200 души получава 1 млн.лв. за асфалтиране, друго с 2000 души – 3,5 млн.лв. за пречиствателна станция. Има населени места с малко жители, които не са пропуснати и в трите постановления и получават големи суми, като Доспат, Харманли, Казанлък\", обясни зам.-председателят на БСП.\"Купува ли си правителството по този начин парламентарна подкрепа за новия политически сезон, и опитва ли се едва година преди местните избори ГЕРБ да предреши и купи изборите? Защото в тези списъци на населени места няма нито лев за бедстващи и наводнени общини, за хора, които останаха под водата. Всички казваме, че Видинският край е с приоритет и си късаме ризите, но за област Видин имаме само 200 000 лева. Това ли се прави за приоритетния Северозападен край\", попита Добрев. Той добави, че няма пари за майките, за социални мерки, но има пари за асфалт за село, в което живеят 200 жители.Социалистите обявиха, че настояват за спешно заседание на Управителния съвет на НСОРБ, в което да бъде прието становище за механизма за разпределение на средствата от националния бюджет. Очаква се кметовете на левицата да внесат предложението в следващите дни. \"Ние от БСП и нашите представители в местната власт, няма да оставим това просто така. 100 са българските общини, в които живеят над 2 млн. души, които за една година не са получили нито лев от това правителство\", добави Кирил Добрев.", "date": "2018.08.07", "title": "Кирил Добрев: БСП няма черна каса"}
{"url": "https://offnews.bg/sviat/razbi-se-samolet-v-aliaska-patnitcite-sa-zaginali-pilotat-v-neizve-685797.html", "text": "Туристически самолет се разби в американския щат Аляска. Загинали са четиримата пътници на борда - полски граждани, а пилотът е в неизвестност, но вероятно също е загинал, съобщиха Ройтерс и Асошиейтед прес.Самолетът се разбил в събота вечерта близо до планински връх в националния парк Денали. Поради стръмния заледен терен и лошото време спасителните екипи успели да стигнат до мястото на катастрофата едва вчера.След катастрофата пилотът съобщил по сателитен телефон, че пътниците са ранени, но връзката се разпаднала преди той да успее да каже повече подробности. Пристигналите на място спасители намерили пътниците мъртви. Пилотът не бил открит, но се предполага, че също е загинал, заяви представител на Службата за националните паркове.", "date": "2018.08.07", "title": "Разби се самолет в Аляска, пътниците са загинали, пилотът - в неизвестност"}
{"url": "https://offnews.bg/sviat/upravliavashtite-v-rusia-niama-da-slagat-plakati-s-putin-i-medvedev-za-685796.html", "text": "Партията \"Единна Русия\" с мнозинство в Държавната дума няма да използва в кампаниите си за местните избори наесен образите на президента Владимир Путин и на премиера Дмитрий Медведев. Това заявяват пред онлайн изданието \"Знак\" хора от щабовете на ЕР в руските региони, които ще гласуват на 9 септември. Такива са според тях препоръките от Москва, съобщава БТА.Партийната върхушка не препоръчва освен това на \"единните руснаци\" прекалено настойчиво да напомнят на избирателите, че председател на \"Единна Русия\" е тъкмо премиерът Медведев, чийто кабинет пое отговорността за пенсионната реформа в Русия.Предложението за вдигане на пенсионната възраст предизвиква протести в Русия, откакто бе обявено на 14 юни. Миналия месец анкета показа, че около 90 процента от населението са против законопроекта, а петиция срещу него вече събира милиони подписи в интернет.Политологът Константин Калачов напомня, че властите в Русия никога не са разрешавали злоупотреби с образа и цитати от Путин, който се представя за надпартиен президент.А самият Медведев няма да кара партийците да разясняват пенсионната реформа, смята Калачов.Предизборната ситуация в Русия \"е коренно различна от всичко, което режимът е виждал преди\", коментира аналитикът Абас Галямов.Откакто управлява Владимир Путин - \"през последните 18 години, центърът гледаше да се свързва само с популярни неща, прехвърляйки обикновено негативите на регионалните управници. Вдигането на пенсионната възраст промени нещата - сега отговорността за решението, дразнещо електората, легна върху федералния център, а регионалните власти се опитват тихомълком да се дистанцират от него\", обяснява Галямов пред изданието \"Знак\", цитирано от Би Би Си.", "date": "2018.08.07", "title": "Управляващите в Русия няма да слагат плакати с Путин и Медведев за местните избори"}
{"url": "https://offnews.bg/sviat/vliazoha-v-sila-sanktciite-na-sasht-sreshtu-iran-685800.html", "text": "Влезе в сила решението на САЩ отново да наложи на Иран тежките икономически санкции, която бяха вдигнати след историческото споразумение за ядрената програма на Техеран от 2015 г., съобщиха Франс прес и ДПА. През май президентът на САЩ Доналд Тръмп обяви, че САЩ се оттеглят от сделката.Първата група санкции, засягащи финансовите трансакции, автомобилния сектор, търговската авиация и износа на килими и хранителни продукти, влезе в сила в полунощ източноамериканско време (7, 01 ч. българско). През ноември ще влязат в сила втора група санкции - срещу енергийния и банковия сектор на Иран.САЩ заявиха, че водят по отношение на Техеран политика на \"максимален икономически натиск върху режима\" и настояват, че не искат да сменят режима, а да \"променят поведението му\". Вашингтон все повече се фокусира върху регионалната роля на Техеран в Близкия изток, макар че този аспект не е предмет на ядрената сделка. Няма доказателства, че Иран не я спазва, отбелязва ДПА, цитирана от БТА.", "date": "2018.08.07", "title": "Влязоха в сила санкциите на САЩ срещу Иран"}
{"url": "https://offnews.bg/futbol/levski-pokazva-vratata-na-zhordi-gomes-685802.html", "text": "Испанецът Жорди Гомес се е оказал ненужен в Левски. Халфът, който игра през всичките 38 мача и отбеляза пет гола в миналия сезон, преговаря с ръководството за прекратяване на договора.Очаква се тя да стане факт до края на месеца, твърди \"Тема Спорт\". 33-годишният футболист бе човекът, който пропусна дузпа във финала срещу Славия за Купата на България, който в редовното време завърши 0:0, а впоследствие “сините” загубиха след удари от бялата точка.През тази кампания Гомес също бе на терена във всички мачове - влезе като резерва единствено при равенството с Черно море, а в останалите бе титуляр.Той още не е открил головата си сметка, а онзи ден асистира на Станислав Костов при попадението на нападателя срещу Ботев (Враца). Гомас бе един от хората, които надигнаха глас в съблекалнята, след като шефовете забавиха възнагражденията на отбора.От ръководството на клуба вече работят по привличането на нов халф. Освен да се вземе полузащитник, новият треньор Славиша Стоянович настоява и за привличането на бек и нападател.В същото време стана ясно, че от Левски няма да пуснат в Нант исландския национал Холмар Ейолфсон. “Сините” са уведомили колегите си от френския тим, че нямат никакво намерение да се разделят със защитника Холмар Ейолфсон, който вчера навърши 28 години. За това е настоял лично новият наставник Славиша Стоянович след като се е запознал с наличните играчи в отбора.", "date": "2018.08.07", "title": "Левски показва вратата на Жорди Гомес"}
{"url": "https://offnews.bg/obshtestvo/obshtinar-kuchetata-v-plovdiv-na-razhodka-v-parka-s-pampers-685799.html", "text": "Кучетата да излизат на разходка в пловдивските паркове само с памперси.Идеята е на шефа на общинското предприятие \"Паркове и градини\" в Пловдив Стоян Алексиев. Когато стопаните на кучета преминават през обществените места, които са забранени за кучета, да им слагат памперси. Така няма да има замърсяване, обяснява Алексиев, цитиран от бТВ. Той се аргументира и със случая в София, при който мъж стреля по стопанин на куче, облекчило се на витрината на магазина му. Не мога да предсказвам бъдещето. Но, ако кучето беше с памперс, може би нямаше да се случи този трагичен инцидент, смята Алексиев.Собствениците на кучета не приемат с ентусиазъм предложението да разхождат любимците си, увити в памперси. Гражданите , които търсят прохлада в пловдивските паркове, обаче одобряват предложението. Управителят на „Паркове и градини” има намерение да подложи идеята на публично обсъждане.", "date": "2018.08.07", "title": "Общинар: Кучетата в Пловдив на разходка в парка с памперс"}
{"url": "https://offnews.bg/tenis/grigor-dimitrov-pokaza-hokejni-umenia-v-kanada-685804.html", "text": "Григор Димитров намери начин да разнообрази подготовката си на “Мастърс” турнира в Торонто.27-годишният българин замени ракетата със стик за хокей в канадския мегаполис. Той се похвали за опитите си да вкара гол на специалната настилка, но призна, че не е особено добър и явно това няма да е следващото му професионално предизвикателство.Междувременно стана ясно, че Димитров ще започне участието на “Мастърс” турнира “Роджърс Къп” в Торонто в нощта на вторник срещу сряда българско време. За тогава е насрочен двубоят му срещу Фернандо Вердаско.Той е пети по програма на втория по големина корт National Bank Grand Stand и се очаква да започне в ранните сутрешни часове.Димитров е под номер 5 в схемата и започва директно от втория кръг. Българинът е срещал пет пъти Вердаско, като има три загуби и две победи. Две от пораженията му са от този сезон - на турнира в Индиън Уелс с 6:7(4), 6:4, 3:6 и на “Ролан Гарос” с 6:7(4), 2:6, 4:6.В Торонто Григор има да защитава 90 точки за ранглистата.", "date": "2018.08.07", "title": "Григор Димитров показа хокейни умения в Канада"}
{"url": "https://offnews.bg/sviat/sauditska-arabia-spria-poletite-do-toronto-685829.html", "text": "Държавната авиокомпания на Саудитска Арабия спря директните си полети до Торонто, след като Канада призова за освобождаването на активистите за гражданско общество и права на жените.Вчера близкоизточната държава замрази търговията си и експулсира канадския посланик заради \"намеса\" във вътрешните работи на страната.Канада отговори, като заяви, че \"ще продължи да защитава човешките права\".Рияд замрази отношенията си с Канада, след като миналия четвъртък канадският външен министър Кристия Фрийланд писа в Туитър, че Канада е \"много разтревожена\" от ареста от саудитските власти на Самар Бадауи, сестрата на хвърления в затвора саудитски блогър Раиф Бадауи. Блогърът беше изпратен зад решетките заедно с известната активистка Насима ал Сада.\"Никога няма да се поколебаем да насърчаваме тези ценности и вярваме, че този диалог е критично важен за международната дипломация\", заяви Фрийланд. От Саудитска Арабия отговориха, че позицията на Канада е основана на \"подвеждаща информация\". Освен това правата на арестуваните били гарантирани.", "date": "2018.08.07", "title": "Саудитска Арабия спря полетите до Торонто"}
{"url": "https://offnews.bg/112/momche-i-momiche-zaginaha-v-tezhka-katastrofa-na-patia-varna-burgas-685798.html", "text": "Около 21,30 часа, снощи, на стария път Варна - Бургас, в местност „Крушките”, е възникнало пътно-транспортно произшествие. Лек автомобил „Фолксваген” с варненска регистрация е катастрофирал, съобщиха от МВР Варна.Водачът на автомобила – А.Х. (19 г.) от Варна, по време на движението е загубил контрол. Колата излиза извън пътното платно и се удря в дървета, след което се преобръща, напречно на пътя. Вследствие на инцидента двама души са загинали на място – непълнолетни момче и момиче. Тежко е пострадало още едно непълнолетно момиче, което е настанено в болнично заведение със съчетана травма и с опасност за живота.Водачът на автомобила е получил комоцио и травма на главата. Настанен е за наблюдение в МБАЛ „Св. Анна”. Изясняват се причините и обстоятелствата около инцидента. По случая е образувано досъдебно производство.", "date": "2018.08.07", "title": "Момче и момиче загинаха в тежка катастрофа на пътя Варна-Бургас"}
{"url": "https://offnews.bg/politika/slameni-hora-pridobivali-biznesi-za-premiera-domuschiev-iskal-televiz-685803.html", "text": "Заловеният с Митьо Очите Бенчо Бенчев е поредният „суджук“ и пример за връзката на двете най-големи политически партии с мафията у нас. Не можем да кажем, че Бенчев е на БСП, само защото се е явил от техните партийни листи на местните избори. Като заместник-председател на Общинския съвет в Бургас, той е получил и гласове от ГЕРБ. Не приемам твърдението, че заместник-председателят на ГЕРБ и кмет на Бургас Димитър Николов е нямал никаква информация за съмнителната връзка на Бенчев с местната мафия. А случаят с предсрочното му пускане от властите е поредното доказателство, че по места ГЕРБ и БСП имат едни и същи опорни хора.Това коментира пред БНР Димитър Делчев, председател на „Движение България на гражданите“, по повод залавянето на лицата, уличени в участие в престъпна група в Бургаско.Съдебните решения започват с думите „в името на народа“, тези на Министерски съвет през последните месеци трябва да започват с „в името на обръчите ни от фирми“ заради лобизма, който прокарват, каза Делчев.Като пример той посочи последното решение на правителството за отдаване на концесия за милиони за добив на подземни богатства на Христо Ковачки. На миналите парламентарни избори хората на Ковачки бяха в листите на ГЕРБ. Затова от ДБГ се питаме дали с това решение премиерът не си купува предизборната му подкрепа и за изборите през следващата година, добави той.По отношение на поправките в закона за приватизацията Делчев беше категричен, че това е лобизъм в чист вид за спестяване на милиони на близки бизнес партньори на управляващите за сметка на държавния бюджет. Поради липса на важна информация в публичния регистър за приватизациите, от ДБГ са подали искане за достъп до обществена информация за сделките, сключени от ГЕРБ и БСП през последните 10 години.При този криминален модел на управление, все повече хора избират да напуснат страната - немска статистика сочи, че 45000 българи са избягали в Германия през 2017 г. Налице е и увеличение с 20% на убийствата и престъпленията с наркотици в сравнение с предишната година. Това само показва огромна дупка между напудрените статистики, които Борисов постоянно изговаря, и реалността, добави Делчев.Единственото, което може да доведе до истинска промяна в страната, е да се създаде голямо обединение на демократичните хора и партии. За жалост, на този етап, не виждам желание у останалите за такова. Ако продължава така, по всичко личи, на предстоящите европейски избори ще се конкурират две демократични коалиции, които по този начин рискуват да оставят без представителство българската демократична общност и в Европейския парламент, както, впрочем, се случи и на последните парламентарни избори.", "date": "2018.08.07", "title": "Сламени хора придобивали бизнеси за премиера, Домусчиев искал телевизия, която не му трябва"}
{"url": "https://offnews.bg/ikonomika/udalzhavat-s-2-kilometra-magistrala-hemus-za-da-se-spestiat-300-milio-685806.html", "text": "Премиерът Бойко Борисов инспектира строителството на автомагистрала „Хемус“ в участъка между Ябланица и Боаза днес.Надявам се той да бъде пуснат предсрочно до август 2019 г., написа министър-председателят на личната си страница във фейсбук, където сподели снимки от строежа.В проверката участваха и министър Николай Нанков, и председателя на Управителния съвет на АПИ инж. Светослав Глосов.Изпълнени са 30% от предвидените строително-монтажни работи по участъка, който се финансира от държавния бюджет.", "date": "2018.08.07", "title": "Удължават с 2 километра магистрала Хемус, за да се спестят 300 милиона лева"}
{"url": "https://offnews.bg/112/zhena-opita-da-prekara-prez-granitcata-48-000-evro-v-sutiena-i-klina-s-685805.html", "text": "48 000 евро задържаха митнически служители на митнически пункт \"Калотина\" при проверка на холандски лек автомобил, пътуващ за Турция, съобщават от Агенция \"Митници\".През нощта на 27 юли 2018 г. на влизане в Турция е проверен лек автомобил с холандска регистрация. В него пътували двама съпрузи с двете непълнолетни деца.При извършен личен преглед на 36-годишната пътничка в двете чашки на сутиена ѝ са открити по една пачка с банкноти от по 500, 200 и 100 евро. Митническата служителка, която извършила проверката, установила, че около ханша на жената, под клина ѝ, също е омотана текстилна чанта, в която били укрити още два хартиени плика с по 5000 евро всеки.Общата открита сума по тялото на жената възлиза на 48 000 евро.По случая е образувано досъдебно производство по описа на Митница Столична и под надзора на Районна прокуратура Сливница, което е приключило със споразумение и валутата е отнета в полза на държавата.На МП Калотина това е трети голям случай за месец юли на задържана валута, като общата левова равностойност от трите задържания възлиза на над 380 000 лева. За първите шест месеца на 2018 г. на този и други пунктове митническите служители са задържали валута за над 1,5 млн. лева.", "date": "2018.08.07", "title": "Жена опита да прекара през границата 48 000 евро в сутиена и клина си"}
{"url": "https://offnews.bg/temida/sadat-otkaza-da-pusne-predsrochno-ot-zatvora-budimir-kujovich-685827.html", "text": "Съдът отказа да уважи молбата на черногореца Будимир Куйович за условно предсрочно освобождаване от затвора, съобщава БГНЕС.Един от големите балкански наркотрафиканти беше окончателно осъден на 16 години затвор през 2010 година. Той бе задържан в България при спецакция в края на декември 2007 година.„Има едно наложено наказание, което, за да бъде лицето освободено предсрочно от неговото изтърпяване, трябва да е дал достатъчно доказателства за своето поправяне по време на престоя му в местата за лишаване от свобода. В настоящия случай от всички събрани по делото доказателства, такъв извод не можа да бъде направен според мен, съдът се съгласи също с това, тъй като промяната при него, макар и от тези становища на затворническата администрация да има такава промяна, тя не е устойчива и трайна, за да може да бъде освободен предсрочно”, каза прокурорът Андрей Янкулов.Куйович започва да изтърпява 16-годишната си присъда през 2009 г. Той е имал условно наказание, което е активирано с общото най-тежко наказание, което търпи в момента. В този момент на него му остава да изтърпи още 4 години, 3 месеца и 15 дни в затвора. От 2017 г. той е в затворническото общежитие в Казичене.", "date": "2018.08.07", "title": "Съдът отказа да пусне предсрочно от затвора Будимир Куйович"}
{"url": "https://offnews.bg/tenis/rafael-nadal-pochti-ne-e-treniral-sled-uimbaldan-685813.html", "text": "Световният номер 1 в мъжкия тенис Рафаел Надал сподели, че почти не е тренирал след участието си на трунира от Големия шлем \"Уимбълдън\", тъй като е имал нужда от почивка. Испанецът се завърна на кортовете едва преди броени дни.\"Преди да дойда тук, в Торонто, нямах особено много тренировки. След \"Уимбълдън\" почти не тренирах, защото исках да си почина. Имах нужда да отморя.Изиграх много мачове на клей кортове, а след това направих и силно представяне на Уимбълдън. Като цяло съм много щастлив от начина по който се развива сезона за мен и съм доволен от резултатите ми.Започнах да тренирам едва преди седмица, преди това си бях дал физическа и психическа почивка. Не съм като преди, когато се опитвах да тренирам на 100% в 330 дни в годината, вече нямам тази възможност\", каза Надал.", "date": "2018.08.07", "title": "Рафаел Надал почти не е тренирал след Уимбълдън"}
{"url": "https://offnews.bg/futbol/tcska-kartotekira-opitnia-manolev-za-macha-s-kopenhagen-685810.html", "text": "От ЦСКА картотекираха за турнира Лига Европа 7-мото си лятно попълнение Евандро да Силва и играчът с най-богат опит на международната сцена в редиците на \"червените\" - Станислав Манолев.От вчера имената на двамата са в списъка с футболисти на армейците за мачовете с Копенхаген, който е публикуван в официалния сайт на УЕфА, пише \"Тема спорт\".В случай че Евандро се появи на терена срещу датчаните, а това е много вероятно, той ще запише дебют в евротурнирите. Нападателят обаче вече е играл на международната сцена и дори има гол. През 2016 г. той записва две участия за бразилския Коритиба в турнира Копа Судамерикана.Манолев пък е футболистът на ЦСКА с най-голям стаж в евротурнирите. Той има внушителните 53 участия - далеч пред втория Бодуров с 19. Всичките му срещи са за Купата на УЕФА/Лига Европа.Станислав е играл 33 пъти за ПСВ Айндховен (1 гол), 15 за Литекс (1 гол) и 5 за Динамо Москва. Дебютира на 30 ноември 2005 г. за ловчанлии при 0:2 от A3 Алкмаар в групите на Купата на УЕФА.През последните 3 месеца Манолев се възстановяваше от тежка контузия в коляното, претърпя операция и изкара процедури в Щутгарт. Фланговият футболист вече тренира пълноценно и има шансове да се появи на терена в реванша срещу Копенхаген в Дания идния четвъртък. Той вероятно ще запише минути в срещата за първенство със Славия тази неделя от 20:45 часа на \"Българска армия\".", "date": "2018.08.07", "title": "ЦСКА картотекира опитния Манолев за мача с Копенхаген"}
{"url": "https://offnews.bg/izvan-terena/dve-ruskini-pognaha-futbolist-za-bashtinstvo-685807.html", "text": "В любопитна ситуация се озова бившият футболист на руските Мордовия и Анжи Лоренцо Ебесилио.Две дами претендират, че са станали майки от играча, който в момента е част от сръбския Цървена звезда.Любопитното е, че Анна Багаева и Дария Данилина са родили в един и същи ден през 2017 година. Багаева е станала майка на момиченце, а Данилина - на син, когото е нарекла Матео.Първоначално футболистът не е отричал бащинството, но с времето се отдалечил от майките и престанал да си плаща издръжката на децата.Затова те потърсили начин да докажат с ДНК експертиза, че именно той е бащата. Тестовете категорично доказали този факт и сега се очаква намесата на съда. Двете самотни майки бяха събрани от популярно ток шоу и разказаха за премеждията си.", "date": "2018.08.07", "title": "Две рускини погнаха футболист за бащинство"}
{"url": "https://offnews.bg/kultura/preporachvame-vi-istoria-na-8-hiliadi-godini-ot-razkopkite-v-slatina-685783.html", "text": "Регионален исторически музей - София представя изложбата \"В зората на европейската цивилизация: Слатина-София на 8 хиляди години\". Тя се организира по повод 33 години от началото на разкопките на раннонеолитното селище Слатина-София. Изложбата дава обилна информация както за начина на живот на обитателите на праисторическото селище, така и за историята на проучванията. В експозицията са представени чрез находки над десет праисторически къщи, разкрити и проучени на терен. Те са от различни етапи на обитаване на раннонеолитното селище, което се датира в периода от края на VII до първата половина на VI хил. пр. Хр.Сред включените в изложбата експонати фигурират: керамични съдове, включително бялорисувана керамика, култови масички, тежести за стан, фрагменти от антропоморфни съдове, антропоморфни и зооморфни фигурки, костени инструменти и амулети, предмети изработени от рог, каменни сечива (брадви, длета, тесли) и др.Временната експозиция се организира от Регионалния исторически музей – София в партньорство с Националния археологически институт с музей на БАН, от който е екипът, ръководещ теренните проучвания на Слатина.", "date": "2018.08.07", "title": "Препоръчваме ви: История на 8 хиляди години от разкопките в Слатина"}
{"url": "https://offnews.bg/obshtestvo/sv-dometij-lekuval-vsichki-bolesti-no-go-zazidali-v-peshtera-685744.html", "text": "Църквата почита днес св. преподобномъченик Дометий. Св. Дометий се родил в Персия като езичник във времето на Константин Велики. Като малък той се запознал с Христовата вяра, оставил езичеството и се кръстил. Толкова много той обикнал истинската вяра, че напуснал всичко светско и станал монах в един манастир до гр. Низибия. След като поживял тук известно време, той пожелал да се отдаде на безмълвен живот. Затова напуснал манастира и отишъл в една пуста планина, където се настанил в пещера.Чрез пост, молитва, бдение и богомислие той достигнал такава светост и съвършенство, че изцерявал от всякакви болести. В тия предели дошъл Юлиан Отстъпник. Той чул за Дометий и пратил люде да зазидат отшелника в пещерата жив, заедно с двама негови ученици.Така свършил живота си този Божи угодник и се преселил в Царството небесно в 363 година.", "date": "2018.08.07", "title": "Св. Дометий лекувал всички болести, но го зазидали в пещера"}
{"url": "https://offnews.bg/kultura/spisanie-bilbord-klasira-600-te-naj-dobri-pesni-na-vsichki-vremena-685811.html", "text": "На 4 август популярната класация Hot 100 на американското списание \"Билборд\" навърши 60 години. По този повод беше изготвена класация с най-добрите 600 песни на всички времена.Първото издание на класацията излиза на 4 август 1958 година, която по-късно се превръща в един от най-важните измерители за успеха в музикалния бранш. 60 години по-късно класацията продължава да поддържа \"златен стандарт\", подреждайки най-слушаните хитове в Америка всяка седмица.Тъй като класацията отразява музикалния пазар в САЩ, в челната десятка на класацията отсъстват големи изпълнители като \"Бийтълс\" например, които заемат 12 място с Hey Jude от 1968 г. На първо място в Топ 100 за всички времена \"Билборд\" поставя рок енд рол класиката The twist на Чъби Чекър (Chubby Checker). Тази песен влиза два пъти в класацията - първия път през 1960 година, и за втори път през 1962 година. Това е и единствената песен, която е оглавявала Топ 100 в различни години.На второ място в класацията е Smooth на Карлос Сантана от хитовия му албум Supernatural от 1999 година. Парчето е дует с вокалиста на Matchbox 20 Роб Томас, който по-късно има самостоятелна кариера.Трета в класацията на 600-те най-добри песни е малко популярната у нас Mack the Knife на Боби Дарин (Bobby Darin) от 1959 година.1. THE TWISTChubby Checker2. SMOOTHSantana Featuring Rob Thomas3. MACK THE KNIFEBobby Darin4. UPTOWN FUNK!Mark Ronson Featuring Bruno Mars5. HOW DO I LIVELeAnn Rimes6. PARTY ROCK ANTHEMLMFAO Featuring Lauren Bennett & GoonRock7. I GOTTA FEELINGThe Black Eyed Peas8. MACARENA (BAYSIDE BOYS MIX)Los Del Rio9. SHAPE OF YOUEd Sheeran10. PHYSICALOlivia Newton-John", "date": "2018.08.07", "title": "Списание Билборд класира 600-те най-добри песни на всички времена"}
{"url": "https://offnews.bg/obshtestvo/vremeto-dnes-idealno-za-more-685793.html", "text": "Днес ще бъде предимно слънчево. След обяд само на отделни места в Северна България и планините ще се развие купесто-дъждовна облачност и ще превали и прегърми.По-голяма вероятност за локални градушки има в североизточните райони. Температурите още малко ще се повишат и максималните ще са между 31 и 36 градуса, в София - около 31 градуса.По Черноморието ще бъде предимно слънчево. След обяд ще има временни увеличения на облачността и на отделни места по северното крайбрежие краткотрайно ще превали. Ще духа бриз.Максималните температури ще са 30-32 градуса. Температурата на морската вода е 27-28 градуса. Вълнението на морето ще е 1-2 бала.", "date": "2018.08.07", "title": "Времето днес: Идеално за море"}
{"url": "https://offnews.bg/obshtestvo/razdavat-bezplatno-mineralna-voda-v-sofia-dnes-685784.html", "text": "Софиянци и гостите на столицата ще могат да си вземат бутилка минерална вода безплатно днес.Инициативата на Столична община е във връзка с очакваните високи температури.Вода ще се раздава на две места - на площада при храм \"Света Неделя\" и на \"Орлов мост\", при езерото \"Ариана\", съобщи пресцентърът на общината.", "date": "2018.08.07", "title": "Раздават безплатно минерална вода в София днес"}
{"url": "https://offnews.bg/obshtestvo/v-chasti-ot-boiana-levski-v-dianabad-i-lozen-niama-da-imat-voda-685740.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Реконструкция на уличен водопровод на ул. „Могила“ в с. Лозен налага спиране на водоподаването от 09:00 до 19:00 часа на ул. „Могила“, ул. „Васил Левски“, ул. „Св. Спас“.Подмяна на сградно водопроводно отклонение на ул. „Летоструй“ в жк. „Левски“ В налага спиране на водоподаването от 09:00 до 19:00 часа на ул. „Летоструй“ от ул. „Рилска обител“ до ул. „Поп Грую“.Изграждане на сградно водопроводно отклонение на ул. „Тинтява“ в жк. „Дианабад“ налага спиране на водоподаването от 09:30 до 21:30 часа на ул. „Тинтява“ от ул. „Трепетлика“ до ул. „Жетварка“. Във връзка с изграждане на сградно водопроводно отклонение на ул. „Проф. Илия Йосифов“ във вилна зона „Бояна“ , се налага спиране на водоподаването от 10:00 до 22:00 часа по ул. „Подграмада“ от ул.732-ра до ул. „Радецки\"; ул. „Радецки\" от ул. „Кумата\" до ул. „Радецки\" №13, ул. „Проф.Илия Йосифов\", ул. „Пролет\"; по ул. „732-ра\" от ул. „Подграмада\" доБоянските гробища. ", "date": "2018.08.07", "title": "В части от Бояна, Левски В, Дианабад и Лозен няма да имат вода"}
{"url": "https://offnews.bg/ikonomika/zabraniavat-nargiletata-na-zakrito-spira-pusheneto-i-pod-najlonovi-s-685816.html", "text": "Да се разшири обхватът на забраната за тютюнопушене в закритите обществени места и на някои открити обществени места, като се регламентира и забрана за пушене на изделия за водна лула, несъдържащи тютюн, предвижда проект за промени в Закона за здравето.Новите текстове са качени за обществено обсъждане на сайта strategy.bg днес.Според вносителите потребителят на водна лула (наргиле) вдишва токсични вещества, които се срещат и в стандартните цигари, но при наргилето въглените, чрез които се разпалва сместа, засилват вредите за здравето. Горенето при наргилето е съпроводено с отделяне на въглероден диоксид, въглероден моноксид (при непълно изгаряне), азотен диоксид, серен диоксид и твърди частици.Пушенето на наргиле е свързано с увреждане на дихателната система, сърдечносъдовата система, устната кухина и зъбите. Вдишването на въглероден моноксид води до припадъци и при някои пушачи поради острата интоксикация – до намаляване на преноса на кислород от кръвта в клетките, повишено кръвно налягане и увеличаване обема на сърцето. При хроничните пушачи на наргиле по-често се развива обструктивна белодробна болест и периодонтит (възпаление на венците със загуба на зъбите), пише в обосновката на проектопромените.Уточнява се и че за разлика от пушенето на цигара, при пушенето на наргиле значително е завишен рискът за здравето на потребителя, тъй като експозицията на организма на токсичната смес е много по-голяма от експозицията при пушене на цигара – до няколко десетки пъти повече.Здравното министерство иска още да се направи промяна в дефиницията на \"закрито обществено място\" в съществуващата към момента забрана. Причината е, че след въвеждането на забраната за пушене на закрито през 2012 г. има много нарушения заради произволното тълкуване на формулировката - през лятото се отварят прозорците и се счита, че обектът вече не е закрит, а през зимата на тротоарите се изнасят маси, които се запечатват плътно с платнени или полиетиленови ограждения, в които се пуши, обясняват от министерството в мотивите към законопроекта.Предложението е промяната да гласи: \"Закрито обществено място по смисъла на чл. 56 е всяко пространство, покрито с покрив и оградено с най-малко три стени/страни, независимо от наличието на отваряеми прозорци или други отвори, без оглед на материала, използван за покрива, стените/страните и без оглед на това дали конструкцията е постоянна или временна\".С новите текстове се предлага изменение въвеждане на забрана за продажба на деца освен на алкохолни напитки и тютюневи изделия, също така и на изделия, свързани с тютюневите, като тук се включват и изделията за водна лула, несъдържащи тютюн.Със законопроекта се прави опит и за затягане на контрола за спазване на забраната за пушене на закрито. При повторно нарушаване на забраната за пушене временно ще се затварят заведения. \"За периода, в който обектът е спрян от експлоатация, на видно място се поставя надпис, че обектът е спрян от експлоатация поради нарушаване на забраната за пушене, и се посочва срокът, за който е спрян\", пише в законопроекта.Който допусне в управляван от него обект извършването на нарушение се наказва с глоба от 300 до 500 лв. – ако е физическо лице, с имуществена санкция от 1 000 до 1 500 лв. – ако е едноличен търговец, или с имуществена санкция от 3 000 до 5 000 лв. – ако е юридическо лице.При повторно нарушение размерът на глобата е от 500 до 1 000 лв. – за физическо лице, а размерът на имуществената санкция е от 1 500 до 3 000 лв. – за едноличен търговец, и от 5 000 до 10 000 лв. – за юридическо лице.Разрешава се и кръгът на органите, които могат да участват в проверките за пушене на обществени места. Освен държавните здравни инспектори от регионалните здравни инспекции към контролните органи се включват и контролните органи на инспекцията по труда, контролните органи на областните дирекции по безопасност на храните, полицейските органи и лица, определени от кметовете на общините.", "date": "2018.08.07", "title": "Забраняват наргилетата на закрито, спира пушенето и под найлонови \"стени\""}
{"url": "https://offnews.bg/politika/ochite-e-zadarzhan-v-turtcia-za-30-dni-685832.html", "text": "Димитър Желязков е задържан от турските власти за срок до 30 дни. Това каза на брифинг в Елин Пелин главния секретар на МВР Младен Маринов.По думите на Маринов няма данни за теч на информация по време на акцията срещу групата на Очите.На въпрос дали седемте души, заловени заедно с Димитър Желязков в Истанбул, имат забрана за влизане в Турция, главен комисар Младен Маринов отговори, че няма такава информация. „Когато дойдоха на наша територия, на тях им бяха наложени полицейски заповеди за задържане в срок от 24 часа. Проведоха се полицейски следствия в необходимия обем, бяха докладвани в Специализираната прокуратура и в момента работата продължава. Бяха освободени след тези 24 часа и предстои прокуратурата да прецени към кого какви обвинения ще бъдат повдигнати. В момента тече активна работа на територията на ОДМВР – Бургас, обемът от работа е изключително голям. Това, което трябва, го правим. А дали ще защитим тези, които дават сведения, зависи от това доколко тези сведения ще доведат до обвинения на лицето. Всичко се решава от прокуратурата“, обясни гл. комисар Маринов.Общуваме с турските власти на най-високо ниво във връзка със случая с Димитър Желязков, каза вътрешният министър Валентин Радев.„Общуваме с турските власти на най-високо ниво – два пъти разговарях с министър Ослу. Това беше и преди, когато разбрахме, че минава на тяхна територия, и след това. Разбрахме се, че той ще си бъде по червената бюлетина – има си процедури и те ще ги изпълнят. Точно как ще стане и как работи техния съд не ми е удобно да го питам – да му кажа „а бе, няма ли да ни го предавате“, каза още Радев.Вътрешният министър посочи, че турските власти действат достатъчно експедитивно. Видяхте, че останалите седем членове от групата ни ги дадоха. Така че очакваме да си изпълнят задълженията, както и ние го правим. Вероятно има някакъв срок за предаването на Желязков, очаквам, че ще стане възможно най-бързо“, обясни той.", "date": "2018.08.07", "title": "Очите е задържан в Турция за 30 дни"}
{"url": "https://offnews.bg/temida/finansovata-inspektcia-otkri-18-narushenia-v-nso-685756.html", "text": "18 нарушения в Националната служба за охрана (НСО) е констатирала Агенцията за държавна финансова инспекция. Доклад с резултатите от проверката е предаден на Военно-окръжната прокуратура по повод проверката за злоупотреби в службата, съобщиха за OFFNews от инспекцията. Проверката обхваща целия мандат на бившия началник на НСО , както и няколко месеца от мандата на предшественика му Тодор Коджейков. Показателно е, че постановлението на прокуратурата, с което е поискан докладът от АДФИ, е с дата 19 януари, а само десетина дена по-късно  и с решение на правителството беше пратен за консул в Санкт Петербург.От публични данни на АДФИ става ясно, че в службата са проверени всички обществени поръчки, както и изразходването на бюджета на службата в мандата на Антонов. Докладът е предаден на прокуратурата още през май месец, но до момента от държавното обвинение отказват да съобщят на какъв етап е разследването.  За периода от април 2014 до декември 2017 г. са проверени разходите за поддръжка на стопанството \"Кричим\", Учебно-възстановителен комплекс \"Язовир Искър\" и комплекс \"Сандрово\", които са под юрисдикцията на НСО. Направена е пълна ревизия и на похарчените средства за услуги, доставка на стоки, строително-монтажни работи, изпълнението на плащанията по обществените поръчки и това дали е изпълнена нормативната база, която ги регулира. Проверени са също всички договори, \"сключени извън приложното поле на ЗОП\", в това число наеми, ползване и тест-драйв на автомобили от автопарка на НСО. Направена е също ревизия на платените пари за поддръжка на автомобилите на службата, разходите за гориво и за придобиване на дългосрочни материални активи. Нарушенията са свързано основно със сключването на договори след проведени обществени поръчки. АДФИ е установила, че в три от случаите договорите не са отразили задължителното минимално съдържание според ЗОП. До компетентните органи не е изпращана информация в задължителния 30-дневен срок, а в случаите когато това е позволено да не бъде направено, не са били изпращани задължителната мотивировка. От НСО са \"забравили\" да пратят и информация за приключени или прекратени договори. Констатиран е и един случай на неизпълнение на изискването за освобождаване на гаранциите за участие в обществени поръчки - на класираните на първо и второ място участници това става след сключване на договора за  обществена поръчка, а на останалите класирани участници - в срок 5 работни дни след изтичане на срока за обжалване на решението за определяне на изпълнител.За момента няма повдигнати обвинения по случая, а прокуратурата вече веднъж удължи разследването.", "date": "2018.08.07", "title": "Финансовата инспекция откри 18 нарушения в НСО"}
{"url": "https://offnews.bg/politika/kadiev-bencho-mi-e-razkazval-kak-borisov-mu-e-gostuval-tcvetanov-cha-685801.html", "text": "Познавам Бенчо Бенчев още като бях кандидат-депутат от Бургас през 2005. Тогава не беше общински съветник, просто местен голям зърнопроизводител. Никога не съм взимал пари от него. Когато го видях в листата на общинските съветници на БСП, разбира се, веднага стана ясно защо е там: финансира кампанията.Това написа на страницата си във фейсбук лидерът на Нормална държава Георги Кадиев. В текста му се казва още: Такива като него са десетки и са в сивата зона между всички партии - веднъж финансират едни, друг път- други, а често- всички. Понякога директно си купуват мястото в нечия листа и влизат в политиката.Бенчо, например, лично ми е разказвал как в къщата си в Меден Рудник се е срещал с Бойко Борисов като гл.секретар на МВР, а помощникът му Цветан Цветанов е чакал отвън при охраната. Финансирал ли е ГЕРБ? Не знам, но ще се учудя, ако не е.Истината е, че по отношение на финансирането всички партии са еднакви. Взимат общо взето от едни и същи хора, просто понякога повече, понякога по-малко, според това дали са управляващи или опозиция. Всички обичат суджук на аванта. Сегашната ситуация със сигурност е голям гаф за БСП и ще бъде безпощадно използвана от ГЕРБ и патриоти. Но съм убеден, че същия тип бенчобенчевци са и техните спонсори. И ако Бенчо (или Цветан Василев, примерно) реши да говори, много партии ще потънат в земята.От #НормалнаДържава никога не се допряхме до такива пари, защото знаем последствията. Затова ме е толкова яд на Иванчева - защото й осигурихме чиста кампания, без никакви мръсни пари или ангажименти към \"бизнесмени\", само и само да управлява Младост както трябва. Резултатът от управлението беше трагичен, като дори не засягам корупционната страна (има съд, да доказват), а чисто управленската. Само с чисти пари не става. Трябват и умения. Но и с мръсни пари не става, дори да имаш умения.Епизодът с Бенчо е поредното доказателство, че няма особена разлика между съществуващите партии. Видяхме го при приемането на законите за \"редник Киро\" и малките бензиностанции, виждаме го и сега.България все повече става държава на мафията. И ще бъде все по-трудно да излезем от това русло. Много хора се обезвериха и предпочитат просто да вземат някой лев на избори. Много хора напуснаха България. Много хора излязоха от политиката. Но не можем да ги оставим просто да победят. Все някой трябва да оказва отпор. Все някой трябва да прави политика по нормалния начин. Не знам дали сме много, които мислим така. Но колкото и да сме, струва си да продължим. ", "date": "2018.08.07", "title": "Кадиев: Бенчо ми е разказвал как Борисов му е гостувал, Цветанов чакал отвън"}
{"url": "https://offnews.bg/obshtestvo/detcata-na-kralitca-viktoria-tazi-vecher-po-viasat-history-video-684781.html", "text": "Разберете повече за кралицата на Великобритания, благодарение на вълнуващата едноименна поредица по . Тя показва живота на кралица Виктория, личните ѝ взаимоотношения със съпруга ѝ принц Албърт и деветте им деца.Кралица Виктория и принц Албърт имат страстен брак, но историците твърдят, че домашният им живот е бил бойно поле зад затворените врати. Разпростираща се в продължение на 60 години, семейната сага разказва за манипулации, конфликти, унижение, емоционално изнудване и трескавите опити на децата на кралица Виктория да се измъкнат от хватката на своята доминираща майка. Поредицата се базира на писмени свидетелства и снимки, оставени от семейството, за да възкреси техните характери и сложни взаимоотношения.\"Децата на кралица Виктория\" започва във вторник, 7 август, от 22:00 по Ден по-късно, на 8 август от 20:00, Viasat History ще ни пренесе и към друга кралска фамилия с \"Последното пътуване на Романови\".След руската революция през февруари 1917 г., руският цар Николай абдикира. Филмът е изключителна равносметка за трагичната съдба на цялото царско семейство до смъртта им през юли 1918 г.Вижте драмата, която се разгръща в хода на историческите събития от февруарската и Великата октомврийска революция до края на Първата световна война и кървавата руска гражданска война.Защо толкова могъщ владетел е изоставен от всички, включително от своя братовчед, английския крал Джордж? Ленин ли е изиграл лична роля за това развитие? Наистина ли убийството е било единственото решение? Век по-късно, последните седмици от живота на Романови напомнят за изчезването на големите европейски монархии.", "date": "2018.08.07", "title": "'Децата на кралица Виктория' тази вечер по Viasat History (видео)"}
{"url": "https://offnews.bg/sviat/napuk-na-tramp-es-shte-zasilva-biznesa-si-s-iran-685809.html", "text": "ЕС насърчава компаниите си да засилват бизнеса си с Иран, тъй като страната спазва ангажиментите си по ядреното споразумение. Това заяви днес ръководителката на външната политика на ЕС Федерика Могерини, която е на посещение в Нова Зеландия, предаде Асошиейтед прес.Европейците сами решават с кого искат да търгуват, заяви Могерини.ЕС активизира днес блокиращия регламент, който трябва да защити европейските компании от санкциите на САЩ срещу Иран. Механизмът се задейства автоматично в 06:00 часа брюкселско време (07:00 часа българско време), когато влезе в сила и решението на САЩ отново да наложат на Техеран тежките икономически санкции, която бяха вдигнати след историческото споразумение за ядрената програма от 2015 година.Първата група санкции, засягащи финансовите трансакции, автомобилния сектор, търговската авиация и износа на килими и хранителни продукти, влезе в сила в полунощ източноамериканско време (07:01 ч. българско време). През ноември ще влязат в сила втора група санкции - срещу енергийния и банковия сектор на Иран.Европейските съюзници заявиха, че дълбоко съжаляват за решението на Вашингтон.Търговията между Иран и ЕС е \"основна част от правото на Иран да получи икономически преимущества в замяна на стореното от Техеран досега, което се изразява в спазване на всички задължения, свързани с ядрената програма\", допълни тя.Европейският блокиращ механизъм обявява за недействителни на европейска територия екстериториалните санкции на САЩ срещу Иран, забранява на европейските компании да ги изпълняват, както и забранява изпълнението на решения на чуждестранни съдилища, основаващи се на санкциите.", "date": "2018.08.07", "title": "Напук на Тръмп: ЕС ще засилва бизнеса си с Иран"}
{"url": "https://offnews.bg/leka-atletika/radoslava-mavrodieva-se-klasira-za-finala-na-evropejskoto-v-berlin-685815.html", "text": "Българската участничка на европейското първенство по лека атлетика в Берлин Радослава Мавродиева се класира за финала в дисциплината тласкане на гюле.Сливналийката, която е пета от предишния континентален форум в Амстердам преди две години, покри квалификационната норма от 17.20 метра още във втория си опит и със 17.87 метра си осигури място в битката за рапределението на отличията.Финалът е утре в 21:09 часа българско време. По-рано през сезона Мавродиева, която има и сребърен европейски медал в зала от Белград 2017, записа личен рекорд от 18.95 метра за балканската титла в Стара Загора.Иначе днес ще има още едно българско участие в сутрешната сесия. Митко Ценов и Иво Балабанов ще стартират в една серия на 3000 м стипълчейз. Родните атлети ще бъдат на пистата в 12:55 часа.", "date": "2018.08.07", "title": "Радослава Мавродиева се класира за финала на европейското в Берлин"}
{"url": "https://offnews.bg/kultura/restavrirat-praistoricheskite-risunki-v-peshterata-magurata-685830.html", "text": "Видинският регионален исторически музей /РИМ/ ще консервира и реставрира скалните рисунки в пещерата \"Магурата\", съобщи директорът на музея Фионера Филипова. Проектът по запазването на уникалните праисторически стенописи в пещерата ще привлече водещи експерти от чужбина, допълва тя, цитирана от БТА, ще се използват и иновативни технологии и материали, а музеят е спечелил над 136 хил. лв. за изготвяне на цялостна план-програма за реставрацията и консервацията от Министерство на културата.Пещерата \"Магура\", която се намира в близост до Рабишкото езеро и Белогрдчишките скали, е обявена за национална културна ценност през 1965 г. Въпреки безспорната си културна, историческа и туристическа значимост, този обект и по-специално Галерията със скалните рисунки, остава без адекватна защита и стратегия за опазване през годините, разказва Филипова.Инициативата е от съществено значение, тъй като предстои изготвяне на номинация за вписване на скалните рисунки в списъка на ЮНЕСКО.Праисторическите рисунки са издълбани в скалата и изрисувани с прилепно гуано (тор). Фигурите изобразяват танцуващи женски силуети, танцуващи и ловуващи мъже, маскирани хора, звезди, оръдия на труда. Друга част от тях представят образите на животни, растения и шахматни пана.Рисунките датират от различни епохи - епипалеолит, неолит, енеолит, начало на раннобронзовата епоха. Слънчевият годишен календар от късния неолит, открит там, е най-ранният слънчев календар, открит досега в Европа. Той е изрисуван по стените на залата-светилище и на него са отбелязани поне 5 празника, както и 366 дни. Според учените той е направен с голяма точност и прецизност на записите.Оригиналните пещерни рисунки са най-ценните шедьоври на първобитното изкуство на Балканите. Те са повече от 700 на брой. В най-голямата Триумфална зала пък може да се видят кости на пещерни животни и предмети от бита на племената, населявали тази част на Балканите, разказа историкът.", "date": "2018.08.07", "title": "Реставрират праисторическите рисунки в пещерата Магурата"}
{"url": "https://offnews.bg/zvezdi/robart-redford-prekratiava-aktiorskata-si-kariera-685823.html", "text": "Робърт Редфорд потвърди, че след премиерата на последния си филм „Старецът и пистолетът“ ще се оттегли от киноиндустрията, информира the Guardian.„Стигнах до заключението, че идва краят на актьорската ми кариера и реших да се пенсионирам. В киноиндустрията съм от 21-годишен затова прецених, че е достатъчно“, разказва актьорът в интервю за Entertainment Weekly.През 2016 година Редфорд сподели, че е решил да изиграе още две роли, след което да напусне шоубизнеса. Едната бе в романтичната продукция на Netflix - Our Souls at Night, а другата във филма „Старецът и пистолетът“.81-годишният актьор е на екрана от 1960 година, когато участва в поредица от телевизионни предавания. Големият му пробив е през 1969 година в класиката „Буч Касиди и Сънданс Кид“. Редфорд развива паралелна кариера като режисьор и дори през 1980 година печели „Оскар“ за Най-добър режисьор с филма „Обикновени хора“. Той също така е съосновател на филмовия фестивал „Сънданс“ и е действащ президент на институт „Сънданс“.", "date": "2018.08.07", "title": "Робърт Редфорд прекратява актьорската си кариера"}
{"url": "https://offnews.bg/ikonomika/daimler-se-podchini-na-tramp-proizvoditeliat-na-mercedes-zamraziava-b-685833.html", "text": "Германският производител на автомобили  замразява бизнеса си в Иран след заплахата, отправена от американския президент. По-рано днес Доналд Тръмп обяви, че .Думите му бяха насочени към Европейския съюз и провокирани от дипломат №1 на Съюза Федерика Могерини, която заяви, че ЕС насърчава компаниите си да правят бизнес с Иран, защото страната спазва ангажиментите си по ядреното споразумение от 2015 г.Изявлението ѝ бе във връзка с активираните в полунощ санкции от САЩ срещу Иран.\"Преустановихме и без това ограничената си дейност в Иран в съответствие с приложените санкции\" заявява говорителка, изпратена до AFP. Тя добавя, че Daimler следи отблизо политическото развитие по въпроса.Действието слага изненадващ край на плановете за разширение на дейността на производителя на Mercedes-Benz в Иран, където той работеше съвместно с две местни фирми по сглобяването на камионите Mercedes-Benz.Действащите от тази нощ санкции засягат финансовите трансакции и ключови индустрии, като автомобилната, авиационната, износа на килими и хранителни продукти. Очаква се на 5 ноември да влезе в сила втора група санкции - срещу жизненоважния за Иран енергиен сектор.ЕС обещава да защити фирмите от Съюза, които търгуват с Иран, но несигурността вече подтикна много бизнеси за се изтеглят от страната. Френският производител на автомобили Renault, който не продава коли в САЩ, обяви, че ще остане в Иран въпреки санкциите. Но френската петролна корпорация Total и автомобилният производител PSA вече дадоха знак, че е вероятно да се изтеглят от Иран.Тръмп нагнети напрежението днес, като приветства \"най-хапещите санкции налагани някога\", а след  изречението \"Който прави бизнес с Иран, НЯМА да търгува със САЩ\", той написа: \"Призовавам за СВЕТОВЕН МИР, нищо по-малко\".Daimler сключи споразумение през 2016 за производството и продажбата на камиони Mercedes в Иран съвместно с Iran Khodro Diesel (IKD) и Mammut Group. В изявлението им се посочва, че производството и продажбата все още не са започнали.", "date": "2018.08.07", "title": "Daimler се подчини на Тръмп: производителят на Mercedes замразява бизнеса си в Иран"}
