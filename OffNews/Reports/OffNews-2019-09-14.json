{"url": "https://offnews.bg/offtopic/amerikansko-momichentce-se-rodi-na-11-09-v-9-11-ch-s-teglo-9-funta-711188.html", "text": "Момиченце се роди в САЩ навръх 18-ата година от най-смъртоносните атентати в историята на САЩ - на 11 септември 2019 г. - точно в 9 ч. и 11 минути вечерта и с теглото 9 фунта и 11 унции (4.394 кг), съобщава Би Би Си.Майката нарича новородената си дъщеря \"малко чудо\". \"Тя е нов живот сред опустошението и разрушението\", казва Къмитриън Мур-Браун.Малката Кристина Браун идва на бял свят в Методистката болница LeBonheur Hospital в Джърмантаун, Тенеси.В същия час в САЩ се провеждаха церемонии в памет на близо 3000-те загинали след ударите със самолети в кулите-близнаци на 11 септември 2001 година.Кристина е родена с цезарово сечение. Екипът бил смаян. \"Чухме лекарят да обявява часа на раждането - 9 ч. и 11 минути. Когато поставиха Кристина на кантара, чухме възклицания от удивление. Всички осъзнахме, че Кристина тежи 9 фунта и 11 унции, родена е в 9 ч. и 11 минути на 11.09.\", казва бащата Джъстин Браун.\"Беше наистина вълнуващо, особено когато откриеш радост в ден на такава трагедия\", споделя той.Подобно съвпадение е изключителна рядкост - твърдят от болницата. \"Работя в родилното отделение повече от 35 години и никога не съм виждала денят, часът на раждане и теглото на бебето да съвпадат напълно\", казва Рейчъл Лафлин.", "date": "2019.09.14", "title": "Американско момиченце се роди на 11.09., в 9:11 ч., с тегло 9 фунта и 11 унции"}
{"url": "https://offnews.bg/drugi/balkan-otricha-spekulatcii-za-shkolata-na-kluba-711191.html", "text": "БК Балкан отрича твърденията от \"Фейсбук\" публикация, написана от профил с име Balkan Botevgrad на 13.09.19. Написаният текст е манипулативен и подвеждащ и не отговаря на намеренията на БК Балкан относно детско-юношеската школа на клуба.През сезон 2019/20 БК Балкан ще участва в Държавното първенство по баскетбол на България с отбор за юноши до 19 години. Заявката за участие е подадена на 12.09.2019, което опровергава твърдението, че БК Балкан няма да има отбор юноши.\"Клубът ни ще има отбори във всички възрасти в мъжка част - мини момчета 8, 10, 12-годишни. Момчета до 13 и 14 години, кадети (16) и юноши (19), както и един отбор в женска част - девойки до 19 години.Ръководството и треньорите на БК Балкан уважават всички състезатели в своя клуб, които участват в тренировъчния процес и допринасят за развитието и успехите на баскетболен клуб Балкан\".", "date": "2019.09.14", "title": "Балкан отрича спекулации за школата на клуба"}
{"url": "https://offnews.bg/dw/zashto-es-da-tarpi-edna-strana-koiato-ne-znae-kakvo-iska-711193.html", "text": "Преговорите за Брекзит не са концерт по желание, в който британците да си избират само онова, което им харесва. ЕС не бива да им прави повече отстъпки - време е да защитава собствените си интереси.Европейският съюз не взе твърде активно отношение по политическото самоизяждане, което в момента наблюдаваме в Лондон. Брюксел е готов за преговори, но - противно на британските твърдения - не е променил основната си позиция относно Брекзита. Ако не бъде намерено по-добро решение, ЕС смята да се придържа към договорената сделка за Брекзит, включително и към оспорваното решение за ирландската граница. А този вариант не изключва и възможността за Брекзит без сделка. Не личи европейците да са толкова силно обзети от страх, че да са склонни на нови отстъпки пред Лондон, макар Борис Джонсън и неговите хора неуморно да разправят тъкмо това.През четирите години след британския референдум за Брекзит Брюксел така и не успя да вземе нещата в свои ръце, макар от това да зависи немалко и за самия ЕС. Никой на континента не желаеше този Брекзит – или поне никой от лицата, които носеха политическа отговорност. Нещо повече дори: предприети бяха някои скромни реформи, които да накарат британците да останат в общността.Но след като британците все пак решиха, че ще напускат, в Брюксел започна голямото чакане: първо Лондон да подаде официална молба за напускане, после да представи официална позиция за преговорите, и накрая парламентът да ратифицира договорената сделка за Брекзит. По принцип ЕС действаше правилно. В крайна сметка всяка страна от ЕС има суверенното право да реши дали иска да бъде част от общността, или не. А при какви точно условия британците желаят да напуснат ЕС – са длъжни да решат самите те.ЕС трябва да ограничи вредите до минимумТова обаче не означава, че европейците имат право да се държат пасивно. Останалите 27 страни-членки имат ясно дефинирани свои интереси и са възложили на ЕК задачата да ги брани. Най-важният от тях е ограничи до минимум вредите от Брекзита. А преговорите за Брекзит не са някакъв концерт по желание, в който британците да си избират само онова, което им се харесва. Мнозина в Лондон все още не са разбрали това, което личи и от спора за ирландската граница: Борис Джонсън очевидно не иска митнически проверки по границата между Република Ирландия, която е член на ЕС, и Северна Ирландия, която е част от Обединеното кралство. От друга страна Джонсън не желае страната му да остава в Митническия съюз. Но това би отворило широко вратите за контрабанда към Общия европейски пазар. И обратното: ако бъде затворена границата, съществува опасност конфликтът в Северна Ирландия да избухне с нова сила. ЕС няма как да е заинтересован от подобно развитие. Затова не е никак чудно, че в преговорите с Лондон така и не се намери по-добро решение от това британците (временно) да останат в Митническия съюз и Общия европейски пазар.Друг основен интерес на ЕС е да има добри отношения с Великобритания след като тя напусне общността. Исторически погледнато, британците винаги са били свързани с континентална Европа - и в добри, и в лоши времена. Ако обаче британците все пак решат да си тръгнат, до голяма степен всичко ще зависи от личността, която ще ръководи британското правителство. Брекзитърите се кълнат, че искат да продължат да си сътрудничат с Европа, но по манталитет повече приличат на модерни пирати, които се опитват да извлекат най-големите ползи за себе си.Опозицията пък се стреми да запази тесните връзки с Европа, най-вече в рамките на Общия европейски пазар. Докато британците са напълно разединени по този въпрос, затова ЕС няма как да им направи адекватни предложения. Нито един от съществуващите модели за отношения с трети страни (например с Швейцария, Норвегия или Канада) не изглежда достатъчно привлекателен за британците, за да се обединят около него. И в този случай правилото гласи: ЕС трябва да защитава своите достижения. Брюксел не бива да дава на британците повече, отколкото на останалите си партньори. В противен случай би застрашил съществуващите споразумения с тях.Какво ще стане оттук нататък?На първо време обаче е важно какво ще се случи до 31 октомври. По въпроса за ирландската граница напоследък се забелязва известно раздвижване в Лондон, което означава, че е възможно двете страни да се договорят по този въпрос. На това обаче не бива да се разчита, защото британският парламент остава напълно непредвидим. Така че е напълно възможно в началото на идния месец Борис Джонсън да превие глава пред Брюксел и да иска ново удължаване на срока за напускане.Тъкмо по този въпрос обаче има сериозни различия между Берлин и Париж. Ако не настъпят някакви промени по съществото на спора, аргументът на Макрон ще придобие допълнителна тежест: защо ЕС да продължава да „носи на гръб\" една страна, която изобщо не знае какво иска, и дори сама разрушава политическата си система? Това струва твърде много пари, а в най-лошия случай може да доведе до политически блокади в Брюксел. Британците може би действително трябва да напуснат ЕС, за да разберат какво точно искат. А после биха могли по всяко време да се върнат обратно - стига останалите в ЕС да ги желаят.", "date": "2019.09.14", "title": "Защо ЕС да търпи една страна, която не знае какво иска"}
{"url": "https://offnews.bg/sviat/tcru-razkri-tajni-za-izpolzvaneto-na-galabi-shpioni-po-vremeto-na-stud-711190.html", "text": "ЦРУ разсекрети подробности за тайните мисии на гълъбите-шпиони по времето на Студената война, пише Би Би Си.Досиетата разкриват как гълъбите са били обучавани за нелегалните мисии, при които са снимали чувствителни обекти в Съветския съюз. Те разкриват също как гарвани са били обучавани да пускат подслушвателни устройства по первазите на прозорците, а делфини - да изпълняват подводни мисии.В ЦРУ вярвали, че животните могат да изпълняват \"уникални\" задачи за тайните операции на Централното разузнавателно управление.През 70-те години операция с кодовото име Tacana разкрива как са били използвани гълъби, за да пренасят миниатюрни камери, които правят снимки автоматично - разкриват новоразсекретените досиета. Службата се възползвала от факта, че кротките гълъби имат изумителни способности - почти суперсила. Те могат да бъдат пуснати някъде, където никога преди това не са били и въпреки това да открият пътя към дома, дори да е на хиляди километри разстояние.Използването на гълъби за комуникация датира от хилядолетия, но използването им за разузнавателни цели започва през Първата световна война. През Втората световна малко известен клон на британското разузнаване управлява тайна служба, която пренася птици в контейнер с парашут и ги спуска над окупирана Европа. Към тях са прикачени въпросници. Повече от 1000 птици се връщат със съобщения, включително разкриващи детайли за местата, от които са изстрелвани ракетите V1 и тези, на които се намират германските радарни станции.Досиетата разкриват още, че ЦРУ е обучило гарван да доставя и взима предмети с тегло до 40 грама от первазите на прозорци на недостъпни сгради. Използвани били мигащ червен лазерен лъч и специална лампа, която насочвала птицата по обратния път. Веднъж в Европа ЦРУ доставило тайно, чрез птица подслушвателно устройство до прозорец. ЦРУ проучвали и въпроса дали птиците могат да бъдат използвани, за да поставят сензори, които да улавят тестване на химически оръжия в Съветския съюз.През 60-те години те използвали делфини, за да проникват в пристанища. В по-ново време САЩ използват делфините за разминиране.През 1967 г. ЦРУ похарчили повече от 600 000 долара по три програми, свързани с използването на делфини, птици, кучета и котки за разузнавателни цели.", "date": "2019.09.14", "title": "ЦРУ разкри тайни за използването на гълъби-шпиони по времето на Студената война"}
{"url": "https://offnews.bg/futbol/ivan-chenchev-tcska-ne-e-proekt-armiata-e-mekata-na-balgarskia-fut-711194.html", "text": "Бившият член на УС на ЦСКА и пресаташе на клуба Иван Ченчев отправи запитване към министъра на спорта Красен Кралев за стадион \"Българска армия\". Това доведе до подробен отговор на Кралев по време на вчерашния парламентарен контрол.От трибуната на Народното събрание Ченчев, който преди години беше репортер в \"7 дни спорт\", произнесе емоционална реч за бъдещето на стадиона на \"червените\".\"Моята червена душа и армейско сърце вече 30 години се интересуват от флагмана и гордостта на българския спорт ЦСКА и по-специално от съдбата на стадиона в Борисовата градина. Сега е на път да се реши един огромен проблем и ЦСКА да има стадион, какъвто подобава и какъвто клубът и милионите привърженици желаят.Най-накрая има желание от съответните институции и от вас, г-н министър, което е похвално. Има желание да бъде решен проблемът и ЦСКА, а също и Левски, защото и там стадионът е недовършен - липсва козирка, да получат такова отношение, каквото заслужават.През последните години бяхме свидетели на какво ли не, включително на помощ към други клубове. Ние нямаме против никой български клуб.Но си спомняме как едни хеликоптери летяха и как няколко министри присъстваха на откриването на една трибуна (б.р. трибуна Моци в Разград)... Сега сме свидетели и на друг проект (б.р. Арда Кърджали), за който държавата през устата на българския премиер обеща помощ.И се питаме, г-н Кралев, дали ще се ангажирате с конкретни срокове кога стадионът на ЦСКА ще бъде приведен във вида, в който подобава. Защото ЦСКА не е проект!Няма как да не съм доволен. Но се надявам да има и още много други такива новини и да се извървят всички стъпки, за да имаме стадиона, който искаме. И този стадион да приеме велики европейски мачове на флагмана на българския спорт. \"Армията\" е Меката на българския футбол. Също така трябва да се уточни, че чашата на стадиона няма да бъде нарушена и всичко ще е в нейните рамки\", заяви Ченчев, цитиран от \"Тема спорт\".", "date": "2019.09.14", "title": "Иван Ченчев: ЦСКА не е проект, \"Армията\" е Меката на българския футбол"}
{"url": "https://offnews.bg/medii/i-slavi-trifonov-izrigna-sreshtu-glavanatcite-711197.html", "text": "Скандалът, който разтърси БНР и персонално Силвия Великова, а журналистическата гилдия се вдигна на протест, не остави безразличен и известния шоумен Слави Трифонов.Ето какво написа той в страницата си във Фейсбук по този повод и обра хиляди лайкове:„През последните години рядко давам интервюта на българските медии. По обясними 111 причини.Единственото интервю, което дадох през последните близо 3 години беше за Българското национално радио. Това не е случайно. През юни дадох това интервю за БНР, защото знам, че там работят достойни и свободни журналисти. И вчера тези журналисти отново доказаха, че са именно такива - достойни и свободни. Вчера, като един, те застанаха твърдо не просто зад колегата си Силвия Великова, а зад свободата на словото.За всички е видно, че опитът да бъде заглушен още един свободен глас, този път на Силвия Великова, е пореден епизод от упоритите стремежи да бъдат маргинализирани обществените медии, а и не само.Ще припомня някои от предишните такива епизоди – за член на СЕМ (органът, който избира директорите на БНТ и БНР) беше избран висококвалифициран кадър, завършил във Враца аграрна икономика с успех 3,89.Начело на Радио „София“ беше назначена висококвалифицираната 27-годишна водеща на „Еспресо с Роси“, завършила социология в Нов български университет.И разбира се – за директор на БНТ беше избран стажантът от партийната телевизия „Алфа“, размахващият средни пръсти в национален ефир – Емил Кошлуков.Всъщност, ако на „главанаците“ наистина им е толкова важно да заглушат и националното радио, да направят Емил Кошлуков директор и на БНР. Я колко добре се справя с БНТ, ще се справи и с БНР. Той толкова добре се справя с националната телевизия, че ако тя спре, както скандално спря БНР, на никого няма да му направи впечатление“.", "date": "2019.09.14", "title": "И Слави Трифонов изригна срещу „главанаците“"}
{"url": "https://offnews.bg/tenis/balgaria-zagubi-ot-iuzhna-afrika-za-kupa-dejvis-711192.html", "text": "България изостава с 1-3 победи на Южна Африка в мача от група II на зона Европа/Африка за Купа „Дейвис\". Така преди последната пета среща южноафриканците си осигуриха крайната победа.В дуела между първите ракети Димитър Кузманов загуби с 3:6, 6:7 (3) от Лойд Харис за 95 минути игра.Кузманов започна добре мача и поведе с 2:0. Мико не успя да задържи преднината си и отстъпи с 3:6 в първия сет. Във втората част Кузманов поведе с два пробива за 3-0, а при 5-4 сервира за спечелване на сета, но отново не успя.По рано днес в срещата по двойки Александър Донски и Александър Лазаров загубиха с 3:6, 2:6 от Равен Клаасен и Руан Рулофсе.За мач номер 5 предварително са записани Александър Лазаров и Руан Рулофсе.", "date": "2019.09.14", "title": "България загуби от Южна Африка за купа Дейвис"}
{"url": "https://offnews.bg/sviat/dronove-udariha-dve-golemi-petrolni-nahodishta-v-sauditska-arabia-711187.html", "text": "Нападение с дронове възпламени тази нощ две големи петролни съоръжения на държавната компания Aramco в Саудитска Арабия, съобщи държавната медия, цитирана от Би Би Си.Кадри показват огромни пламъци в Абкаяк и Курайс. В момента пожарите вече са под контрол.Отговорност за атаката пое подкрепяното от Иран сепаратистко движение на хутите в Йемен. Пред йеменската телевизия, собственост на бунтовниците Al Mashirah, негов говорител заяви, че са атакували находищата с 10 дрона и предупреди, че може да се очакват нови нападения.Нападението в събота е една от най-големите операции на силите на хутите, предприети в Саудитска Арабия - каза той и допълни, че тя е извършена с помощта на \"достойни\" хора в кралството.Саудитските власти все още не са коментирали случая.", "date": "2019.09.14", "title": "Дронове удариха две големи петролни находища в Саудитска Арабия"}
{"url": "https://offnews.bg/medii/arestuvaha-fotoreporter-snimal-politcai-predi-protesta-sreshtu-geshev-711200.html", "text": "Фоторепортерът на Клуб Z Веселин Боришев е бил задържан преди вчерашния протест срещу единствения кандидат за главен прокурор Иван Гешев, съобщи днес изданието.Боришев е преживял една нощ в ареста на Първо районно управление в София.Около 17 ч. в петък той се намирал сам на пейка в градинката на хотел \"Рила\", където очаквал началото на протеста. Фотоапаратът му бил вкъщи, а това вкъщи е буквално на крачки от мястото, където започнали да се събират полицейски части. Извадил телефона си и защракал, но това предизвикало груба реакция от страна на униформените.„Подвикваха ми нахакано „Кой си ти, бе?“, „Защо снимаш?“, пуснаха в обръщение и доста \"конкретни\" определения за мен. Поисках и те да се легитимират. Продължих да снимам с едната ръка, с другата бръкнах в джоба и извадих визитника, където е служебната ми карта, и им го метнах. \"Ей сега вече работата е за белезници\", каза единият и тогава ме закопчаха“, разказа пред OFFNews колегата Боришев.Така се озовал в Първо районно управление на МВР в столицата. Едва към 19 ч. успял да позвъни на адвокат Николай Хаджигенов. Боришев е бил оставен в ареста на полицейския участък за цялата нощ. Днес в 14 ч. се е явил пред съдия в Софийския районен съд и е оправдан и освободен.В разговор с OFFNews защитникът му Хаджигенов посочи, че задържането на фоторепортера е станало по Указа за дребното хулиганство. „Но вече имаме оправдателно решение, за колегата ви няма да има никакви последствия. Още в понеделник ще обжалваме самото задържане – бил е закопчан по време на работа, легитимирал се е, това е недопустимо“, коментира Хаджигенов.\"Този указ, който е от 1963 г., продължава да служи за разправа с неудобните. Въпреки многократните усилия през годините той да отпадне, това не се случва. Полицията продължава да го използва като наказателна мярка\", обясни адвокат Хаджигенов, цитиран от ClubZ.Той припомни, че полицаите твърдят всеки път, че не могат да бъдат снимани, но това не може да се отнася до случаите, когато те са на работа.Сега Веселин Боришев обмисля да съди полицията за полицейски произвол.ClubZ отправи и следното питане към вътрешния министър: \"Кой е издал заповед да се арестуват журналисти по време на изпълнение на служебните им задължения?\" Колко пъти досега журналисти са арестувани за това, че снимат полицаи? Или протестът срещу Гешев е особен случай и актът на полицията има за цел сплашване?\".", "date": "2019.09.14", "title": "Арестуваха фоторепортер, снимал полицаи преди протеста срещу Гешев"}
{"url": "https://offnews.bg/politika/siderov-i-rusofilite-ne-shtat-geopoliticheski-igri-rumen-petkov-s-mil-711198.html", "text": "Лидерът на партия Атака Волен Сидеров посети 16-ия събор на русофилите край язовир „Копринка”, а водачът на АБВ Румен Петков отиде в Силистра за празника на града, но не пропусна да поздрави руския премиер Дмитрий Медведев за рождения му ден.От пресцентъра на Атака съобщиха как Сидеров е бил посрещнат радушно от участниците в ежегодното мероприятие край знаковия язовир. Стотици присъстващи пожелаха да се снимат с партийния председател, да му стиснат ръката и да му пожелаят успех на предстоящите местни избори през октомври, акцентират от пресцентъра.„Посрещат ме сърдечно, както всяка година. Хората искат да имаме нормални отношения с Русия и да не участваме в геополитическите игри на санкции и враждебност. Тези игри са чужд интерес, а не български”, е казал Сидеров на събора. Той е коментирал и шпионския скандал, в който бе въвлечен председателят на НД „Русофили” Николай Малинов и негови колеги.„Всичко това е действие на чужда държава, за да пречи на отношенията ни с Москва в момент, когато премиерът Борисов полага усилия да възстанови стратегически проекти като АЕЦ „Белене” и продължението на газовия поток през България. Точно сега се явява този скандал, който ще се отрази лошо на намеренията на правителството да осъществи тези проекти. Пак се търси резултат, който не е в български интерес”, е посочил лидерът на Атака.За предстоящия местен вот Сидеров е изразил увереност в по-добрите резултати, които партията му ще постигне на изборите. „В лицето на партия Атака хората, с които се срещам, виждат разумна българска патриотична партия, която е загрижена за националния интерес и се опитва да го отстоява по всякакъв начин”, е заключил Сидеров.От пресцентъра на партия АБВ пък научихме, че лидерът й Румен Петков е поздравил министър-председателя на Руската федерация и председател на партия \"Единна Русия\" Дмитрий Медведев по повод 54-ия му рожден ден. Ето какво е съдържанието на писмото до Медведев от българския политик:\"Уважаеми г-н Анатолиевич, днес съм щастлив да бъда сред многобройните ти приятели, които от все сърце те поздравяват по случай 54-та ти годишнина! Няма по-безценен дар от здравето – затова го пожелавам в изобилие за теб, твоите любими и близки хора и другари! Няма по-съкровена мечта от успеха – затова изразявам своята увереност, че той ще съпътства мъдростта в делата ти!“, пише Петков.И продължава с препратка към мисъл на Айнщайн: „Умните хора знаят как да решат проблемите, а мъдрите – как да ги избегнат“. За мен е чест и удоволствие да бъда съмишленик и страна в едно плодотворно, дългогодишно и перспективно сътрудничество между нашите две организации. Приеми моя приятелски поздрав и благопожелания към теб и твоето семейство!\", пише в писмото си Румен Петков.", "date": "2019.09.14", "title": "Сидеров и русофилите не щат геополитически игри, Румен Петков с мило писмо до руския премиер"}
{"url": "https://offnews.bg/politika/maia-manolova-shte-opravia-bataka-s-bokluka-na-sofia-s-referendum-711196.html", "text": "Ако Мая Манолова стане кмет на столицата, ще има референдум и гражданите ще кажат да има ли инсталация за горенето на боклук, каква да бъде технологията и по какъв начин да бъде осигурено финансирането.Според нея темата е изключително важна за столичани и решението трябва да го вземат те. Защото решението, което в момента предлага екипът на Фандъкова е това, при което се заравят едни пари, посочи тя днес на входа на депото за неопасни отпадъци в Долни Богров, където по думите й дневно се заравят по 300 тона от т.нар. РДФ.Манолова припомни, че сметището в Долни Богров беше затворено през 1997 г. „Днес в това сметище се заравя преработен боклук - по-точно висококачествено гориво, което произвежда заводът за преработка на боклук. В нормалния свят от такова гориво се произвежда енергия. В София висококачественото гориво, резултат от преработката на боклук, се заравя в земята. Ние заравяме пари. Това са парите, с които трябваше да поевтинее парното на столичани, според обещанията на кмета Фандъковa“, каза тя.Претендентката за кметския пост обясни защо софиянци, както за повечето от нещата в столицата, и плащат двойно и в случая - ремонт на ремонта, рекултивация на рекултивацията, преработване на преработеното. „Веднъж плащаме за преработка на боклука и производство на това гориво - 27 млн. лв. годишно. За това сметище, за заравянето на това гориво, плащаме 3 млн. всяка година. Плюс още близо 6 млн. за горене на останалите количества високотехнологично гориво в циментовите заводи в Северна България“, коментира Манолова.Тя изчисли, че общата сметка е в размер на 36 млн. лв. и че всеки ден на столичани това струва по 100 хил. лв. за преработката на този боклук.Според нея през следващата година тази сметка ще набъбне с 15 млн. лв. годишно и ще стане малко над 50 млн. лв. „Толкова ще плащат столичани за преработка на същия този боклук. Това става ясно от обществената поръчка, която кметът Фандъкова е обявила на 19 август т.г., която ще бъде отворена на 20 септември“, посочи Манолова и уточни, че става въпрос за две поръчки.Първата е за изгаряне на това гориво, а втората е за транспортиране на горивото, което се произвежда в завода за боклук.„Видно от параметрите на тази поръчка, изгарянето ще струва на столичани годишно по 15 млн. лв., а транспортът ще струва 5 млн., 27 млн. - заводът за боклук, 3 млн. за това депо - общо 50 млн. лв.“, изчисли Манолова. Тя беше категорична, че „ако боклукът на София мирише, то тези поръчки вонят - направени в последния момент и свързани със сметосъбирането и боклука на София“.„Оказа се, че съм права за поръчката за сметосъбирането. 500 млн. лв., обявени от кмета Фандъкова в навечерието на изборите, при положение, че договорите на сегашните фирми изтичат след 1 година. Така и не чух смислен отговор защо е това бързане, но можем да си направим предположенията, предвид факта, че през следващите 5 години ще почистват същите фирми като сега. Същите фирми от приятелския кръг, както се вижда от отворените вече оферти - има позиции, за които има само по един участник“, подчерта кандидат-кметът.Според нея единственият ощетен е столичното общинско предприятие, което до момента е чистило 3 района, сега ще чисти само един - въпреки обещанието на кмета Йорданка Фандъкова, дадено през 2016 г., че ще инвестира и стабилизира това общинско предприятие, за да може общината сама да се включи в сметосъбирането.„Тогава са отделени 3,5 млн. за закупуване на техника, а резултатът от това обещание и усилия е фактът, че общинското предприятие сега ще чисти само един район – най-трудният „Красна поляна“. Системата за управление на отпадъците в София е сбъркана. Това ли е кръговата икономика, зелената икономика, при която харчим пари, за да произведем от боклука гориво, а след това заравяме това гориво в земята в едно сметище, което беше затворено“, запита Манолова.Тя обяви, че от нея вече се очакват решения и затова със сигурност ще обещае на кмета Фандъкова, че ще бъде направена пълна ревизия на цялата система за управление на отпадъците в София, за да бъде всичко извадено на масата.„А София, въпреки, че годишно се харчат над 200 млн. лв. за чистота, чиста ли е, прашна ли е, подредена ли е? Ставаме заложници на същото за следващите 5 години - пак същите ще чистят, пак така ще чистят. Не просто сбъркана система, а една дебела сметка, която плащат столичани. И един много красноречив пример колко непрозрачно и неефективно се харчат парите на гражданите на София“, заключи Мая Манолова.", "date": "2019.09.14", "title": "Мая Манолова ще оправя батака с боклука на София с референдум"}
{"url": "https://offnews.bg/sviat/poredna-grupa-migranti-e-zalovena-do-tursko-balgarskata-granitca-711202.html", "text": "Екипите на жандармерията в района на Къркларели /Лозенград/ заловиха група от 18 нелегални мигранти при опит да пресекат турско-българската граница, предаде Анадолската агенция.Установено е, че те са от Ирак, Пакистан и Афганистан. Разкрити са в района на ГКПП при Демиркьой, където очевидно са планирали да стъпя на българска територия с плуване по Резовската река. Групата е предадена на общинския център по миграцията. Арестувани са и двама трафиканти.Според доклад на вътрешното министерство на Турция, от 2016 г. до края на юли т.г. в рамките на специализирани операции по границата са задържани 795 875 нелегални мигранти и 18 775 трафиканти на хора. Арестувани са 4 883 от каналджиите.Нелегалните мигранти използват Турция като транзитна територия по пътя си към други страни. Те заплащат за услугите на трафикантите от 500 до 7 000 евро. Онези, които са по-щедри и са дали над 7 000 евро, са доставяни в други държави с плаване в луксозни яхти.Другите, които плащат само 500 евро, се добират до бреговете на Европа на надувни лодки. Силите за сигурност на Турция използват всички налични възможности за борбата с нелегалната миграция, който бизнес се счита за третия най-печеливш след търговията с наркотици и тероризма.В доклада се посочва още, че от началото на тази година силите за сигурност са спасили от трафик 177 654 нелегални мигранти. В рамките на операциите са задържани 4 542 каналджии, 927 от тях са арестувани и освободени.От услугите на трафикантите на хора активно се възползват и терористи или техни близки, които се опитват да избягат зад граница. От 2016 г. при опити за прехвърляне в чужбина в Турция са задържани 343 членове на организацията ФЕТО на ислямския проповедник /в изгнание в Пенсилвания, САЩ/ Фетхуллах Гюлен, 249 души от поддръжниците на кюрдската ПКК.", "date": "2019.09.14", "title": "Поредна група мигранти е заловена до турско-българската граница"}
{"url": "https://offnews.bg/horoskop/horoskop-za-14-20-septemvri-ot-antonia-mechkova-710351.html", "text": "Периодът носи куп празнични поводи, но за вас е напрегнат заради служебни дела. Част от Овните имат идеи и за нови начинания, сега да не прибързват, за някои не са напълно подготвени, за други срещат съпротивата на околните. От понеделник до четвъртък поводите за спор са финансови, във вторник обаче ви дразни, че изпълнявате важни задачи, а трябва да се държите на заден план. Бъдете уважителни към колеги и партньори, а и по-предпазливи, петък ще е напрегнат, а вие уморени. За лични неща съветници много, решавайте си сами.Кръстовден ви изпълва с енергия и амбиции, дали не е по-разумно поне за дела да се държите на заден план?... Вкъщи и сред роднини Телците са на почит, но да не налагат мнение, прави са, а оставят горчив привкус. В понеделник следва да обърнете повече внимание на финанси, безопасност на пътя, предпазливост при контакти с непознати. Вторник и сряда ви изправят пред куп трудности, дразни ви забавяне на проекти и резултатите от тях. Не прибързвайте и не се преуморявайте, сега няма защо да влизате в чужди разпри, нито да ви се месят.Периодът е напрегнат, имате куп делови задачи и до вторник се иска голяма бдителност за успешното приключване. Близнаците не забравят и именяците, но все пак прецизността в работата сега е определяща, опоненти и съперници току виж им скроят шапка. Не споделяйте тревоги даже с близките си в сряда, начертали сте си добра линия на поведение, ако смятате за нужно, можете да чакате с някои проекти по-подходящо време. Не се увличайте много в детайли, те са важни, но без престараване, иначе човек среща точно това, от което бяга.За вас 7-дневието е трудно, начертали сте си много амбициозен план за изява и печалби, изкушават ви още възможности за начинания. Понеделник и вторник ще подскажат на доста Раци, че е редно да ограничат активността си според реалните условия, а и да не предизвикват спорове в обкръжението си. Сряда носи ненадейни шансове, а и признание за усилията ви в екипа и вкъщи всичко да е по ноти. Четвъртък и петък напомнят за пречките пред вашето израстване, е, с услуги на близки и приятели ще се справите, давате и убедителен пример.Това 7-дневие е трудно, трябва да съчетаете дела и куп поводи за празнуване. Чак след сряда настъпва пауза за съсредоточаване в свои проблеми. От събота до понеделник Лъвовете главно с услуги уреждат служебни и домашни неща, това е начин да преодолеят конфликти в работа, интриги в рода. Вторник може да ви отведе на път или ще търсите нова информация за изпълнение на идеите си. Е, после ще си налагате строг режим на активност, даже и да се мъчат да ви отклонят, не могат. В любовта мнозина получават това, към което се стремят.Вашето 7-дневие е низ от по-напрегнати ситуации, пазете самообладание и разчитайте на верни приятели. Девите може и да не споделят с много хора проблемите си в работата и вкъщи, от понеделник с подобаващо усърдие ще търсят промяна. Бъдете правдиви и с околните, а и себе си не залъгвайте за ядовете си. Вторник и сряда са добри за финансите, четвъртък е изнервящ, не позволявайте споровете да се отразят и на тонуса ви. В петък може да тръгнете по нов път, ако в любовта е имало пречки, обръщате нещата с разум и сърце.Периодът е изнервящ, белязан с трудности, поводи за кавга. Везните да вложат повече такт, за да избегнат изострянето на споровете и особено с близки. През уикенда се държите на по-заден план, съобразявате се с влиятелни роднини, в понеделник търсите партньори за бизнес, за Вяра, Надежда, Любов мнозина ще уредят лични неща точно както са мечтали. От четвъртък обаче ще ставате все по-пестеливи в пояснения на идеите си за изява и печалби, макар че те са благодатни. Е, и няма да позволите да използват всеотдайността ви в работата.За вас 7-дневието е ползотворно и напрегнато. От Кръстовден ви увличат идеи за изява и печалби, защо не изчакате с реализацията до петък?... Сега група Скорпиони не споделят нашироко своите вълнения, от понеделник до сряда-четвъртък ще обмислят стъпки, за които близки не се и сещат. Ще се справите с проблемите, пречки не ви плашат, но ако улавяте некоректност на колеги и партньори, проследете кое как става и си начертайте резервна стратегия. Някои дискретно ще привлекат за реализация на идеите си и влиятелни покровители.Това 7-дневие е за разчистване на изостанали домашни и делови въпроси, ако сте протакали ремонти, до петък следва да се заемете и с тях. Доста Стрелци усещат, че нещо в отношения с колеги, клиенти и познати не е съвсем ОК, да анализират внимателно фактите, неволно са дали повод за съмнения, укори. В понеделник някои твърде настойчиво налагат идеи, вторник предполага повече дисциплина в лични задължения и отзивчивост към чужди грижи. Преценете точно част от обкръжението си, необвързаните тръгват смело към нова любов.Периодът е по-динамичен в деловата сфера, но вие имате ясен план и няма да се отклоните от взети вече решения. Друг въпрос, че за Козирозите е важно да поддържат умерено темпо в работата, а и да не се изкушават да излизат много на преден план до петък. Приносът ви в екипа си проличава още в понеделник, вторник и сряда ще ви радват с придобивки, а в следващите дни избягвайте колегиалните интриги и спорове. Шефовете ще ви оценят по работата, борите трудни задачи. В любовта решително променяте нещата към по-доброто за вас.От Кръстовден предпочитате самостоятелни програми, макар че знаете: близки очакват внимание, колеги - услуги. Понеделник настройва Водолеите на вълна за критика, но спорове са неуместни. Едно, че работата ще бъде изпълнена добре, второ, не е нужно да прибързвате с оценки и идеи, нещата си вървят съвсем ОК, а във вторник има толкова именяци, заслужаващи почит. В сряда обновявате своя план за изява и доходи, ще се огледате и за нови партньори, документално уреждане на проблемите. Дамите се радват на мечтана любов...Кръстовден води дни на много общуване, обмислете си внимателно програма, да няма забравени, обидени. Рибите имат куп дела, ситуацията е благоприятна за нововъведения, кариера. Ще се възползвате още в понеделник, приносът ви в екипа е осезателен, дано да не притъпи вкуса ви към знания и умения. Във вторник привличате още партньори или вас ви канят за начинания, оценили са професионалния ви хъс. В сряда не се уповавайте на услуги от близки, те имат нужда от помощта ви, това ще ви поумори. Е, любовта ви тонизира с радости.", "date": "2019.09.14", "title": "Хороскоп за 14 - 20 септември от Антония Мечкова"}
{"url": "https://offnews.bg/drugi/ajk-mnatcakanian-shte-se-bori-za-bronza-na-svetovnoto-savchev-e-aut-711199.html", "text": "Айк Мнацаканян ще се бори за бронза на световното в Нур-Султан, Казахстан.В неолипийската категория до 72 кг на класическия стил националът загуби на полуфиналите от опитния Аран Варданян (Узбекистан) с 1:4. Преди това арменецът с наш паспорт срази Реймънд Бункер (САЩ) с 6:2.Двубоите за медалите са утре, 15 септември, от 16 часа българско време. До момента Айк е донесъл за България два бронзови медала от големи първенства, съответно от световно и европейско.Другият ни представител днес Румен Савчев (63) отпадна, след като киргиза Шаршенбеков, от когото падна на старта в категорията, не стигна финал.Категорията на Савчев също е неолимпийска.Утре на тепиха излизат Дейвид Димитров (67), еврошампионът от 2017-а Тарек Абделслам (87) и световният вицешапион Кирил Милов (97), които започват битка за олимпийски квоти. Класиране до пето място ще им осигури визи за Токио 2020.", "date": "2019.09.14", "title": "Айк Мнацаканян ще се бори за бронза на световното, Савчев е аут"}
{"url": "https://offnews.bg/nauka/mladi-ucheni-ot-tcial-sviat-predstaviat-dnes-v-sofia-svoi-proekti-711165.html", "text": "100 научни проекта от 39 държави от ЕС и извън Съюза събира София днес в 31-то издание на Европейския конкурс за млади учени (). В \"Интер Експо Център\" се събират ученици и студенти I курс, чието ниво зам.-министърът на образованието Карина Ангелиева сравни с това на млади изследователи.Борбата за таланти в Европа е огромна - посочи тя и подчерта, че сме спечелили домакинството с доста усилия.У нас за конкурса идват повече от 250 души, а 155-те участници ще представят проекти от областите на биологията, химията, компютърните, инженерните науки, околната среда, математиката, медицината, физиката. ()\"Идеята е да промотираме България като културна дестинация, да покажем културно-историческото ни наследство, природните дадености\", каза Ангелиева.Събитието ще открият днес в 12 ч. Ангелиева, еврокомисарят ни Мария Габриел, зам. образователният министър Таня Михайлова и кметът на София Йорданка Фандъкова. То ще продължи до 18 септември.Посетителите са добре дошли на следните събития:- „Градивните частици на Вселената“, д-р Клеър Лий – 14 септември (събота) 16:00, Интер Експо център;- научно кафене с Диана Мишкова, Григори Кабатянски, Питър Литълууд и Клеър Лий – 16 септември (понеделник), 17:30 – 19:30, Зала 11 (зала \"Люмиер\") на НДК;- „140 BPM” аудио-визуален спектакъл по повод празника на София – 17 септември (втoрник), 20:30 – 22:00, пред Националната художествена галерия.", "date": "2019.09.14", "title": "Млади учени от цял свят представят днес в София свои проекти"}
{"url": "https://offnews.bg/politika/deniat-h-za-dps-kardzhali-petak-13-i-56-kandidati-za-kmetove-na-711174.html", "text": "В петък, 13 септември, с начален час 12 ч. в Сарая в столичния квартал „Бояна“ бяха насрочени „изпитите“ за мераклиите от ДПС да оглавят 7-те общини на Кърджалийска област.Процедурата за номинациите предвижда първо събрания в местните структури, а последната дума има главният „изпитващ“ д-р Ахмед Доган.Общият брой на кандидатите за градоначалници, подпрели Догановата обител, бе 56 души – в това число настоящите кметове, плюс богат набор от биткаджии за власт.Най-много са те от община Момчилград – цели 18. Следват 12 души от Ардино, 8 от Кърджали. Първи през ситото на Доган минаха и получиха одобрението му сегашните кметове на Кирково Шинаси Сюлейман, на Крумовград Себихан Мехмед и на Черноочене Айдън Осман.Крумовградската кметица е без вътрешно-партийни опоненти, тя е единствената кандидатура на партията и ще се състезава за 5-ия си мандат. Айдън Осман е сред рекордьорите по броя на управленските мандати и винаги е изстрелван с над 80% подкрепа, сега ще поиска и 6-и сезон във властта.Изненадващо ардинският кмет Ресми Мурад не получи благословията на Доган да се бори за поредния си 4-и мандат. Пред Offnews по телефона той разказа, че всеки от кандидатите представя концепция за развитието на съответната община. Но Доган изведнъж решил, че Ардино има нужда от промяна и посочил областния лидер на ДПС Изет Шабан.Сегашният кмет на Момчилград Сунай Хасан бе отстрелян от Доган само след своите 4 години в кметския кабинет. Той е изместен от шефката на местното Бюро по труда и бивша учителка Илкнур Кязим.Бившият евродепутат от групата на АЛДЕ Неджми Али ще се състезава за кметския пост в община Джебел. Вероятно там надпреварата ще бъде драматична – все-още кметът Бахри Юмер беше първият, който последва изгонения от лидерския връх в ДПС Лютви Местан и впоследствие основаха партия ДОСТ. Все още не е известно дали Юмер ще напира за пореден 7-и мандат.В 24:30 ч. през нощта срещу събота стана ясен изходът от изпита и за Кърджали. Хасан Азис, който е и заместник на Мустафа Карадайъ, и с 4 мандата зад гърба си като кмет на единствения областен град, „бастион“ на ДПС, е получил голямото „да“ от почетния лидер Ахмед Доган. Азис ще се състезава с кандидата на ГЕРБ Никола Чанев, който в момента е областен управител.Така след дългия ден „Х“ 7 от ДПС получиха писта за маратона към кметските кабинети в общините на област Кърджали, останалите си тръгнаха покрусени.Кой ще подкрепи претендентите, които ще обещават светло бъдеще? Според съвсем малка извадка от последните данни на НСИ картината на благоденствието в региона изглежда така:*40 729 жители изпитват затруднения всеки месец при заплащането навреме на разходите за ток, вода, отопление, наеми за жилище.*56 891 души не могат да си позволят едноседмична почивка извън дома.*под прага на линията на бедност са 16.9% от населението на региона.*54 992 жители на региона не могат да си позволят всеки втори ден да поставят на трапезата си месо, пиле или риба.", "date": "2019.09.14", "title": "Денят Х за ДПС Кърджали – петък, 13-и: 56 кандидати за кметове на 7 общини на крака при Доган"}
{"url": "https://offnews.bg/futbol/tcska-se-zavarna-na-pobednia-pat-ali-sou-nosi-uspeha-sreshtu-botev-pd-711201.html", "text": "Отборът на ЦСКА постигна ценен успех с 1:0 като гост на Ботев Пд в двубой от 9-ия кръг на efbet Лигата.Успехът донесе Али Соу четвърт час преди края с третия си гол от началото на сезона. С победата ЦСКА събра 16 точки и се изкачи на четвъртото място във временното класиране.Така ЦСКА се завърна на победния път след две поредни равенства - 1:1 с Дунав и 2:2 с Левски. За последно \"армейците\" победиха Арда Кърджали с 3:2 на 18 август. В следващия кръг ЦСКА е домакин на Царско село. Двубоят е в петък (20 септември) от 20:00 часа на “Армията”.Още в първите секунди ЦСКА се опита да открие резултата. Али Соу обаче беше спрян с шпагат от Кристиан Димитров.В 11-ата минута капитанът на Ботев (Пд) Лъчезар Балтанов получи страхотен пас зад гърба на Раул Албентоса, овладя топката на гърди и стреля, но Густаво Бусато показа рефлекс и спаси.В 20-ата минута Виана бе оставен да отправи изстрел към вратата на Бусато след грешка на Занев. Стражът на \"червените\" успя да се справи с опасността пред вратата си.Шест минути по-късно Кристиян Малинов пусна дълъг пас към Евандро, който безпроблемно стреля към вратата на Янко Георгиев, но стражът на Ботев улови топката.В 34-ата минута Вив Соломон-Отабор опита изстрел от далечна дистанция, но той бе блокиран. В ответната атака Александър Тонев прати топката над вратата на Бусато.Минути преди края на първата част Густаво Бусато се намеси на два пъти в рамките на няколко секунди. Втората му намеса дойде, след като Александър Тонев центрира към Тодор Неделев, който отправи изстрел към вратата на бразилеца, но той отново успя да спаси.Пет минути след подновяването на играта пред ЦСКА се откри добра възможност след отлична игра на Иван Турицов, който подаде към Али Соу. Гамбиецът обаче предпочете да действа сам вместо да подаде на Евандро и ударът му премина доста над вратата на Янко Георгиев.В 64-ата минута Лазар Марин пропусна страхотен шанс за Ботев (Пд). Футболистът на \"канарчетата\" се освободи от Раул Албентоса и навлезе към наказателното поле. След това обаче не центрира към свой съотборник, а опита директен изстрел от малък ъгъл и сгреши.В 75-ата минута ЦСКА стигна до попадение. Брадли Мазику подаде към Али Соу, който напредна, излъга няколко играчи на Ботев и вкара от малък ъгъл.В 86-ата минута Тодор Неделев намери Антонио Вутов в наказателното поле, но изстрелът на халфа беше слаб и лесно отразен от Бусато. Така резултатът се запази и червените се поздравиха с успеха, който ги върна в челото на класирането.В късния мач от програмата за деня шампионът на България Лудогорец победи Етър и дръпна с четири точки пред Левски и Локомотив (Пловдив) в класирането. \"Орлите\" надвиха \"виолетовите\" с 2:0, а головете бяха дело на Клаудиу Кешеру (47) и Джоди Лукоки (86). Звездите на Станислав Генчев взеха трите точки и вече имат актив от 21 точки, докато \"сините\" са със 17, но и мач по-малко.", "date": "2019.09.14", "title": "ЦСКА се завърна на победния път, Али Соу носи успеха срещу Ботев Пд"}
{"url": "https://offnews.bg/obshtestvo/ruse-otnovo-skochi-sreshtu-zamarsitelite-na-vazduha-711195.html", "text": "Протест срещу замърсяването на въздуха в Русе блокира за часове района на граничния пункт Дунав мост. Десетки граждани дойдоха с децата си и настояха да се обърне внимание върху непрестанното промишлено замърсяване в града, предаде БНР.Протестът за чист въздух започна в 10 ч., когато участниците се събраха в района на Захарния завод и след това в колона с автомобилите си се насочиха към граничния пункт Дунав мост. Там блокираха движението и настояха за мерки срещу замърсителите.Недоволни русенци смятат да се обърнат към международни екологични организации и да изискат нова проверка на разрешителните, които са получили производствените предприятия в източната и в западната промишлена зона на града, да се направи оценка за въздействието на околната среда. Но вече не от държавата, защото тя не желае да се справи с този проблем, уточняват те.Протестиращите бяха с маски на лицата и носеха транспаранти с надписи „Стоп на обгазяването на Русе!“, „Русе иска да диша!“, „Мръсният въздух ни убива!“ и „Тровите бъдещето на България – нашите деца“. Те скандираха „Чист въздух“ и „Оставка“, съобщи Русе.инфо.Исканията на хората са категорични - отговорните за чистотата на въздуха институции да бъдат се задействат незабавно, всички заводи да бъдат отново ревизирани, да не пестят от пречиствателни инсталации и да има строг контрол. Те настояват при установяване на замърсяване да се предприема спиране на съответното производство, да се поставят електронни табла за постоянен мониторинг на въздуха, общината да мие ежеседмично улиците в града и междублоковите пространства, да бъдат взети мерки срещу замърсяването на въздуха от битово отопление на твърдо гориво.", "date": "2019.09.14", "title": "Русе отново скочи срещу замърсителите на въздуха"}
{"url": "https://offnews.bg/112/pozhar-kraj-rilskia-manastir-goria-2-dekara-711189.html", "text": "Пожар гори край Рилския манастир. Той обхваща площ от 2 декара, съобщи началникът на националния оперативен център в противопожарната служба комисар Тошко Бързилов пред \"Фокус\".Сигналът за пожар в района на Сухото езеро в Рила е получен към 9 ч тази сутрин.В момента се разпростира на 2 дка.С огъня на място се борят 15 служители на пожарната и 20 - от Национален парк \"Рила\".Ком. Бързилов успокои, че обстановка към момента е добра.\"Работи се преди всичко на ръка, защото наблизо няма воден източник. Водата се изнася на ръце с пръскачки на гръб. Теренът е труднодостъпен, защото пожарът е във високата част на Рила и затова е труднодостъпно за техника“, каза той.", "date": "2019.09.14", "title": "Пожар край Рилския манастир, горя 2 декара"}
{"url": "https://offnews.bg/nashite-avtori/mnogo-iskam-da-si-tuk-razkaz-s-prodalzhenie-ot-zdravka-evtimova-711161.html", "text": "Господи, като нещо ме боли, главата ми е звънец, сигурно затова не те чувам. Наведи се мъничко. Мама каза, че си се преместил у нас, за да ме съживиш. Може ли да ме умориш, та с мене да умре болката и после пак да ме изправиш на крака, като тя се махне? Аз съм Васко, още не свиря добре на акордеон, обаче да знаеш какво чувам в главата - само песни. Нали всичко можеш, Боже – влез в главата ми да ги чуеш. Най-хубавата песен, ама най-най-такава, дето хем лети, хем плува, хем бяга, хем те бие, ако лъжеш – тя е за Даме Дамянка. Още не съм измислил нещо за тебе, но имам идея. Дядо ми Васил от много години свири на акордеон, може и тебе да те научи – ти само умори мен, докато ме боли болката. Някой път мисля - умрял съм. Мама разправя, че щом умре, човек става вятър. Докато е жив, човек няма пари да отиде в Африка – само по телевизора я гледа. Мама казва, че ти я знаеш – цялата Африка - защото си направил земята и водата. Те били големи, големи, защото сърцето ти, Господи, е голямо и във всичко, дето си правил, голям ум си сложил, само в мене малък ум – не свиря хубаво, не пея, язък за песните, дето сами идват в главата ми. Като не ми бяха строшени ребрата и като вечер е топло, обличам най-хубавата си дреха - едно дънково яке.Подари ми го Даме Дамянка за моя рожден ден, който мина още когато обрахме гроздето и тате се напи. Заболя малко по-долу от моите счупени ребра, боля го десет дена и още десет дена и после ти си дошъл в нашата кухня. Помогнал си му да дойде при тебе. Защо не остана ти при него? Заедно с баща ми щяхте да пиете у дома от гроздовата ракия. Тате като мене не пееше хубаво и не можеше на нищо откъм песен да те научи, но той играеше хоро, Господи. Никъде не си виждал човек толкова хубаво да бродира стъпки – в Африка дори, където хората са майстори и скачат, без да подгънат крак. Мама казва, че затова почерняват целите и не се познава дали е нощ, или човек.Когато небето гърми, аз знам, че баща ми и с теб и заедно играете радомирското. Мама каза, че ти не пиеш ракия, но не бой се. Баща ми ще те научи. Той може вече да е станал вятър, за да долита често до мене. Биеше ми дузпи. От пет спасявах само две, а аз на него като му биех, от пет спасяваше пет. Отначало ме беше много яд, Боже, но после, ама много по-късно –аз все късно забелязвам хубавите работи - го гледам как се нахилил, като че едно печено агне изял. И си викам: – „Добре, че ги спаси тия пет дузпи. Гледай го, лицето му широко като пътя до Перник от радост.“Виждал съм те, разтеглили са те на кръст, Господи. Мама ме води в църквата „Свети Никола“. Тя като момиче помагала да ти направят къща – църквата е твоята къща, да си имаш покрив над главата. Лятото няма страшно, топло е, но зимата – и хляб твърде няма, студ свива, затова ела в „Свети Никола“.Гледах как са те заковали на кръста и си викам: – „Тия ще ги бия!“. Той Господ им направил целия свят, акордеон измислил, и така направил, щото да се роди Даме Дамянка точно в Старо село съвсем близо до нашата къща. А те го хвърлили на кръста, гадовете. Майка ти, Господи, Дева Мария – тя много прилича на мама. Така гледа ли, гледа да те гушне, когато си бил малко дете, за да пораснеш, да не те болят счупените ребра. Сигурно ти затова сега помагаш на децата. Благодаря ти. Благодаря ти, че болката ми малко се посви. Като дишам пак хапе, но така става и като паднеш от колело. Значи ще се оправя след десет дни. Мама е сигурна в това.Много искам да си тука, Господи, когато дядо ми Васко дойде с акордеона. Той ме лекува, като ми свири нещо – ама не „Джелем Джелем“, не Кривото хоро, нито Радомирското. То е една песен, която в моята глава никога не е идвала. Слушам я и виждам Струма, и рибите в нея. Големи риби! Викам си - що не съм риба, ще изплувам по реката чак горе, до Витоша, при Горелото, дето извира живата вода. После ще се върна пак тука, до гроба на тате и в кухнята при мама. И чак после ще замина за Гърция. Ти може да не знаеш какво е Гърция – не знам дали моята майка ти е казвала. Тя гледа една стара бабичка в София и затова няма време да ти обяснява разни неща. Но мама много те обича, Господи. Сигурно колкото обича мен. Гърция е едно топло поле. Там има гърци и маслини.- Даме Дамянке – казах аз един ден на Дамянка. – Искаш ли да вземем едно корито. То е от дърво и е грамадно. Мама переше дрехите в него, но сега забогатяхме – от „Втория шанс“ купихме пералня и коритото стана мое. Ще отидем до Гърция с него, ще наберем маслини и ще се върнем в Старо село.- Ти си много умно дете – каза ми Даме Дамянка, обаче не съм много умно дете.Завлякохме коритото до реката, в Ямата. Ти, щом си направил света, сигурно знаеш тая Яма, дълбока е колкото самосвал; там хлътна самосвала на Дончо железаря и го дърпаха с кран. Там аз и Даме Дамянка пуснахме коритото и скочихме в него. И стана най-големият ми резил, Господи. С право ме болят тия строшени ребра. Коритото потъна. Ямата дълбока, аз уж плувам, ама само жабешката, а Даме-Дамянка и жабешката не може. Ще се удави. Обаче аз си викам на ума: – „Аз един приятел имам, по-точно, два приятеля: Даме Дамянка и акордеона, но щях да оставя акордеона да се удави – макар че само той чува какви песни сами пеят в главата ми. Даме Дамянка - аз заради нея чувам тия песни. Ако я няма, защо ми са ми песни и акордеон?“Ти, Господи, сигурно чуваш песни като мене и нали си голям, още един свят ще направиш, още едно небе ще сложиш да вали дъжд на света, за да са щастливи доматите в градината. А Даме Дамянка потъва, Господи. Не жабешки – кучешки, мечешки, котешки и червейски плувах. Ритах с крака и с едната ръка водата бих. Хванах Даме Дамянка за косата и дърпай, дърпай, дърпай! Добре, че не се скъса тая коса и добре, че не се скърши главата й. Стъпих на брега и гледам – Даме Дамянка въобще не е удавена и си е жива, но мокра. Нямаше сила да ходи и аз викам:– Не бой се, Даме Дамянке, ще те нося.Вдигнах я и я носих две крачки. После и двамата паднахме в праха. Господи, като си правил света, много прах си оставил в Старо село! Ако искаш, като порасна, ще я правя на грънци тая прах, може и тухли от нея да ти издокарам – да си иззидаш сладкарница на някой облак. Довлякохме се при мама и тя викна:– Вие сте малоумни деца! – И ни плесна по един шамар – един на мене, един на Дамянка. После удари по масата: - Щом не сте се удавили, защо не донесохте коритото у дома! Това корито е очувало четири деца и тебе също, Василе прости! Ти порасна в него. Сега има бебешки ванички - леки като сладолед, но тогава нямаше, глупав Василе и ти Дамяно, глупава като него! Крастави магарета през девет баира се подушили. Диванета!После й мина, целуна ме по мократа глава и нея целуна по мократа глава, даде ни да се преоблечем и каза, че ще ни гости с боб. Хубав боб, направо от злато и сребро сякаш бе сварен.На другия ден баба Елена наказа Дамяна да не яде на обед и на вечеря за това, дето е щяла да се удави.Господи, никога не оставяй Даме Дамянка се удави! Искам да играя с нея на „Черен Петър“, защото я бия редовно и я карам да клекне десет пъти. Но сега, като ми донася сиропа срещу строшени ребра, въобще няма да я притискам да кляка. Тя се подстрига, за да прилича на мене и да плаши болката ми. Знаеш ли какво ще направя, Господи?Не ме бива да пея, мама казва, че гърлото ми е усукано, затова съм вързан в песните – „Че как няма, все главите на рибите налиташе да ядеш, а се знае, че рибата не пее. Господ така я е омесил.“ Според мене си посбъркал, Боже. Сигурен съм, че рибата иска да пее – хиляда рибни глави съм изгълтал и зная какво мислят шараните, дори вече може би аз самият съм шаран. Чакам да ми поникнат люспи по гърба. Въпреки това ще опитам като умра, да стана на вятър, за да ходя навсякъде по света. Но какво е свят без Даме Дамянка? Като дойде тя, ще изпия гадния сироп за ребра и ще й изпея оная песен, дето дори дядо ми Васко - най-умният човек на света - още не е измислил.Благодаря ти, че болката стана малка като пате, дето преди десет минути се е излюпило като снаряд от яйцето. Ела да слушаш оная, моята песен. Ще съм ти благодарен сто години, докато стана вятър и още сто след това. Като ти е топло, ще подухвам близо до челото ти, за да се разхладиш, Боже.След десет минути – никой не знае колко продължават десетте минути - за болката сигурно са били една секунда, за момчето със строшените ребра – един век, а за момичето, което мъкнеше под мишница едно тумбесто шише, пълно с нещо зелено и гадно на вкус, тия десет минути са били точно три удара на сърцето. По едно време пред недомазаната къща, което обаче имаше страхотна телевизионна антена с 329 канала за целия свят, се чу песен.Тя нямаше думи. Но мелодията! Ах, мелодията! Тя беше тиха и добра като дете, което си е изпило млякото и майка му го е целунала, като онзи боб от злато и сребро, който двете хлапета бяха изяли точно когато без малко щяха се удавят и плуваха жабешката, кучешката, червейската и патешката до брега. Беше хубава - мелодия като болка, която си отива. Още по-хубава - като момичето, седнало до леглото на болника и го гледаше с ей такива зелени очи. Затова в стаята влезе септември и въобще не искаше да си тръгва.- Васко, ти си най-гениалното дете – каза момичето, което носеше септември в погледа си.Момчето се опита да се надигне, но лекарството за строшените ребра още не беше подействало. То беше едно твърде лениво, да не кажем лентяй-лекарство, но беше мощно. Нещо като камион, който чака шофьора да го запали.- Какво значи гениално? – попита момчето и се опита да не пъшка. Реброто отново се беше досетило, че е строшено и викаше болката с всичка сила, защото ако нещо не боли, то не е счупено.- Значи, че измисли най-голямата песен за Старо село – обясни Даме Дамянка.Момчето - въпреки болката, която отново бе навирила глава, за да покаже кой командва тук - се надигна и каза:- Тая песен не е за Старо село. За тебе е.Момичето обаче въобще не му повярва.- Даме Дамянке – каза Васко. – Благодаря, че си подстрига косата, за да приличаш на мене. Много си хубава така.Чак тогава лекарството за ребра подейства. Болката изтъня, превърна се в скакалец и отскочи чак на другия баир при един тракторист, който се беше набол с трънче на пръста.", "date": "2019.09.14", "title": "Много искам да си тук: разказ с продължение от Здравка Евтимова"}
{"url": "https://offnews.bg/futbol/v-levski-veche-stiagat-zimna-selektcia-711177.html", "text": "Спортно-техническият щаб на Левски ще разполага със сериозни средства за зимна селекция, твърди \"Тема спорт\". Спортният директор на \"сините\" Ивайло Петков и треньорът Петър Хубчев вече гледат потенциални нови попълнения, които през януари да преминат на \"Герена\".За привличането на футболисти ще отиде голяма част от сумата, получена при продажбата на Давиде Мариани в дубайския Шабаб Ал Ахли.Очаква се Левски да не прави мащабна селекция през зимата. Ще бъдат взети малко на брой играчи, които ще са скъпи и добре проучени. Не се очакват свободни агенти или хора под наем.\"Сините\" не са се отказали и от звездите на Ботев (Пловдив) Тодор Неделев и Кристиан Димитров. \"Тема Спорт\" твърди, че ръководството на Левски е платило повече от 200 хиляди евро, за да привлече нападателя Найджъл Робърта от Камбур. Националът на Кюрасао е един от тримата чужденци, за които бе плащана трансферна сума през лятото.Дени Алар дойде под наем от Рапид (Виена), като в договора му има клауза за откупуванеПреотстъпването и евентуален трансфер ще струват на \"сините\" 300 хиляди евро. Толкова бяха платени и на шведския Хекен за ганаеца Насиру Мохамед.21-годишният Робърта е най-добре представящият се играч от тримата. Нападателят печели битката за титулярно място с Дени Алар на този етап. От началото на сезона има 4 гола.", "date": "2019.09.14", "title": "В Левски вече стягат зимна селекция"}
{"url": "https://offnews.bg/futbol/pismoto-na-bobi-mihajlov-napravi-seriozno-vpechatlenie-na-ostrova-711179.html", "text": "Водещите медии в Англия обърнаха внимание на писмото на президента на БФС Борислав Михайлов във връзка с публичните коментари на селекционера Гарет Саутгейт, който изрази опасение за евентуални прояви на расизъм в София на 14 октомври, когато е двубоят между островитяните и България от евроквалификациите.Саутгейт заяви преди дни, че в отбора обмислят реакция на такива прояви, като не изключи дори прекратяване на мача.Тези притеснения бяха определени от футболната ни централа като безпочвени, неуместни и излишно нагнетяващи обстановката.Изданията на Острова цитират писмото на Михайлов до генералния секретар на УЕФА Теодор Теодоридис и цитират, че в БФС нямат никаква официална информация относно арест на български фен на \"Уембли\" за расистка проява спрямо Рахийм Стърлинг.BBC припомня за наказанията на Левски и Локомотив (Пловдив), които изтърпяха наказания в турнира Лига Европа през лятото.Други медии пък напомнят, че футболистите на Англия на много места са обиждани на расистка основа и този проблем е много голям.ESPN припомня и случая от 2011 година, когато след мача България - Англия (0:3) родната централа бе глобена с 40 000 евро.", "date": "2019.09.14", "title": "Писмото на Боби Михайлов направи сериозно впечатление на Острова"}
{"url": "https://offnews.bg/bojni/sinat-na-dimitar-glavchev-shte-se-bie-za-titla-v-kikboksa-711178.html", "text": "Българският боец Михаил Главчев, който е син на бившия председател на Народното събрание от ГЕРБ Димитър Главчев, ще атакува Интерконтиненталната титла на World Kickboxing and Karate Union (WKU), информира boec.bg.Той ще се изправи в битка за пояса срещу румънеца Валкиу Кристинел в главната битка на бойната гала „Savages Kickboxing“.Мащабното събитие е планирано за 28-ми септември от 19:00 ч. в Двореца на културата и спорта във Варна. Организаторите са заложили още девет срещи в бойната карта.Михаил Главчев е двукратен балкански шампион по кикбокс за аматьори. Боецът в момента води усилена подготовка във Варна и ще опита да вземе първа международна титла при професионалистите.Неговият опонент вече има една титла на организацията WKU, но при аматьорите – Европейски пояс от 2012 г. в категория до 91 килограма. Румънецът има титли на страната си при аматьорите, а визитката при професионалистите е 2 победи и 2 загуби.Световният карате и кикбокс съюз (WKU) e професионална асоциация насочена към смесените бойни изкуства, кикбокс – фул контакт, лайт контакт, пойнтфайтинг, муай тай, карате, кати. Нейните членове са над 19 000 от 50 държави.", "date": "2019.09.14", "title": "Синът на Димитър Главчев ще се бие за титла в кикбокса"}
{"url": "https://offnews.bg/tcarkoven-kalendar/s-krastovden-zapochva-esenta-dnes-cherpiat-krastio-i-krastana-711175.html", "text": "Православната църква отбелязва празника Кръстовден, наричан още Въздвижение на светия Кръст Господен. Днес вярващите отдават почит към кръста, на който Божият син Исус Христос е понесъл страдания, за да изкупи греховете на човечеството.С Кръстовден се отбелязва началото на есента. Денят се нарича още Гроздоберник.Имен ден днес празнуват: Кръстьо, Кръстина, Кръстил, Кръстила, Кръстилена, Кръстена, Кръстан, Кръстана.По традиция на празника Кръстовден започва новата учебна година в Софийската духовна семинария „Свети Йоан Рилски“.Вярва се, че на този ден се е случило чудото с Христовия кръст. Историята разказва, че усърдна помощница на император Константин била майка му Елена, чиято християнска дейност се изразявала в благотворителност на бедните и в построяване на много храмове. Царица Елена в чест на победата на синът цар Константин над Максенций и провъзгласяването му за император на цялата Римска империя решила да построи на Голготския хълм Величествен храм Св. Възкресение Христово. Когато започнали да копаят основите, открили трите кръста – Христовия и на двамата разбойници.И трите кръста много си приличали и кой е на Христа не могли да определят. В това време минавало погребално шествие. Царица Елена спряла шествието и допряла първия и втория кръст до ковчега на покойния младеж. Нищо не се получило. Но когато допряла кръста, на който бил разпнат Иисус Христос, станало чудо: мъртвецът оживял и се изправил. Това чудо зарадвало клетата майчица и сродници, които придружавали погребението и те започнали да прегръщат момчето. Други, които придружавали царица Елена, прегръщали и целували Кръста Господен. Така кръстът от средство за наказание станал средство за спасение.Кръстът станал символ и знаме на християните и с него те побеждавали всяко зло.Оттогава всяка година на 14 септември Светият Кръст се изнасял за поклонение и колкото болни потърсели Божията милост, я получавали, а благоразумни християни решили да разделят Светия Кръст на три части: една част останала в Йерусалим, друга изпратили в Рим и трета част в Константинопол (Цариград). Частта, която дали на Константинополската патриаршия, била сложена в специална ракла, обкована със злато и сребро.След страданията и разпятието Христови кръстът се превръща в жертвен знак на спасението и изкуплението от греха. Той олицетворява жертвената любов, победата над злото, принадлежността към християнството. На този ден църквата извършва поклонение пред Светия и животворящ Кръст Господен. По традиция на Кръстовден се спазва строг пост. Според народния обичай този ден се свързва с края на лятото и началото на есента. Осветява се семето за посев и се започва гроздоберът.", "date": "2019.09.14", "title": "С Кръстовден започва есента, днес черпят Кръстьо и Кръстана"}
{"url": "https://offnews.bg/temida/evangelskite-tcarkvi-se-razgranichiha-ot-obvinenia-v-bludstvo-s-detca-711162.html", "text": "Обединените евангелски църкви в България (ОЕЦ) разпространиха изявление до медиите, в което се разграничават от обвинения в блудство с деца в Сливен британски пастор Даниел Хъл.На 13 септември Окръжната прокуратура в Сливен съобщи, че той е задържан на 72 часа по обвинение в блудство с 4 момчета от града. Според обвинението от януари до 11 септември т. г. той е извършил действия с цел възбуда и удовлетворение на полово желание без съвкупление с четири момчета от Сливен.Мъжът е осъден за педофилия в родината си през 2017 г. и му е забранено да се доближава до непридружени от възрастен деца.\"Заявяваме, че Даниел Ериксън-Хъл не е свещенослужител на никое регистрирано вероизповедание от състава на ОЕЦ - пише Управителният съвет на ОЕЦ в изявление. - Не ни е известно кой и в какво качество го е ръкоположил за духовен работник или го е упълномощил да провежда служби в района на град Сливен. Не сме запознати със случая и не можем да вземем отношение относно религиозните дейности, осъществявани от британския гражданин. Още по-малко можем да обсъждаме личния живот на човек, когото не познаваме.Намираме обаче за абсолютно недопустимо каквото и да е посегателство срещу детската личност. Осъждаме педофилията и я заклеймяваме като тежко престъпление, намерило място в закона именно поради морала, който християнските ценности савдъхновили в обществото ни.\"Оттам подчертават, че \"членуващите в ОЕЦ деноминации поддържат особено висок стандарт при обучаване, разпознаване и ръкополагане на свещенослужители\".", "date": "2019.09.14", "title": "Евангелските църкви се разграничиха от обвинения в блудство с деца в Сливен британски пастор"}
{"url": "https://offnews.bg/zimni/laura-dalmajer-stava-trenior-po-biatlon-711182.html", "text": "Двукратната олимпийска и седемкратна световна шампионка в биатлона Лаура Далмайер ще вземе треньорски лиценз В, който й позволява да води подготовката на професионални спортисти.Бившата суперзвезда вече има лиценз С, даващ й право на работа с любители, но амбициите й са по-големи.\"Това ни радва много. Засега Лаура не е изразила желание да работи във федерацията\", коментира Карин Олдингер, спортен директор на Асоциацията по ски спортове на Германия.Далмайер, която навърши 26 години през миналия месец, се оттегли след края на сезон 2018/2019 след серия от контузии, които й пречиха да остане на най-високо ниво.", "date": "2019.09.14", "title": "Лаура Далмайер става треньор по биатлон"}
{"url": "https://offnews.bg/medii/koj-spria-bnr-chakame-kategorichni-otgovori-istinata-ne-triabva-da-o-711183.html", "text": "\"Категоричното ми мнение е, че този случай трябва да бъде разплетен докрай. Чухме заявленията на ДАНС, на прокуратурата, че ще има пълно разследване на това защо спря ефирът на Българското национално радио за няколко часа, което действително е елемент от националната сигурност. Ще има изслушване в СЕМ, само предварително бих искала да кажа, от всички тези изслушвания да не се получи така, че истината да остане размита в пространството и във времето, тъй като ние, като български граждани, чакаме конкретни и категорични отговори.\"Това заяви вицепрезидентът Илияна Йотова в коментар пред БНР за случилото се през последната седмица в националното радио. Първо ресорът на съдебния репортер Силвия Великова беше отнет с мотив, че тя отразявала едностранчиво темите около избора на нов главен прокурор с единствена номинация досега на Иван Гешев. След това за ден Великова бе уволнена от радиото, а след острата реакция и протест пред Радиото на журналисти от много медии и след обаждане от премиера Борисов тя бе възстановена.Всичко това се случи на фона на безпрецедентно заглушаване на сигнала на програма \"Хоризонт\" на БНР. Вчера от 6 до 11 ч. то звучеше само в интернет, а от радиоприемниците \"звучеше\" тишина. Първото, което чуха радиослушателите след пускането на сигнала, бе песента \"Силвия\" на братя Аргирови. Второто - песента Revolution на The Beatles.Официалният мотив за спирането на \"Хоризонт\" бе \"профилактика\". По закон обаче БНР не може да бъде спирано, защото това застрашава националната сигурност на страната. Именно това сега проверяват ДАНС, СЕМ и Комисията за регулиране на съобщенията. Резултатът от проверката им трябва да бъде оповестен утре.А какви ще са последствията за генералния директор Светослав Костов? Логиката подсказва, че той трябва да понесе отговорност за това, а дали ще се случи - предстои да разберем след края на проверката.Заглушаването на сигнала е едната страна на въпроса - продължи коментара си вицепрезидентът Йотова. \"Другата е посегателството върху български журналист и начинът, по който бе направено. Аз не съм чула до този момент коментар на генералния директор на БНР. Чух известни обяснения и аргументи от директора в оставка на програма \"Хоризонт\". Нито като журналист, нито като гражданин разбрах какви са били тези аргументи\" - подчерта тя.Факт е, че протестиращите пред портите на БНР журналисти от много медии вчера бяха поканени на пресконференция, но пред тях не се изправи генералният директор. Предложението от управата на БНР всеки репортер да имал двойник, за да се осигури плурализъм в отразяването на темите Йотова нарече \"твърде нелепо\".\"Това какво означава това? Че всеки един репортер не отразява действителните събития, а буквално злоупотребява с истината в националния ефир и трябва да има някой, който да го коригира, или пък този някой вече ще влиза с готова втора версия?\" - попита вицепрезидентът и заяви, че това е \"абсолютно несериозно\".\"Става въпрос за обществената медия, за Българското национално радио, което очевидно и естествено е много сериозен информационен източник в нашето публично пространство и за толкова много години е спечелил доверието. Затова всички ние имаме нужда и чакаме тези отговори\" - заяви тя и това отново напомни колко сериозен е проблемът с медийната свобода у нас.", "date": "2019.09.14", "title": "Кой спря БНР? Чакаме категорични отговори, истината не трябва да остане размита"}
{"url": "https://offnews.bg/tenis/grigor-dimitrov-ni-postavi-v-perfektna-pozitcia-za-atp-cup-711184.html", "text": "ATP официално обяви кои са първите 19 страни, които имат място в дебютното издание на ATP Cup през следващата година, информира специализираният сайт TennisKafe.com.България засега не е сред тях, но е в перфектна позиция за класиране, като заслугата за това е на най-добрия ни тенисист Григор Димитров. Той често е упрекван у нас за липса на патриотизъм, тъй като не играе в последно време за купа \"Дейвис\" и пропусна турнира в София, но реално прави повече за тениса ни от всички останали, взети заедно.Новак Джокович, Рафаел Надал и Роджър Федерер гарантират място на страните си, а Анди Мъри също участва с Великобритания, защото има \"защитен ранкинг\". Австралия има \"уайлд кард\", като общо 27 от всички топ 30 тенисисти в света вече имат гарантирано място в турнира.ATP Cup ще се проведе в три австралийски града – Пърт, Сидни и Бризбън, в рамките на 10 дни (3 до 12 януари), като ще служи за подготовка за Australian Open. Регламентът праща в турнира 24 държави, класирани най-напред в ранглистата на ATP според точките, спечелени от техните тенисисти. Първите 18 плюс домакина Австралия, са сигурни.Турнирът има награден фонд на стойност 15 милиона долара и ще носи 750 точки за ранглистата на победителите. При избора на участници се гледа само ранкинга на най-високо класирания състезател от всяка държава.Всеки отбор ще се състои от до петима тенисисти, а всеки сблъсък – от два мача на сингъл и един на двойки. За да бъде в новата ранглиста, всяка страна трябва да разполага с поне двама тенисисти, имащи АТР ранкинг на сингъл и поне още един, който има такъв на сингъл или на двойки.Всяка страна може да играе с максимум петима играчи, а в този случай трима от тях трябва да имат АТР ранкинг. Ако използва четирима тенисисти, то поне двама трябва да имат АТР ранкинг.След като вече са ясни 19-те отбора със сигурно участие, останалите пет имат краен срок до 13 ноември да запазят местата си, когато ще се направи крайното класиране. България остана точно зад чертата и към момента заема 20-о място и е следващата по ред за класиране. Затова трябва да стискаме още по-силно палци на Димитров до тази дата.Страната ни е в изключително изгодната позиция заради феноменалното представяне на Григор Димитров на US Open. Тази седмица водещият ни тенисист направи най-големия скок на играч в топ 100 и се завърна в топ 25 на световната ранглиста.Българинът, който преди началото на US Open бе №78, вече е на 25-ата позиция само на 18 точки от намиращия се пред него Милош Раонич.Всички 24 тима се разделят на шест групи по четири състава. Директните елиминации се играят в Сидни и за тях се класират първите тимове от всяка група и двата отбора с най-много точки на втора позиция.", "date": "2019.09.14", "title": "Григор Димитров ни постави в пeрфектна позиция за ATP Cup"}
{"url": "https://offnews.bg/volejbol/volejbolistite-ni-goniat-klasirane-na-1-8-finalite-na-evro-2019-sresht-711180.html", "text": "Волейболистите от националния отбор излизат тази вечер от 21,45 часа в Монпелие срещу Португалия в третия си двубой от група А на европейското първенство.В досегашните си две срещи българите постигнаха победи с по 3:0 гейма над Гърция и Румъния и успех над иберийците ще ги класира на осминафиналите.По регламент първите четири отбора от всяка предварителна група продължават в елиминациите. В неделя българите почиват, а след това предстоят тежки мачове с фаворитите в нашата група Франция и Италия.На пръв поглед португалците не изглеждат сериозен противник на \"лъвовете\", но именно срещу тях нашият отбор записа срамна загуба през лятото, след като отстъпи с 1:3 в турнира Лигата на нациите.Португалия допусна загуба от Италия с 0:3 в първия си двубой на Евроволей 2019, но вчера почива и запази сили за битката си срещу България.\"Срещу Португалия трябва да излезем с много по-различна мотивация и да играем много по-различен волейбол от този, който показахме днес срещу Румъния на игрището. Няма значение дали сме падали или сме побеждавали срещу тях.Това е Европейско първенство, трябва да го изиграем на 100% и да се стремим към успеха във всеки мач. Излизаме за победа над Португалия\", коментира лидерът на отбора ни Цветан Соколов.", "date": "2019.09.14", "title": "Волейболистите ни гонят класиране на 1/8-финалите на Евро 2019 срещу Португалия"}
{"url": "https://offnews.bg/112/tir-se-zapali-na-magistrala-maritca-bus-se-obarna-na-trakia-711186.html", "text": "За два инцидента на пътя и промени в движението предупреди агенция \"Пътна инфраструктура\".ТИР се е запалил в движение на автомагистрала \"Марица\" в посока ГКПП \"Капитан Андреево\", съобщи АПИ в 10:40 ч. Взривил се товарът, който превозвал. Три екипа пожарникари се борят с огъня.Пламъците обхванали целия камион, който е превозвал спрейове с лак и варели с вещества, чийто състав тепърва ще се изяснява. От високата температура веществата са се взривили. В района на пожара има запалени сухи треви. Предстои анализ в химическа лаборатория, дали запалените вещества са вредни за хората и за околната среда.Заради инцидента движението при 61-ви километър по посока Свиленград бе временно ограничено. То се осъществява по път I-5 Димитровград – Хасково – път I-8 Хасково – Харманли. Трафикът в посока София е без ограничение.Малко по-късно на магистрала \"Тракия\" в посока София се е обърнал бус. Инцидентът е станал в изпреварващата лента, при 13-ти кв на магистралата, посока София. Заради него временно се ограничава движението в изпреварващата лента. Трафикът се осъществява в активната и аварийната лента и се регулира от \"Пътна полиция\".При двата инцидента не са пострадали хора.", "date": "2019.09.14", "title": "ТИР се запали на магистрала Марица, бус се обърна на Тракия"}
{"url": "https://offnews.bg/ikonomika/lokomotiv-44-111-ili-kak-raboti-shemata-za-iztochvane-na-bdzh-711094.html", "text": "OFFNews многократно е обяснявал схемите за източване на БДЖ през последните години - коя от коя по-абсурдни и нагли. Вече сме ви разказвали как се сключват многомилионни договори за застраховки на влакове, които са валидни само докато те стоят заключени вътре в депото и как се дават 4 милиона на фирма, за да пише фактури. Сегашната история, която ще ви опишем, обаче е може би върхът на огромния айсберг от безскрупулност, изяждащ стотици милиони левове всяка година от парите на българските данъкоплатци чрез железниците.За какво иде реч:Колкото и абсурдно да звучи, това е абсолютен факт!Ето предисторията.През юли т. г. държавният железопътен превозвач е стартирал обществена поръчка с № 01605-2019-0015 „Извършване на подемен ремонт /ПР/ на 6 броя електрически локомотиви с №№ 44 109, 44 111, 44 126, 44 197, 45 113 и 45 199”, открита процедура по реда на ЗОП, открита с Решение №19/08.07.2019 г. на Управителя на „БДЖ – Пътнически превози” ЕООД, публикувана в Регистъра на обществени поръчки към АОП с посочения по-горе уникален номер на 11.07.2019 г.В случая иде реч за едни 3 милиона лева без ДДС.В процедурата се включват две компании - румънският жп завод \"Релок\" и компанията \"ЖП Тракция\", която бе фаворит при ремонтните търгове на бившото ръководство на държавните железници, известно като Велко и Владко.И след \"смяната на властта\" в БДЖ обаче новият управител на БДЖ-Пътнически превози Христо Иванов явно бързо се е ориентирал коя е правата вяра. На 3 септември т. г. излиза решение, подписано именно от него, с което поръчката за подемен ремонт на шесте локомотива, отива при вездесъщата \"ЖП Тракция\".Само през последните два месеца БДЖ-Пътнически превози е дала поръчки за подемен ремонт на цели 20 локомотива, разделени в три лота на компанията, чийто шеф е Николай Кръстев. Той е колега на директора на Изпълнителна агенция \"Железопътна администрация\" към транспортното министерство Веселин Василев. Двамата са работили заедно в жп предприятие на бизнесмена Васил Божков. Именно Василев е човекът издал лиценз на \"ЖП Тракция\" да ремонтира локомотиви. И явно след като веднъж колелото се е завъртяло, спирането му по надолнището е трудна работа.Къде обаче е проблемът с въпросната обществена поръчка?По документацията всичко изглежда съвсем нормално и наред. И всъщност много вероятно тя щеше да приключи мирно и тихо, ако просто служители от депото на БДЖ в Горна Оряховица преди броени дни не се бяха похвалили с добра работа, която са са свършили - подемен ремонт на локомотив с номер 44-111. Един от шестте, които са включени в обществената поръчка, за която \"ЖП Тракция\" е класирана за победител и за които ще получи почти 3 милиона лева за ремонт.Още по-странното с тази процедура е, че в жп депото в Горна Оряховица специалистите от държавната компания наистина са положили сериозни усилия. Сменени са части, фаровете, машината е боядисана (само последното отнема около 40 дни работа). Според информацията на OFFNews ремонтът на 44-111 в депото е започнал още преди да бъде обявена обществената поръчка за ремонта през юни.Обясненията на БДЖНа запитване от страна на OFFNews от държавната компания на практика потвърдиха цялата изложена по-горе фактология. Локомотивът 44-111 наистина е току-що е ремонтиран и наистина е включен в заданието на поръчката с победител \"ЖП Тракция\". Обяснението на компанията е, че в самата процедура имало възможност при забавяне посочените пономерно машини да бъдат заменени с други. Също така от БДЖ категорично отричат, че прясно ремонтирания локомотив ще бъде пратен на разходка до депото на частната фирма и да само бъде фактурирана \"свършена работа\".А подобни схеми в БДЖ в никакъв случай не са новост. Интересът да продължат - огромен!", "date": "2019.09.14", "title": "Локомотив 44-111, или как работи схемата за източване на БДЖ"}
{"url": "https://offnews.bg/koloezdene/primozh-roglich-si-osiguri-pobedata-vav-vueltata-711203.html", "text": "Словенецът Примож Роглич (Jumbo Visma) на практика спечели първата си голяма колоездачна обиколка в кариерата, след като запази лидерската си позиция във Вуелтата преди утрешния последен 21-и етап от Фуенлабрада до Мадрид (106,6 км), който ще стартира от 18 часа българско време.Роглич финишира пети под дъжда в днешния 190,4-километров 20-и етап от Аренас де Сан Педро до Платаформа де лос Гредос. Само 16 км от етапа бяха равнинни, а останалите включваха изкачване на пет височини в планините западно от столицата Мадрид, където колоната ще финишира в неделя.Друг словенец - дебютантът в големи турове Тадей Погачар (UAE Team Emirates) поднесе изненадата на деня и след самостоятелна атака удържа убедителна победа с време 5:16:40 часа.Втори на 1.32 минута завърши представителят на домакините Алехандро Валверде (Movistar), следван със същото време от Рафал Майка (Bora-Hansgrohe) и Херман Пернщайнер (Bahrain-Merida).Роглич финишира 9 секунди по-късно, но с общо време от 80:18:54 часа той има аванс от 2.33 минути пред Валверде в генералното класиране. Трети на 2.55 минути излезе 20-годишният Погачар, който измести съотборника на Валверде Найро Кинтана от подиума.\"Това е невероятно. Ще ми трябва време да го осъзная. Стартирах трудно, но с времето видях как всички изпитват трудности от студеното време и дъжда. Атакувах в последното изкачване, защото си казах сега или никога\", коментира щастливият етапен победител Погачар.", "date": "2019.09.14", "title": "Примож Роглич си осигури победата във Вуелтата"}
{"url": "https://offnews.bg/obshtestvo/zlato-srebro-i-bronz-za-balgarskia-otbor-na-balkaniadata-po-informati-711176.html", "text": "Златен, сребърен и бронзов медал спечели българският отбор на Балканиадата по информатиката, провела се от 9-и до 14 септември в гръцката столица Атина, съобщи Сдружението на олимпийските отбори по природни науки.Състезаваха се 55 ученици от 13 страни, а в неофициалното отборно класиране България зае третото място.Освен с медалите, учениците ни се връщат и с почетна грамота. А те са:● Мартин Копчев, 9 клас, ПМГ Габрово - златен медал● Виктор Кожухаров, 10 клас, МГ Русе - сребърен медал● Андон Тодоров, 9 клас, СМГ - бронзов медал● Александър Радославов, 11 клас, СМГ - почетна грамотаРъководители на националния тим по информатика на тазгодишната Балканиада са гл. ас. Емил Келеведжиев (ИМИ-БАН) и Руско Шиков (МГ Ямбол и ОПКОСИС).През август от Международната олимпиада (IOI) в Баку 2019 информатиците нисе завърнаха с един златен, два сребърни и един бронзов медала. От там балканският шампион Мартин Копчев завоюва и сребърен медал, а Виктор Кожухаров бе окичен с бронз.", "date": "2019.09.14", "title": "Злато, сребро и бронз за българския отбор на Балканиадата по информатика в Атина"}
{"url": "https://offnews.bg/sviat/tramp-sinat-na-osama-bin-laden-e-likvidiran-711207.html", "text": "Синът на терориста Осама бин Ладен – Хамза, е унищожен при операция на САЩ, се посочва в изявление на президента Доналд Тръмп, цитирано от Fox News.Пресслужбата на Белия дом разпространи съобщението, в което се казва, че „високопоставеният член на Ал Кайда и син на Осама бин Ладен е бил убит в хода на антитерористичната операция на САЩ в региона на Афганистан и Пакистан“.Тръмп подчертава, че гибелта на бин Ладен – Младши не само ще лиши „Ал Кайда“ от важни лидерски качества и символичната връзка с неговия баща, но и ще подкопае важни оперативни действия на групировката. „Хамза бин Ладен отговаряше за планирането и работата с различните терористични групировки“, уточнява американският президент.Точната дата на ликвидирането на бин Ладен – Младши не е посочена в изявлението. За вероятната му смърт в началото на август съобщи агенция Reuters. Но източникът от администрацията, говорил пред медията, не предостави никаква информация за това къде и кога е умрял Хамза. Тогава Доналд Тръмп отказа коментари.", "date": "2019.09.14", "title": "Тръмп: Синът на Осама бин Ладен е ликвидиран"}
{"url": "https://offnews.bg/sviat/sled-atakite-s-dronove-sauditite-sviha-dobiva-na-petrol-s-50-711206.html", "text": "Саудитска Арабия съкрати наполовина добива на петрол след атаката с 10 дронове по две от съоръженията й, предаде Bloomberg.Компанията Aramco бе принудена да свие добива до 5 млн. барела за денонощие.По-рано днес йеменските бунтовници-хути поеха отговорността за ударите с дроновете по обектите на саудитската нефтена компания, след които възникнаха огромни пожари.Атаките, извършени през нощта срещу 14 септември върху нефтената инфраструктура на страната, са безпрецедентни и показаха нейната беззащитност пред такъв род нападения, макар системата на петролопроводите и портовете да осигурява 10% от световната продукция.Bloomberg отбелязва, че инцидентът на нефтеното находище Абкаяк ще доведе до нестабилност на световните пазари. Абкаяк е „сърцето“ на системата, там петролът се подготвя за прехвърляне на терминалите за поредния експорт.Според източник на агенцията, Aramco се надява бързо да възстанови добива. Saudi Aramco е най-голямата нефтена компания в света за добив на нефт и по размера на запасите. Щаб-квартирата й се намира в Дахран. Правителството на саудитска Арабия притежава 100% от акциите на компанията. През 2018 г. тя стана най-печелившата компания в света.Агенция Reuters е по-предпазлива и само прогнозира, че е възможно добивът да се срине почти наполовина. Специалният посланик на генералния секретар на ООН за Йемен Мартин Грифитс изрази крайно безпокойство след атаката на хутите и призова страните да проявят сдържаност.„Специалният посланик на ООН за Йемен е крайно обезпокоен от атаките с дроновете върху двата най-големи петролни обекти в Саудитска Арабия, за които съобщи „Ансар Аллах“. Тази военна ескалация предивзиква крайна тревога. Специалният посланик призовава страните към сдържаност и да не допускат в бъдеще инциденти, които ще създадат сериозна заплаха за регионалната сигурност, усложняват и без това крехката ситуация и поставят под риск политическия процес, ръководен от ООН“, се посочва в изявлението, цитирано от Reuters.Припомняме, че военният конфликт в Йемен започна през 2014 г. той се разрази между метежниците-хути от движението „Ансар Аллах““ и йеменското правителство, към което през 2015 г. се присъедини арабската коалиция, оглавена от Саудитска Арабия.През август т.г. за 4 дни на сблъсъци в южната част на Йемен – в Аден, загинаха не по-малко от 40 души, 260 бяха ранените. Безредиците бяха провокирани от поддръжниците на сепаратисткия южен Преходен съвет, който завзе президентския дворец и военни бази.", "date": "2019.09.14", "title": "След атаките с дронове саудитите свиха добива на петрол с 50%"}
{"url": "https://offnews.bg/112/avaria-ostavi-polovin-pernik-bez-voda-711185.html", "text": "Поредна авария на главен водопровод остави половин Перник без вода, съобщи БНР. Водоподаването е спряно в централната градска част и 11 от прилежащите ѝ квартали. Вода няма и в град Батановци, както и в 6 от околните села.Два екипа работят по отстраняване на течовете, съобщи управителят на ВиК Иван Витанов.Ръст на авариите отчитат това лято от водоснабдителното дружество, отбелязва националното радио. Само през август в региона те са били 476.Екипите работят на 12-часов график, но едва смогват да отстранят всички течове и нерядко част от тях остават и за следващите дни, заяви Витанов.Водопроводната мрежа е стара и амортизирана, тръбите се пукат, а загубите на вода достигат до 75%, каза той.Честите аварии и увеличеното заради горещините потребление са довели до проблеми с водоснабдяването в цялата област, включително и във високите части на град Перник.В момента водният обем на язовир „Студена” е малко над 9 млн. куб. метра при максимален 25.5 млн. кубика.", "date": "2019.09.14", "title": "Авария остави половин Перник без вода"}
{"url": "https://offnews.bg/obshtestvo/slanchevo-i-toplo-i-dnes-i-v-nedelia-711159.html", "text": "Днес ще бъде слънчево с временни увеличения на облачността, главно над източните райони. Ще духа слаб до умерен вятър: в северозападната половина от страната ще е от север-северозапад, а в югоизточната – от североизток. Ще остане топло с максимални температури между 27° и 32°, прогнозира Националният институт по метеорология и хидрология.В планините ще бъде предимно слънчево. Ще духа умерен до силен вятър от север-североизток. Максимална температура на височина 1200 метра – около 20°, на 2000 метра – около 12°.По Черноморието ще бъде предимно слънчево, след обяд по северното крайбрежие с временни увеличения на облачността. Ще духа слаб до умерен североизточен вятър. Максимални температури на въздуха 27-30°, температурата на морската вода е около 25°. Вълнението на морето ще бъде 2-3 бала.Днес слънцето изгрява в 7:05 часа и ще залезе в 19:39 часа.В неделя ще преобладава слънчево време. В неделя в Западна България вятърът ще отслабне, в котловините ще стихне, а в Източна ще бъде от североизток, с него за кратко ще нахлуе хладен въздух и в неделя дневните температури ще са по-ниски, в по-голямата част от страната – под 30°. Облачността временно ще се увеличи, но вероятността за валежи е малка.", "date": "2019.09.14", "title": "Слънчево и топло и днес, и в неделя"}
{"url": "https://offnews.bg/medii/mvr-mikrofonat-e-vash-chakame-otgovori-711208.html", "text": "В петък фоторепортерът от Клуб Z Веселин Боришев бе задържан от полицаи в градинката до хотел „Рила“ в София, докато ги заснемаше с телефона си.После прекара нощта в ареста на Първо районно управление на МВР, а в събота бе изправен пред съда и оправдан.В разговор с OFFNews той и адвокатът му Николай Хаджигенов уточниха, че арестът е станал по силата на Указа за дребно хулиганство.По този повод в събота вечерта екипът ни изпрати въпроси до пресцентъра на МВР и очаква отговори. Ето и въпросите: -Какво е основанието спрямо фоторепортера Веселин Боришев да бъде приложен Указът за дребното хулиганство и той да бъде отведен в ареста на Първо районно управление на МВР?-Има ли достатъчно доказателства за проявата на дребно хулиганство от негова страна?-Има ли забрана за заснемане на длъжностни лица от ведомството в процеса им на работа? Необходимо или задължително ли е репортерите да искат специалното им позволение за това?-Кое е наложило Боришев да престои в ареста през нощта – физическа или вербална агресия от негова страна спрямо служителите на реда, или спрямо публично имущество?-Ще бъде ли извършена вътрешна проверка по случая и ако се установи прекомерна употреба на власт, ще има ли наказания и какви?\"Този указ, който е от 1963 г., продължава да служи за разправа с неудобните. Въпреки многократните усилия през годините той да отпадне, това не се случва. Полицията продължава да го използва като наказателна мярка\", коментира адвокат Хаджигенов, цитиран от ClubZ.Очевидно е настъпило времето за дебат по въпроса за указа, а и по горните питания, отговори на които очаква не само екипът на OFFNews.", "date": "2019.09.14", "title": "МВР, микрофонът е ваш, чакаме отговори"}
