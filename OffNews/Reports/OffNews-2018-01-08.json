{"url": "https://offnews.bg/medii/gardian-ubijstvo-posred-bial-den-v-naj-korumpiranata-strana-v-es-672514.html", "text": "И британският всекидневник Гардиън публикува информация за убийството на бизнесмена Петър Христов. Собственикът на една от най-големите млекопроизводителни фирми е убит посред бял ден пред офиса си в София, пише вестникът.От Гардиън цитират български медии, които посочват, че убитият Петър Христов е близък до елита на ГЕРБ. Вестникът отбелязва още, че убийството се случва по време на строг контрол от Брюксел, откъдето критикуват България за това, че е свършила твърде малко в борбата с организираната престъпност и корупцията. ", "date": "2018.01.08", "title": "Гардиън: Убийство посред бял ден в най-корумпираната страна в ЕС"}
{"url": "https://offnews.bg/futbol/futbolist-na-ludogoretc-arestuvan-za-sbivane-v-holandia-672523.html", "text": "Холандският футболист на Лудогорец Върджил Мисиджан е бил арестуван и после освободен от местната полиция. Причината е, че нападателят е разследван заради побой на паркинг в Розендал.Инцидентът се е случил в петък, а потърпевшият е 68-годишен мъж, който е в болница със счупен глезен и контузии на лакътя.Адвокатът на Мисиджан Ноортйе Лут потвърди за инцидента пред местните медии, твърдейки, че неговият клиент е действал при самозащита. \"Има криминално разследване, чийто обект е моят клиент.Разследването не е приключило. Мога само да кажа, че има няколко свидетелски показания, които показват, че моят клиент е действал при самозащита\".Скандалът е станал заради неправилно паркиране на Мисиджан, който е блокирал пътя на семейство Ван Акелен към двора им. В резултат 68-годишният Рон ван Акелен е направил забележка на Мисиджан за паркирания автомобил, който към момента вече е бил преместен от приятел на футболиста. Според въпросния приятел, жертвата пръв е избутал Мисиджан и е отправил обиди на расистка основа към него.Жена му Ени обаче отрича това: \"Съпругът ми помоли шофьора да премести колата си. Извършителят даде очилата си на своя приятел и събори Рон на земята. И то при положение, че има сърдечни проблеми. Съпругът ми не го е провокирал.\"Съпругата показа и снимка на глезена на мъжа си. \"Лекарите бяха шокирани. Извършителят трябва да е знаел точно какво прави. Било е професионално направено. Съпругът ми има мебелен магазин от 1974 година. Той е под къщата до входа на комплекса. Автомобилът ни е отзад. Трябва да минеш през портата, за да излезеш.Няколко души използват изхода, но за жалост често се случва хората да паркират автомобилите си отпред. Това се случи в петък вечер. Видях и веднага обясних от прозореца, че съпругът ми трябва да мине оттам. Но шофьорът каза, че ще отнеме само две минути и отказа да премести колата.\"След мелето полицията е арестувала Мисиджан, който е разпитан и после освободен. “Изслушахме го и след това го освободихме\", обяви говорител на полицията.Мисиджан ще трябва да се яви пред съда на 30 март.", "date": "2018.01.08", "title": "Футболист на Лудогорец арестуван за сбиване в Холандия"}
{"url": "https://offnews.bg/obshtestvo/kabinetat-dava-10-mln-i-nova-sgrada-na-su-protesti-niama-da-ima-672517.html", "text": "Правителството ще отпусне 10 милиона лева на Софийския университет и ще му даде сграда в замяна на отнетата на бул. \"Ал. Стамболийски\". За това се договориха министрите на образованието и на финансите - Красимир Вълчев и Владислав Горанов, днес на среща с ректора на СУ проф. Анастас Герджиков и Съвета на деканите на Алма матер.Сградата е на бул. \"Черни връх\" и преди в нея се помещаваше Професионалната гимназия по облекло. В нея ще се провежда предклиничното обучение на студентите по медицина от Медицинския факултет на СУ.След срещата, започнала в 16 ч. и продължила около час в аулата на Ректората, стана ясно, че ръководството на Университета е доволно от обещанията и няма да започне протести след 22 януари. С такива заплаши Академичният съвет на СУ миналата сряда, ако правителството не изпълни 6 искания, включващи 15 млн. лева за спешни нужди от ремонти и посрещане на 130-ата годишнина, още пари за капиталови разходи, за Университетската библиотека.Ще бъде решен и проблемът с достъпа до научните бази на Elsevier и SCOPUS, увери министър Вълчев.Въпреки че обещаното не покрива напълно исканията, ректорът демонстрира задоволство.На Академичен съвет през декември проф. Герджиков определи решението за отнемането на сградата на \"Стамболийски\" като позорно, на извънредно заседание на Съвета на 3 януари той се съгласи, че трябва да се протестира и заяви, че това е \"поредното стратегически погрешно решение на правителството\".Днес тонът му бе различен: заяви, че през цялото време е бил убеден и е твърдял, че става въпрос за нарушена комуникация, че правителството никога не е отнемало сграда на СУ и че двете правителства на Бойко Борисов движат реформата в образованието в правилната посока.Предстои договорката да бъде утвърдена от Министерския съвет в сряда, тогава ще стане ясно и как ще бъдат разпределени парите, които ще бъдат отпуснати.", "date": "2018.01.08", "title": "Кабинетът дава 10 млн. и нова сграда на СУ, протести няма да има"}
{"url": "https://offnews.bg/analizi/18-vazhni-neshta-za-sveta-i-balgaria-v-nachaloto-na-2018-g-672525.html", "text": "1. Война зад ъгълаНе е направена решителна крачка към мир и успокояване на напрежението по света. Вече има структурна несигурност.През 2016 г. „вятърът на промените” по света задуха със сила, която напомни за 1989-а. През 2017 г. е налице и резултатът от глобалната динамика: живеем във все по-несигурен свят.Международното напрежение расте до критичен предел. Никога досега след Втората световна война светът не е бил толкова близо до нов военен сблъсък с непредвидими и катастрофални последици.2. Към многополюсен свят и консолидиране на НеЗападаПрез 2016 г. светът направи решаваща крачка към многополюсна констелация. А през 2017 г. беше направена още една крачка в същата насока.Свидетели сме на нова фаза на глобализация. Има възход на незападния свят, а общата тенденция е към глобална мултиполярност.Влизането на Индия и Пакистан в Шанхайската организация за сътрудничество е нова стъпка към консолидирането на незападна позиция към глобализацията.Продължаващото разбирателство между Русия и Китай е важен факт за света като цяло и влиза в противоречие с американското стратегическо мислене от времето на Кисинджър, според което разделянето на Русия от Китай е ключова предпоставка за реализация на ефективно глобално могъщество.Ето защо идва часът на Изтока. Получава се парадокс: глобализацията тръгна като западен процес и беше призвана да събори границите пред Запада. Но сега реално ги събаря за Изтока.Конкуренцията на САЩ с Китай добива водеща роля.3. Разделен ЗападСериозни са вътрешните разделения в западния свят – както вътре в глобалния лидер САЩ, така и между САЩ и неговите традиционни европейски съюзници.Огласените от Тръмп намерения за преразглеждане на американските гаранции за европейската сигурност чрез НАТО формираха нагласа, изразена ясно от германския канцлер Ангела Меркел: „Трябва да разчитаме на себе си“.4. Близкият Изток и кутията на ПандораВ Близкия Изток (а донякъде и в Северна Африка) трудно контролируем процес на промяна на границите може да отвори кутията на Пандора.В Близкия изток убеждението, че Вашингтон насърчава кюрдите в амбицията им за собствена държава допълнително дистанцира от САЩ близкоизточни държави. САЩ дори се разминават с обичайния си партньор Великобритания, която в своята политика все повече залага и на Китай, и на Турция, и не приема негласната подкрепа на Вашингтон за кюрдите в Близкия Изток.5. Демонтиран Обама, укрепен ТръмпВ международно отношение всички носещи колони на политиката на Обама (с изключение на противопоставянето с Русия) на практика са вече демонтирани: „размразяването“ с Куба и Иран, „охлаждането“ с Израел, споразумението за климата, твърдата подкрепа за сирийските бунтовници, приоритизирането на Украйна и Кавказ, мъчителния стремеж към търговските споразумения ТПТИ и ТТП.Без да отрича пазарните устои на глобализацията, консервативната вълна, която днес залива западния свят, е реакция срещу глобализацията. И явно САЩ вече намират ролята си в глобализацията по друг начин – прилича повече на американско оттегляне от глобализиращия се свят.6. Часът на Русия?Войната в Сирия, напълно възстановените руско-турските отношения, сближаването на Турция с Иран, немислимо допреди няколко години - това са все успехи за руската външнополитическа амбиция.За първи път от времената на Ануар Садат е налице „обръщане“ на Египет към Русия, разкриващо за руснаците нови възможности в Северна Африка и в частност в Либия.Русия заиграва сериозна роля в Близкия Изток. Там Западът като че ли губи. Но пък на Балканите именно Западът печели сега, а Русия отстъпва.7. Но може би по-скоро – часът на КитайСкорошният конгрес на Китайската комунистическа партия утвърди националната и глобалната стратегия, еднозначно укрепи властта на Си Дзинпин и демонстрира единство, туширащо подозренията за нарастващи регионални противоречия.Проектът „Един пояс – един път“ получава реални финансови и икономически измерения, а политическото му изражение, форматът „16+1“, все повече разширява китайското отваряне към Източна Европа.Един прост пример за нарасналата амбиция на Китай: военните маневри на Китай в Джибути бяха възприети като нормално присъствие на една глобална сила в горещ район на света.8. Европа отново източна и западна. Или консервативна и либералнаВ идеологически план разделението в ЕС добива вида консерватизъм-либерализъм. В геополитически план то се вписва в разделението Източна Европа – Западна Европа.Източна Европа, доминирана от силна консервативна вълна, е и все по-ангажирана с американската политика – не само военно (чрез засилващото се присъствие на НАТО), но и икономически (чрез опитите за енергийно обвързване по оста Север–Юг), по начин, който напомня позабравената доктрина за „Нова Европа“ от времената на Буш–Ръмсфелд.На Запад, където либералната линия господства, зейват консервативни „пробиви“, които са свидетелство, че изборните победи над популизма и национализма са далеч от окончателни.9. Системните партии се радикализират, радикалните – влизат в систематаВ Западна Европа системните партии постепенно усвояват национализма и консерватизма, докато в Източна – консервативните и националистическите все повече придобиват системност.Традиционната десница все повече се обръща към национализма. Това е третият етап в нейното следвоенно развитие – след линията на социално пазарно стопанство от 50-те години и неолибералния обрат от 80-те. Националистическо-консервативната ревизия е съпоставима по обхват с предишните, макар да не отрича неолибералните постулати в икономиката.10. Западните Балкани – разликата между немския и англосаксонския подход и къде сме ниеДокато германската визия за Западните Балкани, въплътена в Берлинския процес, предвижда бавно и постепенно усилване на вътрешнорегионалната икономическа и политическа интеграция, то на дневен ред идва много по-отчетливото англосаксонско схващане за ускорена интеграция на региона, първо в НАТО, а бързо след това и в ЕС, като противодействие на руското влияние.Това диктува и натиска над Сърбия да се „самоопредели“, и усложненото положение с Република Сръбска в Босна. Същевременно Германия продължава да излъчва сигнали, че интеграционният процес е преждевременен при наличие на твърде много нерешени проблеми между отделните държави.На този фон решението на България да обяви предстоящото си европредседателство за „балканско“ е доста смел ход, който предполага много ясна рамка на политическите процеси в Западните Балкани, преодоляваща при всички случаи резервите на едни и съпротивата на други играчи.11. България: многопосочна калимераБългария налучка политическа линия, която може да се нарече „многостранна калимера” – добри отношения с всички, близки и далечни; и с глобалния лидер САЩ, и с неговите конкуренти; и с ЕС, и с Турция; и със Саудитска Арабия, и с Катар...Налице са несъмнени постижения като договора с Македония и четиристранния диалог България, Сърбия, Гърция, Румъния.В същото време основни приоритети – като влизането в Шенген, чакалнята на еврозоната и излизането от мониторинговия механизъм – остават само в перспектива.12. Непосилната лекота на председателствотоПред страната ни се очертава нелека задача. България трябва да участва пълноценно и убедително в решения, засягащи: бъдещите отношения на ЕС с Великобритания, сценариите за засилена интеграция и вишеградските алтернативи, конфронтацията между Брюксел и Варшава, идеите за нови миграционни регулации и нов курс към Русия, рисковете от неглижиране на споразумението между Анкара и ЕС, офертите към Западните Балкани, бюджетната рамка и кохезионната политика за следващия програмен период.Нито едно решение не е предзададено като резултат. Решенията ще имат непосредствен ефект и върху ролята на България в ЕС, и върху легитимността на самото управление. Всякакви прогнози за стабилността на мнозинството след юни 2018 г. са преждевременни.13. (Почти) пълна консервативната победа в БългарияВ България укрепват консервативните тенденции за сметка на либералните. Приоритет е стабилността, а не реформата.Пародокс: българите ценят „стабилността“, но промяната на „статуквото“ остава първостепенно очакване на същите тези българи.Няма голяма политическа сила, която да отстоява либерални политики и послания, с частичното изключение на ДПС, което обаче ги свежда до проблема за човешките права. И ГЕРБ, и БСП заемат по-консервативни ниши (при ГЕРБ дори консервативната ценност на стабилността се превърна в самоцел).Изчакващият Слави Трифонов също не излъчва либерални послания. Либералите са в извънпарламентарната опозиция.14. Пълзяща концентрация на власт у насПълзящата концентрация на власт при ГЕРБ продължава. Систематично биват изтласквани политически и бизнес алтернативи на формирания в последните години властови модел.В това отношение ролята на Цветан Цветанов е ключова, не просто като на практика едноличен лидер на парламентарната група на ГЕРБ, но и като началник на местните структури.Пресилено е да се говори за сблъсък между Борисов и Цветанов – и двамата в твърде голяма степен зависят един от друг. С няколко действия през годината обаче съвсем ясно пролича, че срещу Борисов вътрешна опозиция няма, но и думата му във вътрешнопартийните дела вече не се разглежда като „последна“.Срещу този модел засега застава Румен Радев – опитвайки се и да бъде опонент, и да остава равноотдалечен. Задачата не е лека.15. Новата стара стратегия на ГЕРБНовата стратегия на ГЕРБ донякъде напомня курса от 2009 г. – едновременна битка и със старата десница, и със старата левица, под знамето на намерения за ревизия на прехода.Макар да представляват съвсем отделни и независими случаи, „Каолин“ и „Техноимпекс“ са огледални образи на линията на ГЕРБ – компрометиране на дясното (чрез медийната му емблема Иво Прокопиев) и на лявото (чрез лидера му Корнелия Нинова), все заради прегрешения от прехода.Рискът на тези действия отново може да се илюстрира с пример от миналото – как през 2013 г. и леви, и десни отговориха на ГЕРБ: „Вие ревизирахте не прехода, а демокрацията“.16. БСП: „алтернатива на властта“ или „алтернатива на модела“?Екипът на Нинова успешно принуди ГЕРБ да влезе във всекидневен режим на обяснения и оправдания, а също стъпи на терен, който по-рано бе „запазена марка“ за старата десница и на който ГЕРБ се чувстват уязвими – върховенството на правото и борбата с корупцията.Категоричната опозиционност на БСП е плюс, който на фона на двусмисленото поведение на ДПС или „Воля“ превръща БСП в единствена реална парламентарна алтернатива на управляващите. Независимо от това, остават убежденията, че по немалко сектори на управлението разминаванията между ГЕРБ и БСП са по-скоро ограничени.Затова и най-сложна и проблематична ще е за БСП крачката от „алтернатива на властта“ към „алтернатива на модела“.17. Патриотите – предимствата на парадокситеКаракачанов, Симеонов и Сидеров запазват много от своите противоречия (видими и на управленско равнище), но най-важното за тях беше да не си пречат взаимно и да се насочат в отделни писти. Успяват.Най-оспорваният член на правителството, Валери Симеонов, парадоксално се оказа и най-полезен за тях - защото със своето непремерено и крайно говорене поддържа представа за радикалност и несистемност, макар повечето му усилия да постигне нещо отвъд декларациите в крайна сметка не стигат далеч.А най-големият враг на Патриотите, ДПС, което всекидневно ги атакува вътре и извън страната, отново парадоксално им прави и най-голямата услуга, защото ги легитимира в управлението според принципа „против волята на ДПС“.18. ДПС – опасностите на затоплянетоБитката с ДОСТ беше най-голямото изпитание за ДПС от много години насам и, може да се каже, успешно преодоляно.Както при националистическата коалиция националистическият патос намалява, при антиердогановската партия ДПС значението на отношенията с Ердоган расте. За да бъде единна политическа сила, ДПС не може да пребивава прекалено дълго в конфликт с Турция.Знаците за „затопляне“ откъм Анкара обаче крият опасност от външно овладяване.", "date": "2018.01.08", "title": "18 важни неща за света и България в началото на 2018 г."}
{"url": "https://offnews.bg/sviat/tereza-mej-obiavi-rokadi-v-britanskoto-pravitelstvo-672524.html", "text": "Британският премиер Тереза Мей започна днес да внася промени в правителството си.Промените стават факт преди началото на следващата фаза на преговорите за Брекзит.Министрите, които са на първа линия в преговорите между Лондон и Брюксел, запазиха постовете си. Това са министърът на финансите Филип Хамънд, министърът на външните работи Борис Джонсън, министърът за Брекзит Дейвид Дейвис и министърката на вътрешните работи Амбър Ръд, съобщи Франс прес, цитирана от БТА.Промените обаче започнаха с гаф на торите. Те обявиха в акаунта си в Туитър, че министърът на транспорта Крис Грейлинг застава начело на Консервативната партия. Впоследствие обаче торите изтриха туита си. В действителност се оказа, че 46-годишният Брандън Луис е назначен за председател на Консервативната партия и за държавен секретар без портфейл в кабинета. Той заменя на висшия партиен пост досегашния председател Патрик Маклохлин. Брандън Луис преди това заемаше поста на държавен секретар по въпросите на имиграцията. Британският министър за Северна Ирландия Джеймс Броукъншайър подаде оставка днес поради здравословни причини. Тази новина дойде година след падането на правителството в тази британска провинция, която оттогава не успя да сформира нов кабинет. Нов министър за Северна Ирландия все още не е обявен.Днес и утре се очакват нови номинации в кабинета на Мей.Първите оставки в кабинета на Мей бяха направени още в края на миналата година. През декември първият вицепремиерът Деймиън Грийн бе принуден да подаде оставка, след като призна, че излъгал относно порнографски снимки, открити в компютъра му в парламента.Грийн стана третият министър, напуснал кабинета на Мей за няколко седмици. Първо оставка подаде министърът на отбраната Майкъл Фалън заради скандал за сексуално посегателство. На негово място бе назначен Гавин Уилямсън После остава подаде държавният секретар на международното развитие Прити Пател, водила паралелна дипломация с Израел. На нейно място трябваше да бъде назначен настоящият министър на здравеопазването Джереми Хънт, но това бе оспорено заради кризата, която сега преживява националната здравна система, която не успява да се справи с многото пациенти в разгара на изключително студената зима.На мястото на Деймиън Грийн пък днес бе назначен Дейвид Лидингтън, който подобно на Грийн ще подпомага работата на Тереза Мей. Лидингтън става бъде държавен секретар в офиса на кабинета, но за разлика от Грийн няма да носи титлата първи вицепремиер.Новото правителство трябва бързо да дефинира позицията си преди следващата фаза на преговорите с Брюксел, която ще започне още този месец. Разговорите ще касаят преходния период, а през март ще бъдат фокусирани и върху бъдещите търговски отношения на Великобритания и ЕС.Според британските медии е възможно Тереза Мей да създаде и нов министерски пост, а новият министър ще се занимава с подготовката за евентуална липса на финално споразумение с Брюксел. ", "date": "2018.01.08", "title": "Тереза Мей обяви рокади в британското правителство"}
{"url": "https://offnews.bg/obshtestvo/ekspert-ubijstvoto-na-petar-hristov-e-prerazpredelenie-na-biznes-teri-672527.html", "text": "Убийството на бизнесмена Петър Христов е поредното за преразпределение на бизнес територии. Това заяви в интервю за \"Фокус\" проф. Николай Радулов, водещ експерт на националната сигурност по повод убийството  на бизнесмена. Христов беше застрелян с осем куршума пред офиса си тази сутрин и по-късно почина в болница. По думите му убийството на моделиера Александър Антов, извършено на 9 януари 2016 година, пък е било знаково за процеса - как ще се преразпределя вече натрупаният легализиран, съществуващ и уважаван капитал преди спирането на еврофондовете през 2020 година.Радулов подчерта, че тези убийства нямат за цел да ударят държавата, но я улучват, защото тя е дискредитирана от случващото се. \"Сега, с намаляване на евросредствата, защото те не са безкрайни, ще има преразпределение на съществуващите пари. Средствата, с които ще могат да оперират такъв тип хора, ще бъдат доста ограничени в рамките на държавния бюджет и битката за всяка поръчка ще бъде много люта. Така че, познавайки нашата действителност и виждайки как МВР се разглобява на съставните си части, според мен най-лошото още не е дошло\", смята експертът.\"Първият изстрел\" по този капитал беше по моделиера Антов – КРИБ тогава даде ултиматум на правителството да разкрие убиеца, съответните служби декларираха, че са по следите му, но нищо не се случи – нито КРИБ продължи с протестите си, нито убиецът беше намерен. И едно друго съмнение, което съществува в хората – сегашният закон за борба с корупцията изглежда като инструмент за преразпределяне на средствата\", коментира той.Според него проблемът на криминалните и специалните служби у нас е липсата на агентура. Експертът опроверга данните, че през последните години агентурата се е удвоила и дори утроила, като уточни, че всъщност се е разпределила върху два пъти по-малко хора.Той предупреди още от опасността от радикализация заради безсилието на МВР да събере доказателства при такива случаи. ", "date": "2018.01.08", "title": "Експерт: Убийството на Петър Христов е преразпределение на бизнес територии"}
{"url": "https://offnews.bg/politika/petar-stoianov-patriotite-mogat-da-pomognat-za-otnosheniata-s-turtc-672518.html", "text": "Това правителство може да направи още за подобряването на отношенията с Турция. Парадоксално, смятам, че присъствието на \"Обединените патриоти\" във властта може да спомогне за това, защото те са тези, които могат да си позволят по-неординерни, по-оригинални решения. Това заяви пред bTV президентът (2007 – 2012) Петър Стоянов. \"Отношенията на България с Турция винаги са били и ще бъдат в центъра на българската демокрация. Ако не са, значи тя прави много голяма грешка\", подчерта Стоянов.\"В политиката ни и с Турция трябва да бъдем освободени от емоциите, трябва да има много повече рационализъм и отговорност пред националната съдба и интереси. Това, което правим днес, може да го сърбат или да се наслаждават на плодовете българските политици след 50 години\", категоричен е Стоянов. По думите му е очевиден стремежът на турския президент Реджеп Ердоган да подобри отношенията си с ЕС Петър Стоянов коментира и въпроса за публикациите в западни медии за корупцията в България. Според него няма никакво значение какво пишат тези медии, защото да гледаме какво пише в тях е комплекс за малоценност. Значение има какво мислим ние за нашето дередже, за корупцията, за състоянието на съдебната система, категоричен е той. По думите му у нас се \"лашкаме между еуфория и крайна меланхолия\", а вместо това трябва \"да намерим своята идентичност, да има балансираност в действията ни, да намерим своето самочувствие и да не загубим рецепторите си за чувствителност\".", "date": "2018.01.08", "title": "Петър Стоянов: 'Патриотите' могат да помогнат за отношенията с Турция"}
{"url": "https://offnews.bg/sviat/20-atentata-sa-osueteni-vav-frantcia-prez-2017-g-672529.html", "text": "Двайсет атентата са били осуетени във Франция през 2017 г., обяви френският вътрешен министър Жерар Колон в интервю за в. \"Прогре\", цитиран от Франс прес и БТА.През ноември от министерството публикуваха данни, според които дотогава са били осуетени 13 атентата. Жерар Колон обаче не посочи подробности за новите 7 осуетени атентата. \"Трябва да бъдем бдителни навсякъде. Днес няма територия, за която можем да кажем, че рискът е несъществуващ\", каза той.Новината идва в момент, в който Франция си спомня за жертвите на атентат срещу редакцията на сатиричното издание \"Шарли ебдо\" и на нападението срещу еврейския супермаркет в Париж. Двете атаки станаха съответно на 7 и 9 януари 2015 г.На 13 ноември същата година 130 души бяха убити в серия от атентати в Париж, извършени от последователи на \"Ислямска държава\".През 2017 г. за две атаки във Франция отговорност пое ИДИЛ - на 20 април на \"Шан-з-Елизе\" в Париж и на 1 октомври на гарата \"Сен Шарл\" в Марсилия. В тях загинаха трима души.", "date": "2018.01.08", "title": "20 атентата са осуетени във Франция през 2017 г."}
{"url": "https://offnews.bg/politika/joncheva-pokaza-nov-propadnal-uchastak-ot-ogradata-po-granitcata-s-tur-672520.html", "text": "Депутатът от БСП Елена Йончева показа нов пропаднал участък от оградата по границата с Турция. „Днес, 8.01.2018 г. в района на Малко Търново - паднала ограда. Налага се да документирам събитието с днешни вестници, за да удостоверя достоверността му”, написа Йончева във Фейсбук.„Преградното съоръжение е не само неефективно, но продължава да пропада. Напомням, че съоръжението не е построено според заданието на МВР от 14.01.2015 г. На 20.11.2015 г. Главна дирекция \"Гранична полиция\" дава правото на областните управители на Ямбол, Хасково и Бургас да променят проекта за ограда. Предоставеното право на областните управители да променят техническите параметри е направено с една единствена цел - корупция\", твърди Йончева.Според нея за съоръжението са дадени близо 1 млн. лв. на линеен километър. По думите и докладът на Главния инспекторат на МС от април 2017 г., изготвен във връзка с граничното съоръжение, констатира фрапиращи нарушения.В доклада се казва, че даденото указание на Гранична полиция не кореспондира с утвърденото от Министъра на вътрешните работи задание за проектирането на съоръжението, по което областните управители вече са сключили договори за изграждането на съоръжението и обслужващия път. Нещо повече – съгласно утвърдените проекти от представените документи и наличната в тях информация, проверяващият екип не е могъл да установи, на редица места, типа на изграденото съоръжение – едноредово или двуредово.Абсурдно е проверяващият екип на Главния инспекторат на МС да отиде със специална задача да провери дали има изградена ограда и от какъв тип е – и да не може, след проверка, да отговори на този въпрос”, пише още народният представител.", "date": "2018.01.08", "title": "Йончева показа нов пропаднал участък от оградата по границата с Турция"}
{"url": "https://offnews.bg/sviat/sasht-dadoha-na-salvadortcite-18-mesetca-da-poluchat-statut-ili-da-si-672521.html", "text": "САЩ ще спрат да предоставят специална закрила на имигрантите от Салвадор на 9 септември 2019 г.Министърката на вътрешната сигурност Кирстен Нилсен реши да премахне временния статут на закрила, създаден след опустошителното земетресение в Салвадор през 2001 г., позволил на 200 000 салвадорски имигранти да останат в САЩ.Така тези имигранти имат 18 месеца да потърсят друг имигрантски статут или да се завърнат в родината си. Според министерството 18-месечният период е достатъчен за прехода, като в същото време Салвадор ще има достатъчно време да се подготви за демографската промяна. През последната година американското правителство бе изправено пред редица крайни срокове за вземане на решения дали да премахне закрилата, предоставяна от САЩ на имигранти, чиито родни страни са пострадали от бедствия, отбелязва Ройтерс, цитирана от БТА. Салвадорците са най-голямата група с временен статут на закрила в САЩ, следвани от хондурасците, които са около три пъти по-малко на брой и могат да загубят своя статут на закрила по-късно тази година.Хаитянците и никарагуанците ще загубят своя статут на закрила през 2019 г. Статутът на закрила на имигрантите от Южен Судан беше удължен до май 2019 г.", "date": "2018.01.08", "title": "САЩ дадоха на салвадорците 18 месеца да получат статут или да си отидат"}
{"url": "https://offnews.bg/sviat/pozhar-v-tramp-tauar-v-manhatan-672507.html", "text": "Пожар се е разразил в една от сградите на президента на САЩ Доналд Тръмп - \"Тръмп тауър\" в Манхатън. Говорител на полицейския участък в Ню Йорк заяви, че властите са получили сигнал за пожар на покрива на сградата около 7:30 часа, предават световните информационни агенции.Няма евакуирани и никой не е ранен. На място има екипи на пожарната, които гасят пламъците.Президентът на САЩ в момента е във Вашингтон.", "date": "2018.01.08", "title": "Пожар в 'Тръмп тауър' в Манхатън"}
{"url": "https://offnews.bg/obshtestvo/ubitiat-hristov-stanal-diado-predi-3-mesetca-hodel-bez-ohrana-672509.html", "text": "Публично разстреляният по-рано днес Петър Христов не е използвал охрана, разчитал е само на шофьора си. Това разказa източник на OFFNews.Убитият не е получавал заплахи досега.Преди 3 месеца Христов станал дядо. Неговата дъщеря родила момче, което кръстила също Петър. Същото име носи и синът на собственикът на млечната компания \"Лактима\". Убитият в софийския кв. \"Манастирски ливади\" бизнесмен Петър Христов е спряган за изключително близък до ГЕРБ. Фирмите, които е управлявал, го свързват на практика с целия елит на партията: Бойко Борисов, Цветан Цветанов, Йорданка Фандъкова, Цецка Цачева и др. Основната фирма, с която се свързва името на бизнесмена, е приватизираната през втората половина на 90-те г. \"Лактима\".От публикация на вестник Капитал става ясно още, че Христов е предвиждал да построи изцяло ново предприятие, което да бъде най-модерното за производство на сирена и кашкавали в България. Изграждането на завода се очаквало да стартира в началото на 2018 г. и да приключи в рамките на година, като предвидената инвестиция надхвърляла 10 млн. лв.Името на Христов става известно при учредяването на партия ГЕРБ през 2008 година и малко по-късно, след като стана благодетел на Мануела Горсова - момичето, което беше прегазено от олимпийския шампион по фигурно пързаляне Максим Стависки.", "date": "2018.01.08", "title": "Убитият Христов станал дядо преди 3 месеца, ходел без охрана"}
{"url": "https://offnews.bg/kultura/pochina-vokalat-i-saosnovatel-na-mudi-blus-rej-tomas-672511.html", "text": "Почина вокалистът и един от основателите на рок групата „Муди блус“ - Рей Томас. В изявление на неговата звукозаписна компания, цитирана от Франс прес, се пише, че Томас е починал в четвъртък в дома си в Съри, Великобритания. Преди 4 години певецът обяви на личния си сайт, че страда от рак на простатата.„Ние сме дълбоко опечалени от смъртта му. Ще ни липсва неговата човешка топлота, хуморът и добротата му. За нас бе привилегия да го познаваме и да работим с него“, казаха още от компанията.Рей Томас става известен в края на 60-те години, когато, заедно с Майк Пиндър, Дени Лейн, Греъм Едж и Клинт Уоруик създава рок групата „Муди блус“. Освен, че постига световен успех с групата, се реализира отлично и със самостоятелните си албуми.", "date": "2018.01.08", "title": "Почина вокалът и съосновател на 'Муди блус' Рей Томас"}
{"url": "https://offnews.bg/112/ubitiat-petar-hristov-pomognal-za-razkrivaneto-na-naglite-672519.html", "text": "Бизнесменът Петър Христов, който беше убит тази сутрин, е помогнал за разкриването на \"Наглите\", съобщи БНТ, позовавайки се на свои източници. В рамките на 3 години бандата отвлече 13 души, уби двама, поиска почти 40 милиона евро откуп, като получи 3 млн. Според \"24 часа\" Петър Христов е направил връзката между разследващите служители на ГДБОП и човек от престъпния свят, директно свързан с \"Наглите\" - Валентин Михайлов-Ихтиманския, който участва в някои от отвличанията и в охраната на част от жервите на групата.Преди да се срещне с антимафиотите, Ихтиманския влиза в сградата на МВР на среща с тогавашния вътрешен министър Цветан Цветанов.Групата на \"Наглите\" беше разбита през 2009 г. Тогава бяха арестувани 25 души.От СДВР обявиха, че основните версии за убийството, по които се работи, са свързани с бизнеса на Христов.  Убиецът на бизнесмена Петър Христов вероятно е стрелял от изоставен строеж наблизо. По Христов са изстреляни 8 куршума, като 5 са го уцелили, съобщи bTV. По данни на БНТ три куршума са улучили Христов в корема, три - в тила, един - в главата и един - във врата, килърът е използвал малокалибрено оръжие. Убиецът е следил Христов, вероятно през дупка на третия етаж на изоставения строителен обект. Според хора, работещи в района прозорецът е счупен преди няколко дни. Предполага се, че именно оттам е стрелял килърът. Един от свидетелите разказва, че е видял около 8 часа тази сутрин в изоставения строеж да влиза неизвестен мъж със зелена жилетка. По информация на bTV мъжът е носел и раница. Петър Христов е откаран във ВМА от шофьора си, но по-късно починал в реанимацията на болницата. ", "date": "2018.01.08", "title": "Убитият Петър Христов помогнал за разкриването на \"Наглите\""}
{"url": "https://offnews.bg/sviat/putin-poluchil-400-mln-rubli-ot-darenia-za-kampaniata-si-za-mesetc-672515.html", "text": "Руският президент Владимир Путин е събрал от дарения 400 млн. рубли (близо 7 млн. долара) във фонда си за изборите. Данните са на руската избирателна комисия, цитирана от РИА Новости. Това е сумата, събрана във фонда му към 5 януари - само месец след като обяви, че се кандидатира за нов мандат. Централната избирателна комисия е публикувала получените дарения от всички 13 кандидати за президент на Русия, като Путин е събрал най-голяма сума до момента. Парите постъпват по специална сметка на всеки кандидат в Сбербанк, като Комисията обявява поименно даренията от юридически лица, ако те надхвърлят 200 000 рубли. По 28 млн. рубли са постъпилите дарения от партията на Путин \"Единна Русия\", както и от московския, краснодарския, свердловския и татарстанския фондове за регионално сътрудничество и развитие. Към 5 януари пък Путин е изхарчил 13,4 млн. рубли за предизборната си кампания. Изборите в Русия ще са на 18 март, а избирателната кампания започна официално на 18 декември. ", "date": "2018.01.08", "title": "Путин получил 400 млн. рубли от дарения за кампанията си за месец"}
{"url": "https://offnews.bg/medii/ofitcialno-parvi-raboten-den-na-adelina-radeva-v-nova-televizia-672513.html", "text": "Аделина Радева е новият водещ на сутрешния блок на NOVA „Здравей, България”. Заедно с Виктор Николаев тя ще поднася на зрителите най-актуалната информация и любопитни анализи на темите на деня, обявиха от медията.Все още обаче не се съобщава кога точно ще е първото появяване на Радева в ефира на „Здравей, България”.„Познавам добре работата на Аделина и вярвам, че със своя дългогодишен опит и силно екранно присъствие тя ще допринесе за затвърждаване успеха на сутрешния блок на NOVA. Професионалното й партньорство с Виктор Николаев започва още преди години и в този смисъл присъединяването й към „Здравей, България“ е естествено продължение на пътя, който им предстои за извървят като работен тандем”, коментира Вяра Анкова, генерален директор \"Информация\" в Нова Броудкастинг Груп.Аделина Радева стартира кариерата си като радио водещ в ефира на FM+. В периода 2000-2006 г. е кореспондент на Нова телевизия в Атина. Прави репортажи и за българската секция на Deutsche Welle от гръцката столица.През 2008 г, след завръщането си у нас, започва работа в Българската национална телевизия. Водеща е на централната новинарска емисия от 2011 г. насам, на публицистичното предаване за новини, анализи и коментари \"Още от деня\" (2016-2017) и на сутрешния блок „Денят започва” (в периода 2008-2011), където за първи път е екранен партньор с Виктор Николаев.Автор е на документални филми за събитията в Гърция за рубриката „В кадър“ на дирекция „Информация“, на различни телевизионни студия и извънредни предавания на дирекция „Програма“ в БНТ и на поредица от репортажи за новините на БНТ1.Завършила е Държавния каподистрийски университет на Атина, специалност „Комуникации и средства за масово информиране”. Следвала е „Класически филологии” в Софийски университет „Св. Климент Охридски”.„Признателна съм за доверието и с готовност приемам предизвикателството да бъда част от водещата медийна компания в страната. За мен е удоволствие да работя отново в екип с Виктор Николаев и съм сигурна, че ни предстоят много успехи заедно”, споделя Аделина Радева.Миналата седмица стана ясно, че новият програмен директор на БНТ на публицистичното предаване на телевизията \"Още от деня\" на мястото на Аделина Радева.", "date": "2018.01.08", "title": "Официално: Първи работен ден на Аделина Радева в Нова телевизия"}
{"url": "https://offnews.bg/sviat/zhurnalistka-v-bi-bi-si-ot-30-g-podade-ostavka-zaradi-razlikite-v-zap-672512.html", "text": "Журналистката от Би Би Си Кари Грейси - редактор за Китай в регионалното бюро на телевизията в Пекин, подаде оставка в знак на протест заради разликата в заплатите на мъжете и жените в телевизията, съобщи Асошиейтед прес, цитирана от БТА.Грейси написа в изявление на уебсайта си, адресирано до зрителите на телевизията, че не може повече да върши работата си на високо ниво, докато се бори с шефовете за равенство в заплащането.Журналистката дава за пример четирима международни редактори в Би Би Си, от които двамата мъже имат с поне 50 процента по-високи заплати от тези на колегите си от женски пол.Грейси казва, че ще се върне на старата си позиция в нюзрума на Би Би Си, където се надява да й плащат наравно с останалите.", "date": "2018.01.08", "title": "Журналистка в Би Би Си от 30 г. подаде оставка заради разликите в заплатите на мъжете и жените"}
{"url": "https://offnews.bg/futbol/berbatov-bil-tamna-india-672492.html", "text": "Затвореният характер на Димитър Бербатов явно не е по вкуса на съотборниците му в индийския Керала Бластърс.Това става ясно от коментари по адрес на българина от страна на двама от младите играчи на тима – нападателят Прасант Карутадаткуни и вратарят Суджит. Те споделиха пред Goal.com, че българинът не разговаря почти с никого в клуба и за да чуеш гласа му, трябва да го попиташ нещо.Темата бе провокирана от въпрос на журналист от „Манорама Нюс“, който ги попита: „Кой в тима прекарва най-много време във фитнеса?“. И двамата бяха категорични, че това е Бербатов.„Той обикновено казва „здрасти“ и нищо друго. Освен това не общува с нас като другите чужденци в отбора. Ако му зададете въпрос, вероятно ще получите отговор. Но това е всичко, което може да измъкнете от него“, каза Прасант Карутадаткуни.Другата звезда в отбора - бившият съотборник на Бербо в Манчестър Юнайтед Уес Браун, пък е точно на противоположниия полюс в отношението с младите индийци. За него играчите на Керала казват, че е много приятелски настроен и забавен.", "date": "2018.01.08", "title": "Бербатов бил тъмна Индия"}
{"url": "https://offnews.bg/politika/sreshta-es-turtcia-mozhe-da-se-provede-po-vreme-na-predsedatelstvoto-n-672495.html", "text": "Среща ЕС-Турция може да се проведе по време на българското председателство на съвета на ЕС, допусна външният ни министър Екатерина Захариева. В интервю за БНТ тя уточни, че засега в официалната програма такава среща не е планирана, но не е невъзможна.Захариева смята, че диалогът с Турция трябва да е открит и честен.Вчера премиерът Борисов  по повод официалното откриване на възстановената желязна църква „Св. Стефан\" в Истанбул.По думите на бившия министър на културата от ГЕРБ Вежди Рашидов Борисов е поставил пред Ердоган въпроса за отношенията с ЕС и проблема с арестуваните журналисти в Турция. \"Бойко застана зад свободата за словото и журналистите”, каза Рашидов пред bTV. По думите му отсрещната страна е разбрала посланието. Според Вежди Рашидов българският премиер е обяснил, че задържането на журналистите не е добър знак пред ЕС.", "date": "2018.01.08", "title": "Среща ЕС-Турция може да се проведе по време на председателството ни"}
{"url": "https://offnews.bg/lajfstajl/za-poredna-godina-entusiasti-brodiha-bez-pantaloni-v-metroto-672497.html", "text": "Хората в няколко европейски града свалиха панталони в неделя за ежегодното пътуване в метрото „No Pants Subway Ride“, съобщи Euronews. 17-ото издание на световното возене без панталони се проведе в големи градове в Европа, включително Копенхаген, Прага, Цюрих, Лисабон, Лондон и Берлин.Стотици хора бяха регистрирани, за да се присъединят към събитието в Европа, обещавайки да свалят панталоните си масово, докато пътуват под земята.Събитието бе стартирано през 2002 г. от базирания в Ню Йорк комедиен колектив Improv Everywhere.Първото провеждане на \"No Pants Subway Ride\" в Ню Йорк събра едва седем участника, но с всяка година събитието набира все по-голяма и по-голяма популярност, като организаторите очакваха хиляди хора да участват в повече от 60 града в неделя.От Improv Everywhere споделиха, че не са създали тази традиция по никаква друга причина освен желанието да накарат другите да се забавляват и да се усмихват.Участниците в инициативата бяха посрещнати изключително радушно от минувачите, които публикуваха снимки от метрото в Лондон с тага #NoTrousersTubeRide.Подобни сцени бяха наблюдавани и в Берлин, където местните организатори разказаха за Euronews, че около 70 души се присъединили към тях и били постигнали до голяма степен положителна реакция в околните.Но въпреки че в някои европейски градове събитието постигна голям успех, в други то бе проведено по-скоро скромно и тихо.Организаторите в Цюрих, Швейцария, заявиха, че само 11 души са се присъединили към събитието, трима от които са от Германия и един от Украйна.„Някои хора попитаха дали всичко е наред, други казаха, че трябва да сме наистина смели да ходим без панталони, когато е толкова студено навън. Но въпреки всичко се забавлявахме изключително много“, разказаха участниците.", "date": "2018.01.08", "title": "За поредна година ентусиасти бродиха без панталони в метрото"}
{"url": "https://offnews.bg/112/ubitiat-petar-hristov-e-blagodeteliat-na-manuela-gorsova-672490.html", "text": "Убитият в понеделник сутринта бизнесмен Петър Христов е бил кандидат за председател на Камарата на строителите през 2010 година. Той обаче не успява да спечели надпреварата с инж. Светослав Глосов, който печели 165 от гласовете на делегатите на Общото събрание на камарата, което е проведено на 21 юни 2010 година. Христов тогава събира едва 33 гласа, въпреки че зад кандидатурата му се обединяват Държавното предприятие \"Строителство и възстановяване\", \"Балканстрой\" АД, Холдинг пътища АД, Мостстрой АД, АБ Хасково, Hochtief Construction AG – клон София, Диана Комерс 1 ЕООД - Ямбол, Промишлена енергетика АД, Път Перфект АД, Планекс ООД, АТ Инженеринг 2000 ООД и .Името му става известно при учредяването на партия ГЕРБ през 2008 година и малко по-късно, след като стана благодетел на  - момичето, което беше прегазено от олимпийския шампион по фигурно пързаляне Максим Стависки.Христов е роден през 1968 г. в Силистра. Завършил е ССВУ \"Георги Измирлиев\" в град Горна Оряховица, след което Националния военен университет \"Васил Левски\" във Велико Търново, където се дипломира като инженер. Магистър по финанси в  \"Д.А. Ценов\", Свищов.Той ръководи група компании, специализирани в различни бизнес сфери – строителство и инвестиции в недвижими имоти, хранително – вкусова промишленост, търговия, консултантски услуги и др. Член е на Конфедерацията на работодателите и индустриалците в България, както и на консултативния съвет към Министерството на регионалното развитие и благоустройството при първото правителство на ГЕРБ.През 1990-те години той е собственик на охранителната фирма Дито ООД, която подписва договор с най-голямото предприятие за захарни изделия в България по това време \"Захарни заводи\" ЕООД - Горна Оряховица. Според договора предприятието се задължава да предоставя на Дито ООД цялата дневна продукция. На практика фирмата на Христов застава на входа и изхода на завода.Официално едноличният собственик на \"Лактима\", с която се свързва понастоящем името на Христов, е \"Пропъртис мениджмът груп\" ЕАД, която пък е собственост на дъщерята на Христов Михаела. В Борда на директорите на \"Лактима\" влизат Валентин Милушев, Михаела Христова и Юлиян Николов. \"Лактима\" ЕАД има собственост в \"Пи Ем Дистрибюшън\" (40%), \"Агроинж СВ\" ООД (50%) и \"Булнорд груп\" ООД (40%). През 2007 г. в \"Лактима\" дял е имало и Министерството на икономиката (2.25%).", "date": "2018.01.08", "title": "Убитият Петър Христов е благодетелят на Мануела Горсова"}
{"url": "https://offnews.bg/sviat/gartcia-povishi-tcenite-na-magistralnite-taksi-672493.html", "text": "От днес в Гърция се покачиха цените на магистралните такси, съобщава БНР. Таксите са повишени на няколко места в отсечките Коринтос -Трикала - Каламата и Атина - Пелопонес. Цената варира от 5 евроцента до 30 евроцента - в зависимост от категорията и изминатото разстояние.За леките коли се повишава цената на отсечката Атина - Ламия с 5 евроцента. Ако пътувате от Солун за град Ламия, ще платите 35 цента повече. С 20 евроцента по-скъпо е пътуването от Атина за Лариса.За повечето отсечки цените остават непроменени, защото имаше леко завишаване в последните месеци на миналата година.Често пътуващите избират обходни безплатни пътища, но понякога разходите за бензин са повече от таксата. Има възможност и за закупуване на абонаментна карта, с която цените на пътните такси са по-ниски.", "date": "2018.01.08", "title": "Гърция повиши цените на магистралните такси"}
{"url": "https://offnews.bg/obshtestvo/kak-da-reagirame-po-vreme-na-intcident-v-tunel-video-672498.html", "text": "АПИ пусна кратък филм, в който разяснява как да реагираме в случай на пътен инцидент в тунел.Видеото показва последователността на действията, които трябва да извършим, ако попаднем в непредвидена ситуация в тунел. Ремонтираните тунели \"Витиня\" и \"Ечемишка\" притежават аварийни SOS станции на всеки 150 м. В тях има телефон и пожарогасител. При пожар, първото, което трябва да се направи, е да се натисне бутона до SOS станциятаДо него има и телефон за връзка с дежурния диспечер, който чрез системата за видео наблюдение веднага локализира точното място и подава сигнала към тел. 112. Автоматично се задействат светофарната уредба и пътните знаци за спиране на движението. Включва се и вентилационната система.", "date": "2018.01.08", "title": "Как да реагираме по време на инцидент в тунел (видео)"}
{"url": "https://offnews.bg/nashite-avtori/iz-delnitcite-na-edin-lud-1-5-ianuari-672500.html", "text": "Понеделник, 1 януариЧНГ и т.н., братя и сестри. Обратно на всички пожелания ние няма да кажем нека новата година да ви донесе, а ще кажем друго: нека отнесе! Дано ме разбирате. Почвам нещо напоследък да се чувствам като през 1983 г. Тогава бях категорично убеден, че Живков ще ни събере кърпичките на всички. За малко беше. И сега пак са ме налегнали някакви такива фаталистични чувства. Като го гледам Борисов колко е витален… Майната му, с извинение.Президентът Радев и съпругата му са във Виена, лично канцлерът на Австрия ги поканил на концерта във Виенската опера по случай Нова година. Експертите този път одобриха тоалета на Десито. Според мен беше малко пъстър и твърде жизнерадостен за посещение на опера, но нашето мнение е без значение. Герберските тролове веднага атакуваха, че президентът и жена му щели да профукат маса народни пари за един концерт, без който спокойно можели да минат. Както бил направил г-н Борисов, който също имал покана, но я отклонил с цел да направи икономии на хазната. Лично ние се съмняваме, че Борисов е бил поканен. В България е широко известно, че той никога не е ходил на опера и симфоничен концерт. Веждито успя да го заведе 3-4 пъти на театър и веднъж на оперета. Но до опера не стигнаха. И щом у нас се знаят тия работи, то се знаят и из европейските дворове. Затова явно герберите лъжат, Борисов не беше поканен. И така е по-добре и за него, и за операта, и за родината. Представяте ли си да го снимат как си чати на телефона през Вайбъра. Той това го прави като се събират премиерите на ЕС, та в операта…Сигурен съм, че и Борисов страда, че са поканили Радев, а него не са. Той си е такъв. Понякога имам усещане, че ако мине епидемия от някой страшен грип и Бойко остане незасегнат, много ще се обиди...Ако си спомняте, лани, в последните дни на годината, Валери Симеонов виеше като вързана овчарка, че Борисов му объркал плановете с втрия лифт в Банско и той явно нямаше да може да си изпълни обещанието към един човек. А в такива случаи обикновено се налага да се връщат едни пари, ако вече са взети. Или да се отписват бъдещи приходи, които вече са разпределени по направления и пера… И Симеонов беше бесен. „Борисов, вика, ме изработи! Той саботира моето предложение за промяна на концесията в Банско. Не искам да го виждам… Сега аз сядам и мисля до 28 декември, когато ще има заседание на МС. Всичко е възможно да стане – да не мислите, че аз съм от тези дето слушкат и папкат и искат да си начешат егото!“Тогава написахме: „Тоя е такъв прабългарин, че като нищо може да счупи снопа с клечките…“ И явно и на Борисов са му минали същите мисли (дано не преувеличавам) през главата и на 28 декември сам предложи извънредна точка в заседанието на МС и въпросът се реши в полза на Симеонов. И излезе, че Борисов се съгласява от зор заман, само, за да угоди на патриотите, които могат „да счупят“ държавата за нема нищо. Много хитро изигра сценката.Драмата с лифта заби клин в крехкото патриотично единство. Волен Сидеров вика: „Не знам защо цялата държава се занимава с някакъв лифт. Вероятно става дума за пари. (!) Ние не се съгласихме да участваме в тази коалиция заради лифтове, плажове или пързалки, а заради нещо по-сериозно и съществено – да вдигаме доходите на хората, да се борим с престъпността… ”Не сме единодушен. От една страна е възможно да е дошъл краят на ремисията на Сидеров. Доста дълго продължи, дори ми се струва, че това е най-дългият период на нормалност на Волен от началото на политическата му кариера. От друга страна е възможно лидерът на Атака да е останал извън раздаването. Зер случайно споменава за пари? И сега е решил да заработи поне малко популистки чар на сметката на партньорите си в ОП. Да се направи на герой. Е, малко е пропуснал времето за подвиг, преди седмица мълчеше като … сещате се, а сега, след като решението е взето, се сети, че има мнение по въпроса…Направо са ми прозрачни без граници всичките…Еколозите подозират, че целта не е втори лифт, а да се разшири зоната за строителство, да се вдигнат нови хотели. „Докато цялата власт твърди, че няма да допусне никакво строителство в Пирин извън втори лифт в ски зоната на Банско, пише в. „Сега“, местната община е подновила опитите си да узакони застрояване на осем нови селищни образувания… В края на миналата година общината е задвижила процедура за урбанизиране на 1330 дка от парка.“ Екологът Тома Белев разправя, че като нищо можели да се появят още 40 хил. легла. И тези притеснения, че Банско може да се превърне в нов Слънчев бряг, подбудиха най-масовите протести след 2013 г. Историята е доста мътна. Ясно е само, че всички защитници на промяната на концесията за Банско имат лични интереси. Каролев например се оказа собственик на част от хотел. Петьо Блъсков пък така се е набълбукал с лични и фирмени кредити към ПИБ, че ще брани със зъби и нокти Цеко Минев и бизнеса му и т.н. Което обяснява заглавията във в. „Труд“.Икономистът Красен Станчев написа във Фейсбук: „Както по всичко изглежда някой иска да прилапа ПИБ и финансираните от банката начинания, включително Банско, и протестът, неосъзнато, но с ентусиазъм, се опитва да му помогне.Туй е като историята с КТБ, но вместо… завземане на части от масата на несъстоятелността, сега трябва да се вземе, както изглежда, читава банка със здравословните финансирани от нея бизнеси.“Е, чак пък толкова читава банка, айде холан! И Кой е тоя някой? Едно е сигурно: Каквото и да става, то става със санкцията на Борисов.Македонският президент Георге Иванов вика: „Ние имаме готовност и очакване по време на българското председателство на ЕС да получим окончателно дата за започване на преговори за присъединяване към Евросъюза.“ Чак им завиждам на македонците. Какви вълнуващи моменти ги очакват. Имат толкова много неща, на които да се надяват. Помните ли, братя, когато и ние чакахме дата какви вълнения бяха? Ще ни дадат ли, няма ли да ни дадат… После помните ли грандиозната битка на Соломон Паси да изтеглят приемането от 1 януари 2007 г. на 31 декември 2006 г.? За малко я загуби тая битка, но даде всичко от себе си.Освен това на македонците им предстои да влизат и в НАТО. И в тази посока могат да лелеят много надежди. Как страната им ще бъде призната за стабилна, как ще се юрнат към тях чуждестранните инвеститори… О, времена на надежди! Като сега помня как през 2003 г. питаха днешния премиер, тогава главен секретар на МВР, за заплатите на полицаите и той каза: «Трябва да устискаме догодина до приемането ни в НАТО. Тогава съм сигурен, че ще дойдат много инвестиции в България и ще повдигнем заплатите на полицаите. Просто трябва тук тези няколко месеца да се изкарат дотогава, това е важното…” Е за тия надежди им завиждам на македонците. Дето викаше Валери Петров, имах мечта да имам часовник. Сега имам часовник, но нямам мечта. Вторник, 2 януариОт пресцентъра на президентството съобщиха, че Румен Радев е наложил вето на новия антикорупционен закон, като го е оспорил „по принцип и в неговата цялост“. Ако се съди по мотивите, които юристите в президентството са посочили, законът е повече от нескопосан и недоправен. И едва ли ще заработи, след като депутатите отнеха защитата на вносителите на сигнали. „Има нещо незряло, нещо като поведение на слаб ученик, който направо може да ви разсмее. Да се приеме антикорупционен закон само няколко дни преди започването на ротационното председателство на ЕС е прекалено“, пише водещото френско издание „Журнал дьо Диманш“ за ситуацията в България.Между другото тия дни британският \"Гардиън\" и немският \"Ди цайт\" ни определиха като най-корумпираната страна в Европейския съюз, която застава начело на председателството. Днес ни сурвака „Журнал дьо Диманш“: България е една малка Русия. Цари мафиотски манталитет и никога няма да отговори на изискванията на поставените критерии. Трябва да се признае, че тази малка страна 10 години след приемането си в ЕС не е отбелязала напредък.Преди двайсетина дни имахме повод да заключим, че вътрешният министър е много къпан. И той се скъса от старание да докаже, че е точно така. Слушам го днес да обяснява за убийството в Нови Искър: „Много е тежко престъплението, ако има престъпление.”Зер може да няма? При шестима убити, без да се брои кучето? Само от разследването на този случай човек може да си извади категорични заключения за тоталното безхаберие, което цари в българската полиция. В момента всичкото полицай, жандармерия, качулки са на крак и издирват „новия“ убиец – Росен Ангелов. Каракачанов имал данни, че бил участвал във Френския чуждестранен легион. Демек много опасен човек. Според полицията вече нямало съмнение, че той е убиецът. Имало и ДНК анализ, който доказвал това. Специалистите попитаха как се прави ДНК анализ за едно денонощие, но няма кой да им отговори.Де го Веско Маринов да запее „Нашата полиция ни пази…“?", "date": "2018.01.08", "title": "Из делниците на един луд (1-5 януари)"}
{"url": "https://offnews.bg/112/petar-hristov-e-prostrelian-s-8-kurshuma-672496.html", "text": "С осем куршума е бил  Петър Христов. Бизнесменът е нападнат около 10.05 часа на ул. \"Ралевица\" в столичния квартал \"Манастирски ливади\", където се намирал офисът му. Христов спешно е откаран във ВМА, където по-късно . Лекарите се борили за живота му близо 30 минути, съобщава БНР.За сега от МВР не потвърждават самоличността на простреляния.Свидетел на стрелбата е станал шофьорът на Христов, който видял един стрелец. Кола е причаквала бизнесмена пред офиса му. По него най-вероятно е стреляно с пистолет. След като е бил прострелян, Петър Христов е откаран от шофьора си в болница. Част от хората, които живеят или са минавали в района, са станали почти преки свидетели на стрелбата. В момента криминалистите извършват огледи на строеж, който се намира на броени метри от офиса на бизнесмена Петър Христов.Самият той е собственик на един от големите заводи за производство на млечни продукти у нас. Преди време бизнесменът е бил собственик и на футболен клуб \"Локомотив\"- Горна Оряховица, както е имал и акции във футболен клуб \"Етър\"- Велико Търново. ", "date": "2018.01.08", "title": "Петър Христов е прострелян с 8 куршума"}
{"url": "https://offnews.bg/zvezdi/leterman-se-zavrashta-po-netfliks-obama-shte-e-parviat-mu-gost-672502.html", "text": "Телевизионната легенда Дейвид Летерман се завръща на екран, но през стрийминг услугата \"Нетфликс\". Водещият пусна трейлъра за новото си шоу, което ще се казва „Следващият ми гост няма нужда от представяне“. Летерман съобщи и реда на гостите за шестте едночасови епизода от този сезон.Първият гост на Летерман ще бъде Барак Обама. Епизодът ще отбележи първата поява на американския президент в телевизионно шоу след напускането на Белия дом. Премиерният епизод ще бъде излъчен в петък, 12 януари, а следващите епизоди ще се излъчват през месец през 2018 година.Бившият водещ на американското предаване „Късното шоу“ е включил в епизодите си Джордж Клуни, Малала Юсафзаи, Джей Зи, Тина Фей и Хауърд Стърн. Интервютата ще се провеждат както в студиото, така и извън него, като Летерман ще пътува \"надлъж и нашир\", заявиха от Netflix. Когато Летерман обяви новото си шоу, той каза в изявление: „Чувствам се развълнуван и щастлив, че ще работя с Netflix. Защото ще ви кажа какво научих, след като се оттеглих: Ако се пенсионирате, за да прекарате повече време със семейството си, първо се консултирайте с него! Благодаря, че гледахте, шофирайте безопасно“. Той също така каза пред Ню Йорк Таймс, че новото шоу го кара се чувства точно така, както иска на този етап от живота си. В допълнение Летерман каза, че планира да запази израсналата си брада.", "date": "2018.01.08", "title": "Летерман се завръща по Нетфликс, Обама ще е първият му гост"}
{"url": "https://offnews.bg/tenis/grigor-dimitrov-sabra-pogledite-na-plazh-v-sidni-672486.html", "text": "Най-добрият ни тенисист Григор Димитров събра погледите на фенките на плаж в Сидни. Българинът е в града за участие в демонстративния турнир FAST4 Showdown.В социалните мрежи се появиха снимки на 26-годишния Димитров, на които той позира заедно с хора от щаба си край басейн, изграден на брега на Тихия океан. Григор Димитров ще бъде съотборник с Александър Зверев на демонстративния турнир.Техни съперници ще бъдат австралийците Ник Кириос и Лейтън Хюит. В шоуто на \"Кен Розуол Арина\" се играе в сетове до четири гейма с тайбрек при 3:3.Макар и да не защити титлата си от Бризбейн, Григор Димитров запази третото си място в световната ранглиста на АТР. Заради отпадането си в полуфиналите от бъдещия шампион Кирьос той загуби 160 точки от актива си и в публикуваното тази сутрин ново издание на класацията вече е с 4990.№1 в света остава Рафаел Надал с 10 600 точки, а втори е Роджър Федерер с 9605. Четвърти на 380 точки зад Григор е Александър Зверев, който миналата седмица не спечели нови точки, тъй като игра на неофициалното световно първенство за смесени отбори “Хопман Къп”.", "date": "2018.01.08", "title": "Григор Димитров събра погледите на плаж в Сидни"}
{"url": "https://offnews.bg/kultura/sofijska-filharmonia-otbeliazva-2018-g-s-kontcert-v-zala-balgaria-672516.html", "text": "Концерт в зала “България” ще отбележи началото на 2018 г. с класически музикални творби от 13 европейски държави. Софийска филхармония ще представи на 11 януари концерта си \"Класическата Европа\".Класическият сборен концерт ще представи музикални шедьоври на 13 европейски култури, които пишат през вековете музикалната история на Европа. “Класическата Европа” е отворен към широката публика, но и към по-взискателните почитатели на музиката, които ще могат да съпреживеят няколко часа наслада в компанията на най-добрите европейски композитори и един от най-талантливите български съвременни изпълнители.Любими творби на Чайковски, Елгар, Масне, Верди, Григ, Бетовен, Хачатурян, Де Фая, Шопен, Лист, Черкин, Сметана и Щраус ще ни направят част от музикална история на Европа.Солисти на концерта ще бъдат проф. Виктор Чучков, пиано, Мичо Димитров, цигулка, Борислав Йоцов, кларинет и др.", "date": "2018.01.08", "title": "Софийска филхармония отбелязва 2018 г. с концерт в зала 'България'"}
{"url": "https://offnews.bg/obshtestvo/otbeliazvame-babinden-672469.html", "text": "На днешната дата отбелязваме Бабинден. Това е един от големите народни празници, посветен на “бабите” – жените, които помагат при раждане.В днешно време празникът е посветен на родилната помощ, акушерките, родилките и здравето на децата. Чества се официално от 1951 г. на 8 януари. С въвеждането на Григорианския календар през 1916 г., датата се измества с 13 дни напред и така се стига до отбелязването на Бабинден на две различни дати- на 8-и и на 21 януари.Бабин ден е един от празниците, който се явява своеобразен завършек на честванията за Рождество Христово. Въпреки това обредността е езическа.Някога бабата акушерка ставала рано и посещавала къщите, където е изродила дете. Носела бяла и червена вълна, лепяла ги с мед като коса за момиченцата и като мустаци и брада на момченцата – благославяла ги да остареят и побелеят, хвърляла жито, давала им да близнат медец и изричала:“Да се червите като таз вълна,да се гоите като просото,да се роите като кошерът.”Жените пък, които имат деца от 1 до 3 години, наливат вода от чешмата, слагат в нея босилек или здравец, приготвят сапун и нова кърпа. Отиват в дома на бабата акушерка за обредно поливане и миене на ръце. Поливането се извършва в градината или на стълбите. При миенето бабата хвърля водата нагоре (колкото са капките толкова да е здравето), подскача нагоре за да са пъргави децата. Жената дарява бабата с риза, чорапи, платно и кърпа с вързана в нея монета. Бабата връзва на детето бял и червен конец и паричка, дарява детето с чорапки и риза.Бабата акушерка слага празнична трапеза за всички жени, на които е бабувала, и ги кани на гости. Дъщерите и снахите редят трапезата. Там всяка оставя своя дар: погача, печена кокошка, баница, шише вино. В началото на трапезата сядат само жени. Чак по-късно идват мъжете и започва веселието.", "date": "2018.01.08", "title": "Отбелязваме Бабинден"}
{"url": "https://offnews.bg/112/hvanaha-mazh-da-kara-s-3-55-promila-alkohol-672494.html", "text": "Хванаха мъж да кара кола с 3,55 промила алкохол в кръвта. 44-годишният мъж от с. Врачеш е бил хванат да кара доволно почерпен от полицаите в Ботевград.Вчера около 22,30 часа органите на реда го спрели и дрегерът отчел 3.55 промила. Нарушителят е отказал да даде кръвна проба за анализ и срещу него е започнато бързо производство за извършено престъпление.", "date": "2018.01.08", "title": "Хванаха мъж да кара с 3,55 промила алкохол"}
{"url": "https://offnews.bg/obshtestvo/gen-atanasov-rosen-angelov-e-triabvalo-da-vleze-v-zatvora-v-godinata-672468.html", "text": "„Случаят с Росен Ангелов е заради тежки проблеми в МВР и местната власт”, заяви лидерът на ДСБ ген. Атанас Атанасов в сутрешния блок на бТВ. По думите му характерното в случая е, че Ангелов е трябвало да влезе в затвора в годината, в която Бойко Борисов е дошъл на власт.Той добави, че в системата на МВР върви тежка кадрова търговия и посочи, че директорът на СДВР е назначен без конкурс, защото бил приближен на главния секретар.По повод европредседателството Атанасов каза, че се създава впечатление, че това ще реши всичките ни проблеми.", "date": "2018.01.08", "title": "Ген. Атанасов: Росен Ангелов е трябвало да влезе в затвора в годината, в която Борисов взе властта"}
{"url": "https://offnews.bg/temida/antimafiot-iznasial-na-ubitia-hristov-srs-ta-za-bebeto-ot-frizera-672510.html", "text": "Убитият тази сутрин в София бизнесмен Петър Христов е получавал секретна информация от бившия шеф на дирекцията за борба с организираната престъпност .С определение на Върховния касационен съд от 20 януари 2016 г. Тодоров е осъден условно на една година с изпитателен срок от пет години за това, че е предавал информация, събирана чрез специални разузнавателни средства (СРС), на няколко души. Един от тях е и бизнесменът Петър Христов. Единият случай е с докторите от болницата в Горна Оряховица, станало по-късно . Тези СРС-та бяха подробно изчетени от тогавашния вътрешен министър Цветан Цветанов пред парламента. За какво е била необходима тази информация на бизнесмена Христов не е ясно, но този факт говори за близките му отношения както с Орлин Тодоров, така и с Цветан Цветанов.Христов е получавал информация и за други случаи, като разследването по делата \"Килърите\" и \"Фалшификаторите\". Първоначалната присъда на Тодоров е произнесена от Окръжния съд във Велико Търново. Според магистратите в периода 24 август 2010 г. - 19 януари 2010 г. \"при условията на продължавано престъпление, като началник на Териториално звено „БОП” – Велико Търново, използвал информация, събрана чрез използване на специални разузнавателни средства.., извън нейното предназначение за целите на наказателното производство, като през периода от 30 ноември 2010 г. до 13 януари 2011 г. съобщил за това на свидетеля П. П. Х.\"Според обвинителния акт на прокуратурата Тодоров дори се обръщал към Христов с \"шефе\". Самият Христов коментира през февруари 2013 година случая пред журналисти така: Той не отрича, че Тодоров го наричал \"шефе\", но това било прозаично, защото двамата се познавали още от военния университет и се познавали добре. Тогава той отрече да стои зад издигането на Орлин Тодоров до началник на Териториалното звено на БОП във Велико Търново, но обеща да покани журналисти на пресконференция, на която да коментира кадровата политика в ОДМВР-Велико Търново. По неофициална информация Тодоров и Христов се познават от годините, когато  е имала отношения със държавната фирма \"Захарни заводи\". Тогава Тодоров е бил служител на МВР в предприятието. ", "date": "2018.01.08", "title": "Антимафиот изнасял на убития Христов СРС-та за \"бебето от фризера\""}
{"url": "https://offnews.bg/analizi-i-komentari/natcionalizmat-e-tretiat-pol-672474.html", "text": "В ратифицирането на тъй наречената Истанбулска конвенция местните националисти видяха поредния си шанс за „сплотяване на редиците”. Посочват враг и търсят „негативна солидарност” в омразата към него. В случая се ползват и от допълнителен бонус, защото изглежда, че като са срещу конвенцията са срещу управляващите, нищо че са част от тях и далеч нямат намерение да се откажат от тази си привилегия.След спадането на бежанската вълна и почти пълното унищожаване на Ислямска държава, борбата с традиционните им врагове на етническа и религиозна основа за момента е затихнала. Така че добре им идва разправата с враг на сексуална основа. Конвенцията е представена едва ли не като налагане „със закон” на хомосексуализма, на „третия пол”, независимо че в нея за такъв въобще не се говори. Както се вижда още от наименованието й, тя е за съвсем друго – „за превенция и борба с насилието срещу жените и домашното насилие”. Както се казва, „Нерде Ямбол, нерде Станбул”.Заблуждението се постига с разработения вече механизъм на фалшивите новини: казваш каквото ти е угодно, като разчиташ, че малцина ще проверят какво е в действителност. Така излезе, че конвенцията изисква образованието да включи не ролите на мъжа и жената в семейството и исторически наложилите се предразсъдъци спрямо тях, а знания за нетрадиционните сексуални ориентации. Просто няма такова нещо! Но и да имаше, какво от това? Ако си възпитан в толерантност към хомосексуалистите, това не те прави хомосексуалист, но със сигурност прави далеч по-малък риска да биеш жена си.Обрастването на конвенцията с фалшиви новини унищожи и възможността тя да провокира истински дебат за ценностите в днешното българско общество, които определят отношенията между половете. А силната потребност от него личи дори само от факта, че и културни наглед хора свеждат пола до физически белези и отказват да мислят социалните му измерения. За по-простите да не говорим – за тях най-големият комплимент, който са готови да направят на жена си, си остава да я плеснат по задника.Авторът на текстовете на „Последен валс”, „Развод ми дай” и „Утре започва от днес”, поетът Александър Петров създаде две нови песни в същия дух със стремежа да събуди онази воля за съпротива и участие, която с носталгия помним от големите сини митинги. Не само той – и мнозина други се питат днес къде изчезна гражданската енергия оттогава. Включително и такива, които са виновни за разпиляването й с прибързани заклинания, че антикомунизмът е остарял, че трябва да бъде забравен и дори подложен на морална санкция. А всъщност той беше единственият мотив от много десетилетия насам, който успя да обедини българите срещу авторитарната власт и липсата на свобода. Друг не се е появил и едва ли ще се появи скоро, защото не е въпрос на политика или риторика, а на история. На „звезден миг”, който не се повтаря.Песните на Сашо Петров от началото на прехода се превърнаха в граждански химни, именно защото искаха „развод” с Комунистическата партия. А редките изблици на посткомунистическа съпротива, като протестите през 1997-а или 2013-а, бяха срещу правителства подкрепяни пак от нейните наследници.С риск да бъда обявен за „полезен идиот” ще кажа, че нашата общност така и не разполага с друг граждански ресурс. Целенасоченото му отричане ни превърна в лица, подредили се за снимка пред витрината на българското европредседателство. Без значение дали засмени или сърдити.", "date": "2018.01.08", "title": "Национализмът е третият пол"}
{"url": "https://offnews.bg/112/svidetel-i-dashteriata-na-keti-znaeshe-za-vrazkata-na-majka-si-s-rose-672470.html", "text": "Откритият мъртъв Росен Ангелов, който в последните дни беше издирван за тежкото шесторно убийство в Нови Искър, се заканвал на мъжа на една от жертвите Кети Кюхова – Неделчо. Дъщерята на Кети, която също е сред жертвите, знаела за връзката на майка ѝ с престъпника и си пишела с него по Viber.Това разказа пред бТВ ключов свидетел по случая – последният работодател на Росен Ангелов.Той определя Ангелов като много начетен и потаен. Говорел много малко.Ангелов и Кети Кюхова се запознали на спирка в Нови Искър. Любовта им продължила до ноември, но след това се скарали.По думите му Ангелов е бил лудо влюбен в жертвата си Кети Кюхова. Той се заканвал на мъжа ѝ Неделчо, с което живеели на семейни начала.Ангелов бил изключително добре подготвен физически – всеки ден изминавал 20 км пеша от вилата си в Луково до мястото, на което работел. Ходел с голяма раница и малка чанта и винаги въоръжен.Често стрелял във въздуха. Според Драгомир бил добър, подготвен стрелец.Според Драгомир е възможно Росен Ангелов да е убил шестима души.", "date": "2018.01.08", "title": "Свидетел: И дъщерята на Кети знаеше за връзката на майка си с Росен Ангелов"}
{"url": "https://offnews.bg/obshtestvo/snimki-pop-ot-liubimetc-izvadi-krasta-ot-gumeno-basejnche-pred-tcarkv-672477.html", "text": "В името на това традицията да бъде запазена, поп от град Любимец извади кръста на Йордановден от надуваем басейн, поставен пред местната църква, пише сайтът stmost.info.След като приключила празничната литургия в църквата, свещеникът поканил присъстващите да излязат навън. Друга година кръстът бе хвърлян в казани със светена вода в храма, но този път отецът бил подготвил изненада на миряните.Той предварително бил напълнил с вода от бунара надуваемо басейнче, широко около 2 метра. Отец Трифон заявил, че разпятието ще бъде хвърлено в басейна. Имало трима желаещи да хванат светинята, но си били забравили кръщелните. Попът ги пратил да ги вземат.Докато останалите чакали мераклиите, свещеникът, незабелязан от никого, хвърлил 10-сантиметровото кръстче в надуваемия съд. След което запретнал крачолите си, влязъл в басейна и измъкнал разпятието. Миряните останали изумени. Подобно опорочаване на ритуала никъде другаде не може да видите, сподели възмутена любимчанка пред „Старият мост“.", "date": "2018.01.08", "title": "Снимки: Поп от Любимец извади кръста от гумено басейнче пред църквата"}
{"url": "https://offnews.bg/obshtestvo/tcafna-i-asfaltat-na-chisto-novia-dondukov-snimki-672481.html", "text": "Неправителствената организация Спаси София разпространи днес снимки, показващи дупки, неравности и разпаднати делинеатори на велоалеята по открития преди по-малко от месец бул. Дондуков в София. От фотосите става ясно, че освен неравните павета, вече и по асфалта има сериозни проблеми.От организацията припомнят, че многократно докато траеше ремонтът са сигнализирали за некачествено строителство, но мерки, които да гарантират, че похарчените над 7 млн. лв обществени средства ще доведат до дълготрайни резултати така и не са взети.От Спаси София заявяват също, че няма как всеки път оправданието да бъде, че обектът е в гаранция и дефектите ще бъдат отстранени за сметка на фирмата изпълнител като припомнят, че от години настояват за създаването на черен списък на фирми, които строят некачествено. Исканията им до този момент са без резултат.Спаси София изразяват и своите опасения, че накрая може да се окаже, че същите, които вадиха павета, са тези, които поставяха асфалта и затова настояват за незабавни отговори от МВР.Борис Бонев от организацията припомни, че това не е първият, а поредният случай на некачествено строителство в София и отдавна е дошло времето за много по-сериозни мерки за справяне с проблема, който касае харченето на обществени средства и добрата и устойчива градска среда.", "date": "2018.01.08", "title": "Цъфна и асфалтът на чисто новия Дондуков (снимки)"}
{"url": "https://offnews.bg/medii/lidl-balgaria-osadi-pik-zaradi-publikatcii-s-neverni-tvardenia-672485.html", "text": "\"Лидл България\" осъди информационна агенция ПИК за нанесени неимуществени вреди, последвали от две онлайн публикации, които съдържат неверни твърдения.Софийският районен съд осъжда ПИК да заплати на засегната страна обезщетение от 10 100 лв. заради две статии на медията от 2015 г., в които се твърди, че \"Лидл\" мами клиентите с фалшиви промоции.От търговската верига твърдят, че в първата статия с използване на груб и провокативен език се посочва, че Лидл продължава да лъже \"нагло\" клиентите си с промоциите. Статията представя мнението на недоволна потребителка, взето от страницата на магазина във Фейбук. Коментарът е в смисъл, че „това е една от поредните злоупотреби във веригата, които заблуждават хора с измислени промоции и кресливи реклами, които имат за цел да прилапат българския потребител и после да опразнят джоба му докато се усети“.От Лидл посочват пред съда, че втората публикация също съдържа непрофесионални и обидни квалификации, вменяващи противоправни действия и вина на фирмата, които вредят на търговската репутация на веригата.Решението на Софийски районен съд не е обжалвано от ПИК.  ", "date": "2018.01.08", "title": "Лидл-България осъди ПИК заради публикации с неверни твърдения"}
{"url": "https://offnews.bg/obshtestvo/okonchatelno-uvolnenie-za-shefa-ot-dai-kojto-pokaza-zatvora-na-sluzh-672479.html", "text": "Шефът на ДАИ–Пазарджик, който заведе служителите си в затвора като преввантивна мярка срещу корупцията в структурата, ще се раздели с поста си, считано от 15 януари.Владимир Добрев обяви пред bTV, че е приел да си тръгне по взаимно съгласив с обезщетение от 6 заплати.Това се наложи заради скандала, избухнал след като случаят се разчу. Добрев споделя, че все още смята за правилно решение си да заведе подчинените си в Пазарджишкия затвор. \"Исках да ги заведа там, за да им проведа инструктаж – не в килиите, а в клуба на затвора. Исках да им обърна внимание, че проблемът е сериозен”, обясни той. И добави, че направил това след индиокации, че местната структура на ДАНС проявява интерес към областния отдел. Освен това имало служител, хванат с подкуп, който излежава присъда в затвора.След посещението в зандана започнали провеки от изпълнителната агенция. „Беше подаден сигнал от зам.-министъра на транспорта до Районната прокуратура в Пазарджик, започна се проверка с оглед превишаване на власт или злоупотреба със служебно положение. Всички служители бяхме викани в ДАНС и разпитвани”, заяви Добрев.„Бяхме 8 служителим, само мъже. Служителката, която впоследствие се жалва, не трябваше да идва. Но аз я видях в затвора на входа, че и тя е дошла с нас. Ако ѝ бях казал: „Ти няма да влизаш в затвора”, щеше да се счита за дискриминирана и щеше да се чувства по-обидена”, каза още Владимир Добрев.", "date": "2018.01.08", "title": "Окончателно: Уволнение за шефа от ДАИ, който показа затвора на служителите си"}
{"url": "https://offnews.bg/sviat/kadirov-poiska-evropa-i-rusia-da-se-obediniat-sreshtu-sasht-672483.html", "text": "Лидерът на руската Чеченска република Рамзан Кадиров призова Европа и Русия съвместно да се опълчат срещу \"вероломството на САЩ\" и да спрат \"военното безумие\" на Вашингтон, пише в.\"Известия\".Кадиров обвини Вашингтон чрез интернет месинджъра \"Телеграм\", че се опитва да дестабилизира ситуацията около Русия, като разпалва конфликти в Украйна и Грузия. \"Разрушителната политика\" на САЩ според него се е отразила също в Сирия, Иран, Израел, Ирак, Ливан. \"САЩ диктуват свои правила на богатите с петрол мюсюлмански страни, желанието им е да владеят природни богатства въпреки смъртта на милиони хора. Властите на САЩ дискредитират религиите, държавния строй, световния ред\", написа чеченският ръководител.Кадиров призова Европа да не се държи \"страхливо\", а \"в единен фронт\" с Русия да се опълчи \"срещу вероломството (на САЩ) - инак все повече страни ще бъдат хвърлени в хаос, включително европейските\". Президентът на Русия Владимир Путин неведнъж е заявявал, че светът не бива да бъде еднополюсен, напомни той, цитиран в \"Известия\".", "date": "2018.01.08", "title": "Кадиров поиска Европа и Русия да се обединят срещу САЩ"}
{"url": "https://offnews.bg/obshtestvo/parvi-sluchaj-na-gripa-honkong-u-nas-vnimavajte-proticha-tezhko-672482.html", "text": "Пациентка в Русе стана първият диагностициран у нас случай на грипа \"Хонконг\" за тази година.Очаква се това да е вирусът, отговорен за тазгодишната грипна вълна.Според медиците този грип с щам H3N2 протича тежко. Започва с внезапна много висока температура от 39-40 градуса, която трудно се повлиява от медикаменти. Придружен е от болки в мускулите и ставите по цялото тяло, болки в гърлото, затруднено дишане.Лекари припомнят, че мнозина вече имат имунитет към щама, защото са го прекарали в предишни години. Най-уязвими сега за децата и възрастните хора.Междувременно британските медии съобщават, че страната очаква тежка грипна епидемия от същия щам, H3N2, който наричат \"австралийския грип\", защото вече предизвика сериозна епидемия в Австралия по време на зимата там.", "date": "2018.01.08", "title": "Първи случай на грипа Хонконг у нас - внимавайте, протича тежко"}
{"url": "https://offnews.bg/ikonomika/sarbia-poluchava-1-5-mlrd-evro-ot-kontcesiata-na-letishteto-v-belgrad-672491.html", "text": "Република Сърбия избра четвъртия по големина летищен оператор в света VINCI Airports за концесионер на белградското и летище \"Никола Тесла\".Договорът за управление и разширение на аерогарата е 25-годишен и се очаква да бъде подписан през първото тримесечие на тази година. Общият финансов ефект от сделката се очаква да бъде в размер на 1,5 милиарда евро.С 5.3 милиона пътници за 2017 г. летище \"Никола Тесла\" е най-голямото в Сърбия и функционира като хъб на националния превозвач на страната Air Serbia, който осигурява повече от 50% от трафика на аерогарата.Като концесионер, VINCI Airports се ангажира да привлече в Белград допълнителни полети от над 200-те компании, с които летищният оператор работи. Според базирания във Франция конгломерат Сърбия има силен потенциал за икономически растеж.За летището в Белград офертата на VINCI Airports включва авансово плащане на 501 млн. eвpo, инвecтиции oт 732 млн. eвpo плюс годишни гoдишни кoнцecиoнни тaкcи в размер мeждy 4.3 и 16 млн. евро.Мрежата на VINCI Airports обхваща 35 летища в шест държави (Япония, Португалия, Камбоджа, Доминиканската република, Чили и Франция). Обслужила е над 132 милиона пmillion passengers in 2016.", "date": "2018.01.08", "title": "Сърбия получава 1,5 млрд. евро от концесията на летището в Белград"}
{"url": "https://offnews.bg/bojni/kobrata-vse-oshte-ima-zhelanie-da-se-bie-s-dzhoshua-672473.html", "text": "Звездата ни в професионалния бокс Кубрат Пулев (25-1, 14 КО) все още е силно заинтересован от битка с шампиона в тежка категория на IBF, IBO и WBA Антъни Джошуа (20-0, 20 КО). Това заяви промоутърът на българина Нисе Зауерланд, цитиран от Спортал.Кобрата и британецът трябваше да се бият през октомври миналата година пред 78 000 зрители на “Принсипалити Стейдиъм” в Кардиф, Уелс, но само две седмици преди насрочената дата претендентът Пулев се оттегли заради контузия, получена по време на тренировъчния лагер.\"Той все още е в топ 4 на най-добрите боксьори в тежка категория на планетата, така че двубоят срещу Антъни Джошуа все още не е забравен.Разбира се, Пулев иска да се бие с Джошуа, но не знам дали самият Джошуа иска това. За Кубрат това е голяма битка. Днес за всеки в тежка категория Джошуа е заветна цел\", заяви Нисе Зауерланд.\"В момента сме заети да планираме следващата стъпка на Пулев. Той определено беше много разочарован от оттеглянето си толкова близо до битката. Грандиозно събитие, като в същото време щеше да получи и голям хонорар\", добави промоутърът на Кобрата.\"Сега, когато Мануел Чар притежава една от титлите, той се превърна също в интересен противник за Кубрат\", каза още Нисе Зауерланд.", "date": "2018.01.08", "title": "Кобрата все още има желание да се бие с Джошуа"}
{"url": "https://offnews.bg/analizi-i-komentari/istinata-se-gramna-v-glavata-sas-zaglushitel-672487.html", "text": "Трагедията бързо стана клане, заподозреният веднага стана убиец, а темата е номер едно и в медиите, и в обедната почивка с кафето. Шест души си заминаха по бързата процедура, а виновникът бе открит мъртъв.Истината се гръмна в главата със заглушител, а ние сигурно никога няма да разберем истинския отговор на въпроса \"Защо?\". Горчив вкус в устата от цялата ситуация остава и фактът, че назряват и съмнения около истинността на въпроса \"Кой\". Всички пробойни около разследването и подробностите към него карат всяка дума на властите и полицията да бъде взимана под съмнение. Доверието към МВР е нулево и това ще продължава така, докато всички информации за техни \"успехи\" започват с думите \"по нареждане на премиера Борисов\".Към цялата гротескна картина се самоприбавиха и \"експертите\". Едните в социалните мрежи, навярно убивали 6 човека, съдейки по \"експертните\" им мнения. Други по телевизорите правиха пълна психо картина на убиеца без да знаят кой е, гледаха му на карти таро и го наричаха \"професионалист\".Мързи ли ги от МВР да си вършат работата? За 800 лева и аз щях да джобя пубери в метрото, вместо да си рискувам живота и да гоня истински престъпници. Просто не си заслужава. Има черни овци сред редовите. Но рибата се вмирисва откъм главата.На човек май му е вродено да дава мнения по въпроси, без да е особено вещ по тях. Не ми се ще това да звучи като обида, но истината е много по-важна от всяко едно мнение. Ние никога няма да я знаем. Само ще предполагаме, а догадките водят само до още въпроси.Да коментираш тенис и бокс, без да си гледал повече от 3 мача, някак си го преглъщам. Да коментираш в стил Хорейшио убийство на 6 човека, барабар с едно куче (баси психопата, честно) пред компютъра по гащи, е несериозно. Прекалено буквално възприемаме поговорката \"Като нямаш какво да кажеш, по-добре замълчи\". Никога не мълчим, защото винаги имаме какво да кажем, а дали е пълна глупост, не е важно. А далеч по-сладка и кратка е поговорката \"Мълчанието е злато\".Истината е, че няма да научим истината. Нито за убийството в Нови Искър, нито за много други неразкрити знакови престъпления. Няма и да научим кой е и виновникът за това да не знаем истината. Тези, които я крият, също могат да се прострелят в главата, става и без заглушител.", "date": "2018.01.08", "title": "Истината се гръмна в главата със заглушител"}
{"url": "https://offnews.bg/temida/rosen-angelov-ne-e-ubietcat-ot-novi-iskar-versiata-e-podhvarlena-smi-672476.html", "text": "Росен Ангелов не е убиецът, който ликвидира цяло семейство в , а версията за него умишлено е наложена от разследващите. Това твърди Марин Ташков, бивш съкилийник на посочения за изпълнител на екзекуцията на шест души в новогодишната нощ, който беше  в неделя край село Луково.В интервю за телевизия  Ташков заяви, че Ангелов не е човекът, когото описват - той никога не е бил във френския чуждестранен легион и изобщо не бил агресивен. \"Изобщо не е човекът, който е описан. Да, той е един човек с много силно произнесено его, човек, който счита, че светът се върти около него. Но това, което се разправя, всичките тези истории, че той бил в чуждестранния легион, че бил обучен човек, това са, извинявайте, това изобщо не отговаря на истината\", разказа Ташков. Той каза, че прекарвал с Росен Ангелов достатъчно дълго време, за да научи някои подробности около биографията му и разказа за случай на спречкване между него и младо момче в ареста:Ташков заяви, че е убеден, че Ангелов не е екзекуторът от Нови Искър:По думите му убийството е толкова брутално, че би го сравнил само с убийството на Бай Миле. Той разви версията, че за шесторното убийство са били необходими поне двама души. \"Намерете човек, който разбира от оръжие. Най-малкото този 22 калибър са изстреляни над 30 гилзи. Това означава 4 пълнителя и половина. Един пълнител е 8 патрона. Кога този човек е убил кучето, кога е разстрелял останалите. Това местене на трупове, оставяне на джипа до кладенеца, тефтерчето... Това е все едно Хензел и Гретел - Гретел е хвърляла камъчета по пътя, за да може да се стигне до това нещо. Няма логика. Плюс това профилът на този човек е на беглец. Той е осъждан за съвсем други неща. Тука го изкараха едва ли не сериен убиец. Няма такова нещо. Много са пробойните в тезата на разследването\", коментира Ташков.По думите му в разследването има много \"странни неща\", като това да убиеш шест души от ревност. Росен Ангелов би бил възможен изпълнител на това престъпление, ако вечерта е бил със семейството, въоръжен, провокиран и в момент на афект. \"Тук са коренно различни нещата. Това убийство е подготвено. За мен специално и при тази динамика на престъплението, е имало поне двама души\", коментира още бившият съкилийник на Ангелов. По думите му Росен Ангелов не е социопат и е по-скоро човек, който \"има афинитет към тази криминогенна среда\". Ташков смята, че разследването е оставило без отговор въпроси:Говореше майката на това момче, което е чуждо на фамилията, приятелят на убитото момиче, Боби. Тя каза, че звъняла на Нова година по телефона му, но някой отхвърлил разговора и затварял телефона. Това значи, че извършителят е бил в къщата. Какво стана с този телефон? Никой думичка не спомена за него. Другото, което е - ако някой е останал в къщата след убийството, той е търсил нещо. Според мен умишлено се подведоха хората, умишлено беше подхвърлена версията Росен. Тома е мое лично мнение\", каза Ташков. По думите му се е случило това, което всички очаквали - \"Росен да бъде самоубит, което се случи\". ", "date": "2018.01.08", "title": "Росен Ангелов не е убиецът от Нови Искър, версията е подхвърлена, смята негов съкилийник"}
{"url": "https://offnews.bg/leka-atletika/bolt-minava-pregledi-v-borusia-dortmund-672471.html", "text": "Световният рекордьор на 100 и 200 метра Юсейн Болт отново заговори за начало на футболна кариера, след като сложи край на атлетическата си през лятото на 2017 година.Ямайската мегазвезда в спринта си е уредил проби в Борусия Дортмунд, които ще бъдат проведени през март и ако бъде одобрен може да подпише договор с \"жълто-черните\".Осемкратният олимпийски и 11-кратен световен шампион се контузи при последното си бягане на световното първенство в Лондон, но вече е възстановен и мисли за нови предизвикателства.\"Вече съм в отлична форма. Ако в Борусия ме отпратят с мотива, че трябва още да тренирам, така и ще сторя. Мечтата ми е да играя за Манчестър Юнайтед.Говорих с бившия мениджър на тима сър Алекс Фъргюсън и го помолих да каже някоя добра дума за мен. Той ми обеща да направи каквото може, стига да съм здрав и във форма\", каза Болт пред \"Дейли Експрес\".", "date": "2018.01.08", "title": "Болт минава прегледи в Борусия Дортмунд"}
{"url": "https://offnews.bg/nashite-avtori/stefan-tcanev-svobodata-ne-se-iade-672463.html", "text": "Къде и кога сбъркахме по време на т. нар. „преход“, за да стигнем дотук – България да е в дъното по доходи, свобода на словото и т.н., въпреки бодряшките тъпотии, които слушаме от правителството?Има една приказка за умния и за глупавия турчин. Глупавият турчин, като види купола на някоя църква, вика: „Съборете храма на гяурите, камък върху камък да не остане!“ И събарят църквата. А умният турчин влиза на бял кон в нея и казва: „Превърнете таз хубава църква в джамия!“ Унгарците и чехите постъпиха като умния турчин: запазиха всичко добро, построено при социализма, стъпиха върху него и продължиха нататък. “Ний” постъпихме като глупавия турчин: унищожихме всичко добро и сега пъшкаме под развалините на социализма. Това не ни стига, така продължаваме и сега. Всяко новодошло правителство яростно отрича всичко създадено от предишното, опозицията яростно отрича всичко, което прави сегашното правителство и т.н. Трябва да си много тъп и много зъл, за да не виждаш и да не признаваш доброто, създадено от съперника ти, от противника ти, дори от врага ти. Раздорите между партии, раздорите между личности, тоталното безсмислено и безцелно противопоставяне - това ще ни доунищожи.Ти си преживял “иманентно” и соц-а (когато си бил и забраняван), и прехода. Защо днес има толкова носталгия към въпросния “соц”?Написах пиеса за един актьор - „Плач на ангел“; затворник, излежал присъдата си и излязъл на свобода, който след няколко месеца се връща гладен и отчаян, чука на вратата на затвора и моли: „Не искам на свобода, пуснете ме в затвора!“ В затвора и да не работиш - пак ти дават да ядеш. И да се разболееш - лекуват те без пари; и да не искаш, задължително спиш в затвора на топличко, в затвора, макар и минимално, всичко ти е осигурено. Е, нямало свобода... Свободата не се яде - за какво ти е?В преувеличен план - така и народът, озовал се внезапно на свобода, неготов да бъде свободен, изпаднал в бедност и отчаян от свободата, започна да страда от носталгия по социализма, когато всичко, макар и минимално, му беше подсигурено. Е, нямало свобода... Или както казва Плутарх: „Бедствията докараха страната до такова положение, че, отчаяни от свободата, хората желаеха някакво по-малко робство.“Би ли се съгласил със следното: че ерозията на паметта е част от пълзящото автаркийно разбиране за днешния човек – но и че това не е просвещенското “Аз” в развитие, а “Аз”-ът в стазис, самоманифестиращ себе си?Аз-ът в стазис е летален “Аз” (както би казал д-р Коста Костов) - т.е. мъртъв “Аз”. Тази маниакална манифестация на самодостатъчност пак ли е на мода? Навремето, преди половин век, реагирах иронично:Дори Бог не самодостатъчен. Илюзията за самодостатъчност е самоубийствена сама по себе си и засилва ерозията на националната, да не говорим за мировата памет.А има ли ерозия на българската мисловност? Има ли умисъл в тенденцията на изчезващата памет, по Хайдегер?Да, има умисъл в тенденцията на изчезващата памет, чужда умисъл в заличаването на националната ни идентичност – но в същото време мисля, че това е прекалено конспиративна теория, с която се спекулира, за да прикрием собствената си интелектуална леност. Мисловността не е колективен феномен, а индивидуална способност. Въпросът е доколко днешното общество ражда мислещи хора и какво е тяхното влияние върху немислещото общество.Ще се съгласиш ли със Св. Тома от Аквино – и неговата Summa Contra Gentiles – че предимно езичниците нямат памет, т.е. че паметта се отглежда, култивира, по християнски?Не познавам този труд на Тома Аквински, но ми е трудно да се съглася, че езичниците нямали памет и че паметта се култивира само от християнството, след като паметта на езичниците – например изкуството и философията на древните гърци - се оказва фундаменталната памет на човечеството, върху която възниква Ренесансът и цивилизацията в християнска Европа. Спирам дотук с Тома от Аквино, за да не сгреша поради невежество. Искам обаче да кажа нещо малко познато на широката публика. Печално известно е, че в началните си години християните с нечуван вандализъм „култивират“, сиреч унищожават езическата култура, до нас са достигнали само случайно недонатрошените статуи и недоизгорените книги на древните гърци и древните римляни. След като в началото на IV век император Константин Велики обявява християнството за официална религия в Римската империя и по същото време империята се разделя на Източна и Западна, става нещо странно: на Запад започва средновековното мракобесие, папа свети Григорий обявява невежеството за майка на благочестието и светските науки се преследват като ерес, а в същото време в Константинополския университет, наричан Магнаурска академия, и в още 9 университета във Византия, се изучават астрономия, геометрия, аритметика, философия, медицина, литература, право и други светски науки, наследени от езичниците - от древните гърци. 10 века по-късно става страшната рокада: след като турците обсаждат Константинопол, учените и писателите побягват на Запад, занасят там античните знания и това предизвиква Ренесанса, започва разцветът на изкуствата и науките в Западна Европа, а над Изтока пада глух и безпросветен петвековен мрак.И “да бъде хлябът бял – не е достатъчно”, ако позволиш този свободен паралел.Да, защо не. Може да се каже и за тогава.Коя е собствената ти любима творба и защо?Романът „Мравки и богове“. Това е своеобразен свод на моите философски и поетични виждания, на моите теми и сюжети, станали зародиши на повечето мои пиеси, там е дори и началото на „Български хроники“. Но обикновено авторът греши в своите самопреценки.Струва ми се – поправи ме, ако греша – че ще останеш в пантеона на българската поезия (в популярен смисъл) с *, за сметка може би на други, още по-добри стихове. Обясни обстоятелствата около написването на това стихотворение, моля.Обстоятелството е повече от анекдотично. Качвам се на такси, някъде в началото на 70-те години, шофьорът нервен, веднага започва монолог: “Носете си новите дрехи, момчета, да не ги носят любовниците на жените ви!” Това виц ли е, питам. Хич не е виц - и ми разказва за приятеля си, който умрял преди два месеца, а вчера видял любовника на жена му да носи новия му костюм. Битова история, но повикът „Носете си новите дрехи, момчета!“ остана да звучи в мен - и през нощта се роди стихотворението. Поезията направи тази проста фраза „Носете си новите дрехи, момчета!“ всеобхватна, всеки може да привнася в нея свой смисъл, свои преживявания, това направи стихотворението близко до всекиго, направи го популярно. Когато го пишех, разбира се, въобще не съм мислил за това, писането на стихове не е съзнателен процес.Вероятно помниш, че Сократ в платоновия “Критон” казва, че да философстваш, т.е. да търсиш истината, означава преди всичко да помниш, и така да стъпваш на раменете на предните гиганти. Защо у нас няма приемственост на високата мисъл?Да, в ония времена всеки философ е казвал на кого е ученик и на кого е учител. Ако кажа, че у нас тази приемственост бе насилствено прекъсната, това едва ли ще е оправдание. Може би по-вярно е, че дългото и задължително изучаване на марксизма уби в българите интереса към философията. За щастие, това не нанесе такива поражения в изкуствата.Как виждаш развитието на България в момента? Аз, например, я виждам като опит за баланс между олигархични котерии, но всъщност – тройно усъвършенствана машина за бюджетни и евро-кражби.Ако употребим метафора: невидима паяжина оплита всичко, всяко действие е блокирано, стоим примирено и чакаме: от коя цепнатина ще изскочи паякът да изсмучи кръвчицата ни.А как си представяш България след 20 години, когато няма да те има?След 20 години ли? Същата. За съжаление. Но след 50 години ще е друга.Ако сега ти се обади Бойко Борисов, какво ще му кажеш?Ами той ми се обади на Коледа, за Стефановден. Пожелахме си здраве.Израснал си като православен, но се смяташ за тип нов “богомил”. Защо?Не, не се смятам за нов тип богомил, но споделям някои възгледи на богомилите - че човек трябва да общува с Бог без посредници и най-важното: да не прави Бог съучастник в лошите дела на хората. А православната църква прави това - подкрепя всяка власт, каквато и да е тя, следвайки повелята на апостол Павел: „Всеки человек да се покорява на властта, що е над него, защото няма власт, която да не е от Бога и който се противи на властта, противи се на Божията подредба.“Шукшин, Ахматова, Евтушенко. Кажи ми по нещо и за тримата – те са сред моите литературни идоли, повече или по-малко.При Ахматова съм бил веднъж, или два пъти, през 1964 или 1965. Много искаше да дойде в България. Интересуваше се от новата българска поезия, наричаше нашия свободен стих бунт срещу схоластиката. Когато през 1966 година прочетох във вестниците, че на 5 март е починала, ще излъжа, ако кажа, че преживях трагедия. Шокът дойде по-късно. След седмица получих от Москва малка пратка, вътре бе внимателно опаковано томчето “Бег времени” с надпис на титулната страница: „Стефану Цаневу в далекую Софию. Анна Ахматова. 9 февраля 1966, Москва.“ Все едно, че получих писмо от оня свят! Шукшин го заварих в Киноинститута, завършваше, когато аз постъпих, живеехме в общежитието. Беше недодялан, грубоват на вид, но по детски добросърдечен, талантът му се разви мълниеносно, така мълниеносно и той самият си отиде. Вестта за смъртта му ме свари в Пловдив през есента на 1974, там в Стария град гостуваше група артисти от СССР, сред тях беше и жена му Лида, и понеже се познавахме от киноинститута, натовариха мен да ѝ съобщя, че Шукшин е умрял. По-страшна поръка не съм получавал. И не можах да я изпълня. Колкото пъти започвах, смутен и пребледнял: „Лида, трябва да ти кажа нещо много важно...“, тя се смееше: „Стефан, ако ще ми се изповядваш в любов, казвай го направо!“, „Нещо по-важно е, Лида...“, „Няма по-важно от любовта!“ - викаше тя и се смееше. Тъй и не можах да ѝ кажа, че смъртта е по-важна. А за Евтушенко съм говорил много. Сега не ми се говори. Бяхме приятели повече от 50 години. Още не мога да осъзная смъртта му.Мнозина, особено твои почитатели, се питат: как така едновременно си дисидент, но си бил близък с всички творци при соц-властта?Че съм бил дисидент, го чух по-късно, сам никога не съм се определял така. В онези времена хората на изкуството живеехме по-компактно - писатели, художници, артисти, музиканти посещавахме две-три заведения: Клуба на журналистите, Руския клуб, „Бамбука“, Унгарския ресторант, всеки познаваше всекиго. И аз познавах всички, но близък съм бил с десетина души: с Христо Фотев, Константин Павлов, Любомир Левчев, Недялко Йорданов, Иван Радоев, Йордан Радичков, Георги Марков, Станислав Стратиев, с художниците от Пловдивската група Георги Божилов и Димитър Киров. Радвах се и на добро познанство с някои писатели от старшата генерация: Атанас Далчев, Елисавета Багряна, Александър Геров, Радой Ралин, Валери Петров, Ивайло Петров. За колегите си от театъра не говоря, аз живеех с тях.Но най-съкровената ми поетическа връзка беше с Константин Павлов и Любомир Левчев в началото на 60-те години на миналия век. Аз дори не ги познавах лично, но ние тримата едновременно и независимо един от друг бяхме започнали да пишем свободен стих, което бе посрещнато на нож - и това ни обедини, тримата започнахме да правим шумни рецитали, манифестът ми „Защита на свободния стих” беше последното „неримувано паве”, хвърлено в литературното блато, или, както писа тогава Атанас Далчев: „Свободният стих е защитна реакция срещу склерозирането на нашия стих.“ Вдигна се невероятен скандал, безконечни дискусии из всички вестници и списания, какви не ни наричаха: авангардисти (в ония времена това беше идеологическо ругателство), псевдоноватори, циници, рушители на социалистическия реализъм, проводници на упадъчна западна идеология. Вижте само заглавията на някои от статиите, писани против нас: „По синусоидите на безпътицата”, „Новаторство и лъженоваторство“, „Не даваме Яна на турска вяра!” Странно защо, но тъй нареченият социалистически реализъм се идентифицираше с класицизма (не само в литературата) и свободният стих се възприемаше като негов враг и рушител. Към това - като прибавим и една „малка“ подробност, че в ония времена във всичко задължително се подражаваше на Съветския съюз, а там тогава свободен стих не съществуваше - става още по-ясно защо свободният стих се преследваше не само като литературна, но и като идеологическа ерес...Преди да пусне заключителната редакционна статия, изразяваща становището на ЦК на комунистическата партия и пътеводните мисли на Тодор Живков, тогавашният главен редактор на „Литературен фронт” Славчо Васев, стар анархист, ни извика тримата в редакцията и ни каза: „Момчета, вие сте разгромени. Но вие сте победителите.“ Така и излезе. Постепенно започнаха да пишат като нас - дори тези, които ни бяха анатемосвали. Днес всички пишат свободен стих свободно и естествено, както си казват добър ден, без да подозират какви битки сме водили за него. Може би е нескромно, но трябва да го кажа: в началото на 60-те години на миналия век ние тримата - Константин Павлов, Любомир Левчев и аз - променихме стила на българската поезия. Който не вярва - да разгърне стихосбирките, издадени преди 1960 година.Безспорно и наистина вдъхновяващо. Но все пак как и защо стигнахте дотам, че да не си говорите с Коста Павлов в последните му години? Кое ви раздели?Докато можеше да говори, а и после - до „Персифедрон“ във Военния театър, с Константин Павлов си говорехме и бяхме близки. След това - причината не е той, нито аз. Някога може би ще кажа...Ако продължим, един вид, “четирите фази” на Гео Милев: ще ми кажеш ли кои са най-добрите, да кажем, 7 български поета след Лилиев?Багряна, Далчев, Вапцаров, Константин Павлов, Фотев, Левчев.Cool. Но и още: как се определяш вече към края на живота си – ляв, десен, оптимист, песимист?Ляв, десен? Слава Богу, имам два крака. А знаеш ли стария анекдот за песимиста и оптимиста? Песимистът казал: „От това по-лошо не може да бъде.“ Оптимистът отвърнал: „Може!“ Е, аз съм оптимист.Кои са по-младите от теб – в поезията и изобщо – които би могъл да споменеш с добро?От тези, които познавам: Елин Рахнев, Георги Господинов, Васил Балев. И вероятно има още поне трима, които не познавам.Понеже говорим за българската съдба: може ли да дадеш няколко съвета на сегашните и бъдещите поколения, тип Плиний Стари?Богомилският съвет: да не допускат никакво насилие над себе си, откъдето и да иде то - от бог или от цар, от меч или от слово, дори когато е от обич!Какво постигна и какво – не?Тук сигурно трябва да измисля нещо остроумно, но не мога. Древният грък Софокъл беше казал нещо за последния ден...Да. Но Едип Цар в онази фраза съжалява, че изобщо се е родил. Ти за какво съжаляваш?Че няма да видя какво ще стане нататък.Благодаря ти. Бъди здрав.И аз ти благодаря, Ивайло.", "date": "2018.01.08", "title": "Стефан Цанев: Свободата не се яде"}
{"url": "https://offnews.bg/obshtestvo/mon-smenia-pravilata-za-presiavane-na-elita-v-naukata-u-nas-672478.html", "text": "По нови критерии ще бъде оценявана научната дейност на висшите училища и научните организации у нас. Те ще са по-малко, но ясни и обективни и ще бъдат част от нов правилник, по който се работи от три месеца, съобщи за OFFNews министърът на образованието . Той коментира едно от .На  си преподаватели реагираха остро срещу доклада на постоянно действащата комисия за оценка на научнопреподавателската дейност през 2016 г., публикуван през декември на сайта на образователното министерство. Класацията, извършена от експертна комисия, подрежда институтите на БАН, университетските факултети и звена в пет групи  по области. Софийският попада в елитната първа група само с три от 16-те си факултета: журналистическия, историческия и Факултета по химия и фармация.Най-високо оценените за научните си постижения получават допълнително пари, но този доклад няма да е основа за разпределяне на финансиране, увери министър Вълчев.Не бих се съгласил с квалификацията, че докладът е \"позорен\", но за мен също има необясними неща в него, сподели министърът, който подчерта, че той е изготвен от експертна комисия, от специалисти, и че той няма дава оценки. Вместо това се подготвя нов правилник с ясни критерии и работата по него не е започнала с искането на СУ, а тече от три месеца.Междувременно докладът бе свален от сайта на МОН.След бурните обсъждания в Академичния съвет, който бе свикан извънредно заради , ректорът проф.  обобщи шест искания и ги изпрати по пощата за електронно гласуване от членовете на Съвета.Точката за доклада гласи:\"Незабавно разграничаване на Министерството на образованието и науката от Доклада на постоянно действаща Експертна комисия за наблюдение, оценка и анализ на научнопреподавателската дейност, осъществявана от научните организации и висшите училища за 2016 г. и посочване на виновните за необективните и тенденциозни резултати.Останалите са:- Осигуряване на средства за достойно отбелязване на 130-годишнината на най-стария български университет и за най-неотложните капиталови разходи в размер на не по-малко от 15 млн. лева.- Предоставяне на управление на Софийския университет на сграда, която е подходяща за обучение на студенти и съответства по местоположение и площ на отстъпената от нас сграда на ул. \"Шипка\" 6.- Приемане на механизъм за осигуряване на ежегодни средства за капиталови разходи, които да позволят поддържането на 18-те учебни сгради на Университета, много от които са недвижима културна ценност.- Приемане на механизъм, гарантиращ ежегодна субсидия за нуждите на Университетска библиотека \"Св. Климент Охридски\", втора по големина и първа по брой на читатели в страната, в размер на 2 милиона лева годишно.- Спешно осигуряване на средства за сключване на договор за национален абонамент за научните бази данни на Elsevier, Web of Science и SCOPUS, които определят истинското място на всяка научна организация в световната наука.Дали тези предложени от ректора Анастас Герджиков искания са били приети от Академичния съвет все още не е известно - информация по този въпрос не е публикувана на сайта на висшето училище. Неизвестно е дали остава и ултиматумът, обсъждан на АС - ако исканията не бъдат изпълнени до 22 януари, Университетът да започне протести.", "date": "2018.01.08", "title": "МОН сменя правилата за пресяване на елита в науката у нас"}
{"url": "https://offnews.bg/dw/kak-chuzhdite-medii-pishat-statiite-si-za-balgaria-672488.html", "text": "В началото на българското европредседателство редица международни медии обявиха страната за \"най-корумпираната в ЕС\". За това обвинение има едно обективно и едно субективно обяснение, които действат синхронно. Обективното е, че различните измервания на корупцията (най-вече на \"Трансперънси интернешънъл\") действително поставят България на последно място сред държавите от ЕС. А и в съседна Румъния, с която България обикновено се сравнява, все пак постигнаха нещо в борбата срещу корупцията, инсталирайки антикорупционната служба и изправяйки редица политици на подсъдимата скамейка. Но за този имидж на България има и една субективна причина. Част от чуждестранните журналисти просто поемат клишето \"най-бедната и най-корупмираната\", изобщо без да го подлагат на сериозна журналистическа проверка, както всъщност би трябвало да постъпят. А по-лошото е, че дори ако го подложат и ако то се потвърди, те не правят следващата задължителна професионална крачка: да потърсят и положителните неща в България. Част от тези колеги отскачат за ден-два до София, разговарят с обичайните си източници и после пишат статиите си. А някои от тях дори не стигат до България – работят въз основа на кореспонденции и публикации в медиите. Което обаче не означава, че критиката е неоснователна.За клишетата и фактитеРедом с тези два негативни суперлатива \"най-бедната и най-корумпираната\", в чуждестранните медии се въртят и други клишета, част от които изобщо не отговарят на действителността. Например, че България е малка страна. А тя всъщност е някъде по средата - на 11-то място по големина от общо 28 членки на ЕС. Или пък, че е безинтересна и скучна. Твърдение, което звучи доста арогантно - не може една страна да е скучна, просто защото се намира в периферията на твоето полезрение. Всъщност, вярно е точно обратното: България е много интересна страна от туристическа, от историческа, дори и от кулинарна гледна точка. В интерес на истината, неколцина кореспонденти изрично отбелязват и оптимистичните факти: те говорят за възхода на българската икономика, нарастването на доходите, стабилните държавни финанси, разцвета на София и на такива браншове като информационните технологии или производството на дрехи и обувки. И хвалят още храните, напитките, туристическите забележителности, свестните млади хора в България и вълнуващата парти сцена в столицата.За съжаление обаче, и голяма част от критиките е основателна. За корупцията вече стана дума, но чуждестранните медии изброяват още много дефицити на България: мутризацията на обществото, демографския проблем, изтичането на мозъци, лошото качество на здравеопазването и образованието, национализма. В няколко публикации изрично се споменава, че, според анализите на \"Репортери без граници\", България е на последно място по свобода на медиите в ЕС. Впрочем, корупцията и медийната несвобода са само две от проявленията на по-голямото зло: в България няма върховенство на закона, а демокрацията все още подскача на куц крак. За това също се пише, но тук се намесва един допълнителен фактор, който замъглява общата картина. Както е известно, в момента ЕС е взел под лупа държави като Полша и Унгария тъкмо заради това, че изкорубват правовата държава, че изпълнителната власт слага ръка върху другите власти, че управляващите не зачитат общите европейски ценности. Всичко това обаче се случва в контекста на острата дискусия за бежанците, мигрантите и преразпределянето им. Основателно или не, възниква усещането, че на България и на управляващите в София им се прощават някои неща, които не се прощават на Будапеща и Варшава. Просто защото България се държи на дистанция от Вишеградската четворка, а правителството подкрепя мнозинството в ЕС по въпроса за бежанците и мигрантите и не извършва никакви предизвикателни телодвижения. Тоест, в това отношение България се държи като добър европеец, което носи точки на управляващите. Независимо от факта, че повечето хора в България са враждебно настроени към бежанците и мигрантите. Между другото, в публикациите на международните медии става дума и за това. Те често припомнят срамните динковщини, но и грубите расистки и ксенофобски изказвания и действия на политици от малкия коалиционен партньор на Борисов.Неколцина наблюдатели питат дали на този фон е редно България да председателства Евросъюза? Теоретично обаче едното няма връзка с другото. Председателството е ротационно и на България просто ѝ дойде редът. Доколкото е известно, няма механизъм, по който една страна да бъде лишена от председателство – освен прецедентът с Великобритания, която всъщност беше наред тъкмо сега, но реши да напусне. Но все пак няколко чуждестранни коментатори изразиха смущението си от това обстоятелство. И то си е за смущение. Защото, както казва например Йохана Даймел, как ще дърпаш напред страните от Западните Балкани и ще им бъдеш за европейски пример, като нямаш изградена истинска правова държава? От друга страна последният доклад за България не беше толкова лош, а председателят на Еврокомисията Жан-Клод Юнкер дори е оптимист, че механизмът скоро може да бъде премахнат. Защото в България наистина има някакъв напредък. Но без истинска съдебна реформа и без радикално антикорупционно законодателство всичко е половинчато. Да не говорим, че мнозина българи все още живеят в шизофренно раздвоение между гнева си срещу корупцията и собствената си дребна корумпираност.Реалистична, но опростена картинаМногобройните статии за България в международните медии по повод европредседателството - и най-вече определението \"най-корумпирана\" - предизвикаха любопитна реакция в част от българските медии. Човек веднага усеща, че на терена има професионалисти, които знаят как се \"спинва\", как се извърта един проблем, за да се отклони вниманието от същността му. В случая се спусна димна завеса, която скрива факта, че критиките не са срещу България или срещу българите, а срещу определени недъзи на управлението, на законодателството и на властите в България. И част от медиите в България охотно поддържат тъкмо тази димна завеса. В една от тези медии например излезе полемична статия по въпроса, която звучи меко казано наивно. Големи европейски издания като \"Гардиън\" и \"Ди Цайт\" били свързани с милиардера Джордж Сорос и получавали от предубедени източници в България указания какво да пишат за страната. Но нали тъкмо тези либерални медии извадиха на бял свят големите офшорни скандали, известни като \"Панама Пейпърс\" и \"Парадайз Пейпърс\"? И ако тези медии действително можеха да бъдат купени за жълти стотинки или да получават указания от незнайни лобисти, мигар не се намери поне един офшорен милионер, който да ги подкупи? В интерес на истината обаче трябва да се каже и още нещо: част от авторите и кореспондентите на западни медии наистина си имат постоянни източници на информация и анализи в България, на чиито оценки се доверяват. А понякога сигурно се и предоверяват.В обобщение: десетките статии, които излязоха в международните медии по повод българското европредседателство, представят една реалистична, макар и понякога опростена картина на страната. Добрата новина е, че през последните 11 години за България нито веднъж не се е писало толкова много, т.е. страната влезе в полезрението и в европейския дневен ред. И има добра основа и занапред да подобрява имиджа си.", "date": "2018.01.08", "title": "Как чуждите медии пишат статиите си за България"}
{"url": "https://offnews.bg/futbol/timove-ot-b-grupa-s-merak-za-zvezda-na-levski-672480.html", "text": "Полузащитникът Васил Панайотов може и да е със статут на звезда в Левски, но това съвсем не му гарантира задължително трансфер в голям клуб.Договорът на халфа с Левски изтича през лятото, а клубът все още не му е направил предложение за продължаване.Полузащитникът вече може да води преговори с други клубове, както и да подпише предварителен контракт с такъв. В него той може да премине след края на кампанията като свободен агент.Интерес към Панайотов не липсва, но той е от клубове от втора дивизия в Италия и Франция. 27-годишният халф е желан от италианския втородивизионен Асколи.От клуба държат да се подсилят с българина и са обявили, че ще изпратят официална оферта за придобиване на правата му. Играчът е в полезрението и на друг втородивизионен тим, но от Франция.Това е борещият се за директна промоция Ним, информира още \"Тема Спорт\".", "date": "2018.01.08", "title": "Тимове от \"Б\" група с мерак за звезда на Левски"}
{"url": "https://offnews.bg/112/veroiatno-biznes-interesi-zad-ubijstvoto-na-petar-hristov-672504.html", "text": "Основните версии, по които работят разследващите убийството на бизнесмена , са свързани с неговия бизнес. Това стана ясно от брифинг на шефа на Национална полиция Христо Терзийски и директора на СДВР Ивайло Иванов. „Не можем да сме конкретни, но има интереси в строителството и в хранително-вкусовата промишленост. С добра репутация е сред обществеността“, обясни Терзийски пред журналисти. Той поясни, че се разглеждат и версии, свързани с личния му живот. След като е получен сигналът за убийството, пристигналите на място патрули не открили тялото на простреляния, тъй като той вече бил откаран от шофьора си в болница.\"Проверяваме много версии и всички възможни места, където може да се е случила стрелбата\", каза шефът на СДВР. „Лицето не е било на място. Транспортирано е от негови близки във ВМА, свързали са се с дежурния ни там“, обясни Ивайло Иванов. „Започнали са действия по спасяването и реанимирането му, в 10.49 часа лицето е починало“, допълни той. МВР не разполага с данни към Христов да е имало отправяни заплахи.Христов е бил прострелян с 8 куршума. Сигналът за  е подаден минути след 10.00 часа. Нападението стана на ул. \"Ралевица\" в столичния квартал \"Манастирски ливади\", където се намирал офисът му.", "date": "2018.01.08", "title": "Вероятно бизнес интереси зад убийството на Петър Христов"}
{"url": "https://offnews.bg/obshtestvo/kazichene-bez-voda-dnes-672465.html", "text": "На 8 януари 2018 г. (понеделник), във връзка с подмяна на пожарен хидрант на ул. „Георги Бенковски“ , с. Казичене , се налага спиране на водоподаването от 9:30 до 15:30 часа на клиентите на „Софийска вода”, живеещи в района на: по ул. „Георги Бенковски“, от ул. „Младост“ до ул. „Околовръстна“ и ж.п. гара Казичане При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Георги Бенковски“ ъгъла с ул. „Околовръстна“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.01.08", "title": "Казичене без вода днес"}
{"url": "https://offnews.bg/kultura/otlicheniat-sas-zlaten-globus-bez-milost-s-gala-prozhektcia-na-sofia-672503.html", "text": "В програмата на 22-рия София филм фест „Без милост” („Aus dem Nichts”/„In The Fade”) на Фатих Акин ще бъде представен на гала прожекцията след Церемонията по връчване на наградите на фестивала. Лентата получи награда \"Златен глобус\" вчера.Премиерата на филма беше преди няколко месеца в официалния конкурс на Кан. Никак не е случайно, че Даян Крюгер, с роля в първия немскоезичен филм в кариерата си, беше удостоена с наградата за най-добра актриса – Фатих Акин е способен на чудеса с актьори.София филм фест вече ни е срещал с неговите филми „Сбогом, Берлин”, „Раната”, „Храна за душата” („Soul Kitchen”), „Музиката на Истанбул” и „На прага на Рая”.В „Без милост” героинята на Крюгер е отчаяна и решена на всичко жена, която държи на възмездие за избитото си семейство и жестоко наказание за нео-нацистката групировка „National Socialist Underground”.Фатих Акин споделя пред Variety, че за него „Без милост” е изключително личен филм. „По някакъв начин аз се оказвам в групата на „другите” в Германия, заради произхода си. Имам черна коса, родителите ми са от Турция – аз съм сред перфектните мишени за подобни ксенофобски атаки. Преди няколко години се появи списък в един уебсайт на име Nuremburg 2.0, там бяха изброили политици, артисти, хора на изкуството, и моето име фигурираше като мишена за нео-нацистите. Именно това ме провокира да напиша сценария и да снимам този филм – това е моят своеобразен ответен удар на безумието, на което сме свидетели.”", "date": "2018.01.08", "title": "Отличеният със Златен глобус 'Без милост' с гала прожекция на София филм фест"}
{"url": "https://offnews.bg/112/pochina-prostrelianiat-v-manastirski-livadi-biznesmen-672489.html", "text": "Простреляният по-рано тази сутрин Петър Христов е починал във ВМА, съобщава БНТ. 49-годишният мъж беше прострелян тази сутрин в столичния квартал Манастирски ливади, близо до \"България мол\".Сигналът за стрелбата е подаден в полицията малко след 10 часа.Мъжът е откаран във ВМА, но въпреки бързата реакция на лекарите, е починал. Мъжът е прострелян в гърдите. Свидетел на стрелбата шофьорът на Христов, който е видял един нападател. По обясненията му непознатият е стрелял няколко пъти.Мястото на инцидента в момента е отцепено от полицията.", "date": "2018.01.08", "title": "Почина простреляният в Манастирски ливади бизнесмен"}
{"url": "https://offnews.bg/sviat/turtcia-zapochva-razsledvane-na-isliamofobia-v-chetiri-evropejski-stra-672506.html", "text": "Турският парламент учреди комисия, която да разследва ислямофобия в четири европейски страни членки на ЕС, съобщи агенция Belga, цитирана от РИА Новости. Депутатите ще разследват проявленията на ислямофобия в Австрия, Германия, Франция и Белгия, като ще опитат да получат разрешение за разследване на място. Специалната комисия ще започне работа на 9 януари. Според агенцията решението за започване на разследването е в резултат на многочислени расистки изказвания на граждани на Австрия след новината, че първото родено за 2018 г. дете е момиченце от турски произход. Австрия неведнъж е обвинявана в ислямофобия. В края на юни ислямските общности отправиха критики към предложението на Себастиан Курц, тогава външен министър на страната, да се закрият мюсюлманските детски градини. ", "date": "2018.01.08", "title": "Турция започва разследване на ислямофобия в четири европейски страни"}
{"url": "https://offnews.bg/kakvi-sa-pravata-ni-kato-potrebiteli/iskate-da-se-otkazhete-ot-onlajn-pokupka-izteglete-formuliara-ot-sajt-672508.html", "text": "Комисията за защита на потребителите напомни днес, че от интернет страницата ѝ може да бъде изтеглен формуляр за отказ от онлайн покупка.Той ще улесни купувачите както при заявяването на желанието им да върнат несполучливи покупки, така и като доказателство, че са го направили, ако на по-късен етап възникне спор с търговеца по този въпрос.\"Възможно е да настъпи объркване у хората кога и при какви условия имат право да върнат стока без дефект\", каза председателят на Комисията за защита на потребителите (КЗП) Димитър Маргаритов в предаването „Нашият ден - практично” по БНР.„Когато говорим за конвенционалната търговия, по-скоро трябва да има такава уговорка, при онлайн търговията тя е направена в закона. В търговската мрежа това е условие, което би трябвало да бъде възприето от самия търговец. И за да бъде наистина това една добра практика, той би трябвало да го оповести по достатъчно ясен и разбираем за потребителя начин – писмено, на видно място, че в определен срок дадени стоки или всички в обекта, могат да бъдат върнати и потребителят да получи или обратно заплатената от него сума за тях, или например ваучер на тази стойност с валидност за определен период от време”, разясни Маргаритов. Той допълни, че щом един търговец е оповестил на клиентите, че ще могат да се възползват от такава добра практика, след това не би могъл да се откаже, защото именно този анонс е допринесъл съществено за решението на потребителя да си купи точно тази стока, знаейки, че той или негов близък може впоследствие да я върне, ако не му хареса.Маргаритов направи важно уточнение: „Правото на отказ би следвало да се касае за случаите, в които не харесвате дадено нещо, но не защото сте го установили в хода на продължителна употреба или защото зад това се крие опит за превратно упражняване на права – поносили сте го, омръзнало ви е и сега искате да си вземете парите обратно, за да си купите нещо ново. Този принцип е възприет, защото особено когато се пазарува в интернет, независимо от онагледяването, е възможно, когато стоката пристигне при потребителя, той да установи, че или цвят, или нещо по отношение на скрояването, ако говорим за дреха, не отговаря на тези очаквания и той не е имало как да го установи предварително, тъй като не е могъл дори да пробва тази стока”, добави председателят на КЗП. Освен това, при всички случаи трябва да има някакъв документ, който да удостовери, че стоката е била закупена от дадения търговец, каква е, кога е придобита – касова бележка, гаранционна карта.Доста трудно е в опитите да бъде регулирана споделената икономика механично да бъдат приложени разпоредбите, които важат за конвенционалната онлайн търговия и това, което е относимо към подобен тип общуване, коментира Маргаритов. „Обикновено предлагането на този принцип на услуги и стоки в най-разнообразна гама, се развива през т.нар. онлайн платформи. Те се администрират от определени лица, които са известни. Тези платформи от своя страна предявяват изисквания към физическите и юридическите лица, които искат да продават през тях – да се идентифицират, за могат да бъдат открити със съответните контакти и координати”, каза още той. И посъветва потребителите да проучват дали действително съществува това лице и може ли да се влезе в директна комуникация с него. Винаги при съмнение, че насреща няма действителна оферта или че тя не може да бъде достатъчно добре обяснена от този, който я предлага, да се въздържат.", "date": "2018.01.08", "title": "Искате да се откажете от онлайн покупка? Изтеглете формуляра от сайта на КЗП"}
{"url": "https://offnews.bg/112/mliako-stroitelstvo-ohrana-i-media-mrezhata-ot-firmi-na-ubitia-peta-672499.html", "text": "Мляко, строителство, охрана, футбол, медия - всичко това включва мрежата от фирми на разстреляния днес пред офиса си на ул. \"Ралевица\" в софийския кв. \"Манастирски ливади\" бизнесмен Петър Христов, показват фирмените регистри.Основната фирма, с която се свързва името на бизнесмена, е приватизираната през втората половина на 90-те г. \"Лактима\" (за мляко и млечни продукти), официално управлявана от фирма \"Пропъртис мениджмънт груп\" - собственост на дъщеря му Михаела, която е и в управата на сдружение \"Национална асоциация на млекопреработвателите\" заедно с Йордан Илков Стоянов, Богдан Лазаров Борисов, Владислав Дончев Михайлов, Людмил Велизаров Свиленов и Иван Борисов Савов.\"Пропъртис\" Михаела Христова участва и в управлението на Института за социални изследвания и маркетинг-МБМД на Мира Янова.Връзките на бившия президент на ФК \"Горна Оряховица\" Христов сочат и към управлението му на информационния сайт \"Дартс нюз\", официално притежаван от офшорката \"Кастфлекс лимитид\", регистрирана в Кипър и управлявана на документи от Мирослав Стоянов Бейков. Той е свързан с Петър Христов чрез \"Велико Търново хилс\".Общо 52 са регистрациите на фирми, в чието управление Христов е участвал. В 18 от тях - активно, според фирмения регистър. На две 49-годишният бизнесмен е едноличен собственик - \"Велико Търново хилс\" ЕООД (строителство), \"Ай Би Пи мениджмънт\" ЕООД (архитектурни и инженерни дейности и технически консултации). В \"Дито\" (охрана) има 40% участие, а в \"Болкан тръст интернешънъл\" (търговия) - 50 на сто.Всички 18 дружества са:1. ВЕЛИКО ТЪРНОВО ХИЛС ЕООД2. БИЗНЕС ПАРК ВЕЛИКО ТЪРНОВО ЕАД3. ПРОПЪРТИС МЕНИДЖМЪНТ ГРУП ЕАД4.  ВЕЛИКО ТЪРНОВО ДИВЕЛОПМЪНТ ЕАД5. ЛЮЛИН ГАРДЪН ЕООД6. СТАТУС ИМОТИ АДСИЦ (финансово посредничество)7. АГРОИНВЕСТ ГРУП ЕООД (търговия)8. ЛАГУНА БИЙЧ АД9. АЙ БИ ПИ МЕНИДЖМЪНТ ЕООД10.  СЪН ФЮЧЪР ПРОПЪРТИС ЕА11. БОЛКАН-ЕСКУЛАП ДЗЗД12.  ДИТОЛ/ТАЙЛАНД/КО.ЛИМИТИД ТП13. БОЛКАН ТРЪСТ ИНТЕРНЕШЪНЪЛ АД14. БАЛКАН ФУДС ДЗЗД15. ДИТО ООД16. СДРУЖЕНИЕ ФУТБОЛЕН КЛУБ СПАРТА17. СДРУЖЕНИЕ \"КЛУБ КАЛОЯН ПО КАРАТЕ, ИЗТОЧНИ БОЙНИ ИЗКУСТВА И ДРУГИ БОЙНИ СПОРТОВЕ\"18.  СДРУЖЕНИЕ \"СПОРТЕН КЛУБ \"СПАРТА\"Близкият до ГЕРБ бизнесмен е номиниран за депутат от партията през 2013 г., но се оттегля.Въпреки това в регистрите продължава да бъде индиректно свързан с много от настоящи и бивши основните лица на ГЕРБ. Сред тях са Цветан Цветанов, Бойко Борисов, Цецка Цачева, Йорданка Фандъкова, Красимир Велчев, Искра Фидосова, Десислава Танева. В списъците на \"Дакси\" излизат като свързани лица и Златимир Орсов, Румен Гечев, Красимир Узунов (агенция \"Фокус\"), Слави Трифонов, Росен Петров, Стоян Мавродиев.", "date": "2018.01.08", "title": "Мляко, строителство, охрана и медия: мрежата от фирми на убития Петър Христов"}
{"url": "https://offnews.bg/obshtestvo/vremeto-dnes-oblachno-i-toplo-672464.html", "text": "Предимно облачно ще бъде времето днес, съобщават от НИМХ на БАН.Максималните температури ще са между 7 и 15 градуса.Очаква се до обяд времето да бъде слънчево и тихо.В низините и котловините ще се образуват мъгли и ниска облачност, там ще бъде по-хладно, с максимални температури между 7 и 9 градуса.В останалата част от страната ще бъде ясно.Атмосферното налягане е над средното за месеца и ще продължи да се повишава.", "date": "2018.01.08", "title": "Времето днес: Облачно и топло"}
{"url": "https://offnews.bg/kultura/zlaten-globus-2018-ta-pobeditelite-i-protestat-672466.html", "text": "Церемонията по раздаването на 75-ите награди \"Златен глобус\" се проведе снощи в Бевърли Хилс, Калифорния.Lady Bird и Three Billboards Outside Ebbing, Missouri са големите победители при филмите, а при сериалите най-отличен беше Big Little Lies.Звездите на киното и телевизията откликнаха масово на призива да бъдат облечени в черно на церемонията за връчване на наградите \"Златен глобус\" в знак на протест срещу сексуалното насилие и солидарност с жертвите след скандала, който бе отприщен от аферата \"Уайнстийн\" и все още тресе Холивуд.Час преди началото на телевизионното предаване на церемонията от хотел \"Бевърли Хилтън\" в Бевърли Хилс нямаше актриса или актьор, който да пренебрегне апела на няколкостотин актриси, сред които Натали Портман и Рийз Уидърспун, основали организацията \"Тайм'з ъп\" (Time's Up - \"Времето изтече\") за финансиране на защитата на жертви на сексуална агресия на работното място, посочва Франс прес.Облечени в черно за церемонията дойдоха Ема Стоун, Джесика Бийл, Кери Уошингтън, Кристина Хендрикс, Октейвия Спенсър, Джесика Частейн, Лора Дърн, Клеър Фой и много други, отбелязва Ройтерс.Някои звезди като Мерил Стрийп дойдоха придружени от активистки на каузата за защита на жените.Победителите от церемонията:Филмът \"Историята на прислужницата\" печели \"Златен глобус\" за най-добра телевизионна драмаДжеймс Франко печели \"Златен глобус\" за най-добър комедиен актьор с филма \"Катастрофалният артист\"\"Изневиделица\" получава \"Златен глобус\" за най-добър чуждоезичен филм\"Тайната на Коко\" е отличен със \"Златен глобус\" за най-добър анимационен филмМексиканецът Гийермо дел Торо грабна \"Златен глобус\" за най-добър режисьор с филма \"Формата на водата\"Сирша Ронан е носителката на тазгодишния \"Златен глобус\" за най-доба актриса в комедия с филма \"Лейди Бърд\"Филмът \"Лейди Бърд\" - със \"Златен глобус\" за най-добра кинокомедияГари Олдман печели \"Златен глобус\" за най-добър актрьор във филмова драма за \"Най-мрачният час\"Франсис Макдорманд е със \"Златен глобус\" за най-добра драматична актриса за лентата \"Три билборда извън града\",Най-добра актриса в лимитирани серии за телевизия - Никол Кидман, Big Little Lies.", "date": "2018.01.08", "title": "Златен глобус 2018-та: победителите и протестът"}
{"url": "https://offnews.bg/112/streliaha-po-shefa-na-laktima-v-sofia-672484.html", "text": "Стрелба по мъж е имало тази сутрин в София. По информация на БНР простреляният е Петър Христов, собственик на една \"Лактима\" - от най-големите компании за млечни продукти, съобщава БНР.Мъжът е прострелян в гърдите, към момента няма официално потвърдена информация за неговото състояние, но вероятно той е починал във Военно медицинска академия, където е бил откаран. Инцидентът е станал на ул. \"Ралевица\" в квартал Манастирски ливади минути след 10.00 часа пред дома на простреляния. Свидетел на стрелбата шофьорът на Христов, който е видял един нападател. По обясненията му непознатият е стрелял няколко пъти.Полицията изяснява детайли по стрелбата, районът е отцепен.Според публикации в медиите, Христов е бил член на групировката СИК. Твърди се, че с подкрепата на разстреляния в Аруба Поли Пантев е купил млекопреработвателното дружество “Сердика” във Велико Търново. В годините на прехода е шеф на охранителната фирма \"Дито\". Твърди се също, че Христов е приближен личен приятел с Цветан Цветанов и бившия шеф на ГДБОП Станимир Флоров.Очаквайте подробности!", "date": "2018.01.08", "title": "Стреляха по шефа на Лактима в София"}
