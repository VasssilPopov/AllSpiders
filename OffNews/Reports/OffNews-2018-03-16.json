{"url": "https://offnews.bg/sviat/ukrainskite-deputati-veche-niama-da-mogat-da-vlizat-s-orazhie-v-parlam-676889.html", "text": "Украинските депутати занапред ще трябва да предават носеното от тях оръжие при влизане в сградата на парламента. Това заяви днес членът на комисията по правилника към Върховната рада Володимир Арешонков след среща с председателя на еднокамарния парламент Андрий Парубий, предаде ТАСС, цитирана от БТА.Арешонков поясни, че понастоящем депутатите внасят в пленарната зала оръжия, като изрази увереност, че те всички са \"адекватни хора\" и че оръжието им е законно придобито.\"Трябва обаче да отчитаме различните настроения, включително психологическите моменти\", каза той.По думите му в парламентарния правилник ще бъдат внесени промени, съгласно които депутатите ще предават оръжията си на влизане в сградата. Вчера бившият военен пилот Надя Савченко, която е член на Върховната рада, призна, че е влязла в пленарната зала с оръжие, което й било дадено като награда лично от Парубий.Савченко бе пленена от проруски сепаратисти в Източна Украйна през 2014 г., прехвърлена в Русия и осъдена там по обвинение в съучастие в убийство на руски журналисти.След като през 2016 г. бе помилване, тя завърна в Украйна, където бе посрещната като национален герой. Малко по-късно обаче тя започна да обвинява президента Петро Порошенко в корупция и некомпетентност и изпадна в немилост.", "date": "2018.03.16", "title": "Украинските депутати вече няма да могат да влизат с оръжие в парламента"}
{"url": "https://offnews.bg/sviat/lift-v-gruzinski-kurort-poludia-postradaha-11-dushi-676877.html", "text": "11 души пострадаха в ски курорт в Грузия заради повреда на лифта.Седалките са започнали да се движат с голяма скорост и да се разбиват една в друга. Публикувано в социалните мрежи видео показа, че част от туристите са скачало в движение от лифта. Сред ранените има руснаци, украинци, шведи и един грузинец. Сред пострадалите е и бременна жена. Няма опасност за живота ѝ. ", "date": "2018.03.16", "title": "Лифт в грузински курорт полудя, пострадаха 11 души"}
{"url": "https://offnews.bg/ikonomika/sled-razkritiata-na-offnews-moskovski-razporedi-proverka-na-skandalen-676876.html", "text": "Министърът на транспорта, информационните технологии и съобщенията Ивайло Московски разпореди да бъде извършен цялостен одит на обществена поръчка с предмет: „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ-Пътнически превози” ЕООД за тригодишен период”.Това се случи броени часове след като OFFNews излезе с разкрития на скандалните клаузи по обществената поръчка, при която държавната жп компания ще плати над 4 милиона лева без ДДС на предварително известна фирма.Разследвамето на OFFNews може да прочетете .Проверката на откритата процедура ще бъде извършена от Звеното за вътрешен одит към МТИТС. Тя включва преглед на цялата документация на процедурата, съобщават от транспортното министерство.", "date": "2018.03.16", "title": "След разкритията на OFFNews Московски разпореди проверка на скандален търг на БДЖ"}
{"url": "https://offnews.bg/kultura/dnes-e-goliamata-tceremonia-za-razdavane-na-nagradite-na-sofia-film-fe-676875.html", "text": "Днес ще бъдат раздадени наградите в конкурсните програми на София филм фест.Специален гост на церемонията ще бъде българският еврокомисар Мария Габриел.Ще бъдат връчени следните награди:Голямата награда \"София - град на киното\", награда на София за принос в изкуството на киното, награда на публиката, специална награда на журито, за най-добър режисьор, награда за късометражен филм, за най-добър игрален филм, награда на критиката, награда ФИПРЕССИ и награда на младежкото жури.", "date": "2018.03.16", "title": "Днес е голямата церемония за раздаване на наградите на София филм фест"}
{"url": "https://offnews.bg/sviat/naj-veroiatno-putin-e-vzel-reshenieto-za-otraviane-na-shpionina-obiav-676878.html", "text": "Най-вероятно самият руски президент Владимир Путин е взел решението да се използва невротоксин с военно предназначение при нападението срещу бившия руски агент Сергей Скрипал във Великобритания, заяви британските външен министър Борис Джонсън, цитиран от Ройтерс и БТА.Нямаме нищо против самите руснаци. Няма да има русофобия в резултат на случващото се. Конфликтът ни е с Кремъл на Путин и с решението на президента - а според нас то най-вероятно е негово - да нареди използването на нервнопаралитично вещество по улиците на Обединеното кралство, по улиците на Европа, за пръв път от Втората световна война насам, каза Джонсън.Прессекретарят на руския президент Дмитрий Песков нарече обвиненията на Лондон към руския държавен глава \"непростимо нарушение на дипломатическия етикет\".Ние вече нееднократно заявихме на различни равнища, че Русия няма никакво отношение към тази история. Всяка препратка или споменаване на нашия президент в тази връзка не е нищо друго освен шокиращо и непростимо нарушение на дипломатическите правила на приличие, каза Песков, помолен да коментира изявлението на Борис Джонсън.Британският премиер Тереза Мей обвини официално Русия за атаката срещу Сергей Скрипал и дъщеря му Юлия. Тя обяви преди дни, че в тази връзка Лондон гони 23-ма руски дипломати и се отменят всички контакти с Русия на високо ниво.", "date": "2018.03.16", "title": "Най-вероятно Путин е взел решението за отравяне на шпионина, обяви Борис Джонсън"}
{"url": "https://offnews.bg/ikonomika/darzhavnata-iadrena-kompania-na-kitaj-zavila-interes-kam-aetc-belene-676870.html", "text": "Най-голямата държавна ядрена компания в Китай е заявила, че проявява интерес към проекта АЕЦ „Белене“.Това каза в парламента енергийния министър Теменужка Петкова в отговор на депутатски въпрос за заявените инвестиционни намерения за изграждане на централата.Компанията CNC, която е приемник на китайското Министерство на енергетиката, е изпратила писмо до Националната електрическа компания (НЕК).Енергийният министър обясни, че тази възможност ще бъде включено в предложенията за най-рационално използване на оборудването на АЕЦ \"Белене\", които тя трябва да представи пред депутатите.\"Налице са всички предпоставки, за да можем да кажем, че темата за АЕЦ \"Белене\" стои на дневен ред и която трябва да решим с много широк консенсус\", посочи тя.Енергийният министър подчерта, че за площадката на АЕЦ \"Белене\" са вложени над 3 милиарда лева на българските данъкоплатци. Тя подчерта, че България разполага в момента с лицензирана площадка, с проект, нотифициран пред Европейската комисия, и оборудване, което очаква до края на следващата седмица да бъде напълно подслонено - защото е стояло неприбрано.\"Миналата седмица Европейската инвестиционна банка също заяви, че проявява интерес към възможността да финансира такъв проект с доста условности за това как ще бъде структуриран финансово. Такъв проект изисква сериозна инвестиция, но и много добро структуриране, така че да може да се върнат направените инвестиции\", посочи тя.", "date": "2018.03.16", "title": "Държавната ядрена компания на Китай завила интерес към АЕЦ Белене"}
{"url": "https://offnews.bg/sviat/naj-vazhnoto-maltcinstvo-koeto-niama-da-specheli-izborite-v-rusia-676860.html", "text": "Президентските избори в Русия са тази неделя. Резултатът обаче не е никаква загадка: Владимир Путин ще остане на поста за още шест години. Той даже не сметна за нужно да участва в предизборните дебати в ефира на контролираните от Кремъл федерални ТВ канали. А дебатите често , на който останалите кандидати, обречени на неуспех, отегчават публиката с предварително зададени роли и реплики.Едно от малкото силни послания прозвуча във финалния диспут на канала \"Россия 1\". Думите са на опозиционната журналистка Ксения Собчак. Нейното участие в предизборната надпревара и досега е оценявано нееднозначно. От една страна, тя беше изключително критична към войните, които Русия води в Украйна и Сирия, разобличаваше клишетата на антизападната риторика на Кремъл, както и конкретни случаи в регионите на корупция, покровителствена от властта. Разгърна и , твърде нетипична и новаторска за старомодните руски политически технолози. Същевременно обаче значителна част от несистемната либерална опозиция е на мнение, че  Собчак единствено дава легитимност на Владимир Путин.\"Тази предизборна кампания не беше за власт, защото е ясно, че властта ще остане в ръцете на Путин, той няма да се откаже от нея. Тази кампания не беше за екология, данъци, заводи. Тя е за ценности. Когато на 18 март отидете да гласувате, вие няма да изберете новия президент, а ще изберете в каква страна да живеете.Ще гласувате ли за това Сталин да бъде признат за най-добрия лидер на Русия за ХХ век? Ще гласувате ли руски войници да продължават да умират в Сирия за нефта, който така или иначе няма да получите? Ще гласувате ли за това да сте просто винтче в огромната държавна машина? Или все пак искате да сте уникални, единствени, да сте хора и да гласувате, за да може главната ценност у нас най-после да е човекът? Или държавата да си остане главната ценност и да погълне живота ви, парите ви и всичко, което имате?Идвах на тези предизборни дебати, на това задушаващо сборище, в което ми беше крайно некомфортно, само и само да мога да кажа, че искаме да живеем свободно и държавата да не ни командва какво да правим, кого да обичаме, как да се разпореждаме с личния си живот. Навярно правих грешки, за първи път участвам в президентските избори, но бях истинска и искрена. И исках да покажа, че има и друг начин да бъдеш политик. Че е възможно да внесеш младост и обновление в политическия живот. И какво чух в отговор? Обиждаха ме с мръсни думи, унижаваха ме, прекъсваха ме. Това е отговорът на хората, които не искат промяна и нови политици. Тези хора няма да ни дадат никакъв шанс, ако не отидете да гласувате, за да покажете, че искате промяна.В противен случай ще продължавате да виждате едни и същи лица в лъжата, която ви пробутват: или Путин, който ще управлява вечно, или партията на Жириновски с комунистическата партия, които десетилетия наред играят ролята на опозиционни кандидати. За мен това не е роля, а животът ми, това е шанс животът ни да се промени завинаги. Дайте ми този шанс. Ако не отидете да гласувате, означава, че ще замълчите, когато обиждат жените, че ви е все едно за политическите затворници, че ви е все едно за всички несправедливости, които стават в нашата страна. Знам, че на тези избори ние ще останем в малцинство, но нека това е най-прекрасно малцинство, най-умното и най-образованото на тази страна. Моля ви, подкрепете ме на изборите. Дайте ми половин час от вашия живот - идете и гласувайте. Обещавам ви, че макар и да не можем да променим всичко и веднага, ние ще започнем с промените. И вие ще сте горди, че те ще започнат. Аз дойдох - отговорно и за дълго.\" ", "date": "2018.03.16", "title": "Най-важното малцинство, което няма да спечели изборите в Русия"}
{"url": "https://offnews.bg/sviat/rusia-se-zahvana-s-razsledvane-na-otravianeto-na-shpionina-i-ubijstvot-676879.html", "text": "Следственият комитет на Русия е започнал криминално разследване за покушението с цел убийство в Солсбъри срещу дъщерята на бившия руски шпионин Сергей Скрипал Юлия, съобщи днес говорителката на Комитета Светлана Петренко, цитирана от ТАСС и БТА.Юлия Скрипал има руско гражданство за разлика от баща си, който е британски гражданин. Петренко каза още, че започва разследване и за убийството в Лондон на бившия член на ръководството на руската авиокомпания \"Аерофлот\" Николай Глушков - приближен на опонента на Кремъл Борис Березовски.Сергей и Юлия Скрипал бяха атакувани в английския град Солсбъри с нервнопаралитично вещество на 4 март. Те все още са в критично състояние в болница. Бившият заместник-генерален директор по финансовите въпроси на \"Аерофлот\" Глушков е починал на 12 март в британската столица. С разследването на обстоятелствата около смъртта му се занимала звеното за борба с тероризма към британската полиция.От 2010 г. Глушков има политическо убежище във Великобритания, а през 2017 г. съд в Москва го осъди задочно на осем години затвор за присвояване на средства от \"Аерофлот\" през 90-те години на миналия век.68-годишният Николай Глушков е открит в понеделник вечерта от семейството си. За момента причината за смъртта му не е известна. Глушков е приближен на руския магнат Борис Березовски, който почина преди пет години при мистериозни обстоятелства във Великобритания. Смъртта му беше определена от властите като самоубийство, но съпругата му е категорична, че е бил удушен.По думите на Петренко разследването за атаката срещу Юлия Скрипал е за покушение, извършено по \"общоопасен начин\". Тя добави, че двете следствени дела ще се водят в съответствие с руското законодателство и международните норми и че руската страна е готова за сътрудничество с британските власти.", "date": "2018.03.16", "title": "Русия се захвана с разследване на отравянето на шпионина и убийството на Глушков"}
{"url": "https://offnews.bg/ikonomika/novi-razkritia-ofertata-na-ginka-ne-bila-naj-visokata-za-chez-676871.html", "text": "\"Инерком\" не е дала най-високата цена за купуването на активите на ЧЕЗ в България. Бизнесът на фирмата се финансира от банки и две непрозрачни структури – Score Trade и Global Victory Trust. Това става ясно от ново разследване на чешки медии.Според разследването индийската компания \"Индия Пауър\" заедно с малка българска компания \"Фючър Енерджи\" са предложили малко над 17 милиона евро по-висока цена за българските активи на ЧЕЗ от компанията на Гинка Върбакова.Въпреки това офертата на „Инерком“ е оценена като по-благоприятна, заяви за програма \"Хоризонт\" на БНР чешкият журналист Петър Кубка.Най-големият информационен портал на Чехия seznam.cz публикува материал и видео на репортерката Зузана Кубатова, в които тя съобщава, че „Индия пауър“, съвместно с българската \"Фючър енерджи\", е направила почти 20 милиона евро по-висока оферта в търга.Тази оферта е била за 360 милиона евро и падежът е за пет години. На второ място е била „Инерком“, която иска да купи ЧЕЗ за 342,5 милиона евро, но падежът - девет месеца. На трето място е останала чешката „ЕНЕРГО-ПРО“ с 304 милиона евро, която е собственик на енергото в Североизточна България.Въпреки това ръководството на ЧЕЗ е преценило, че офертата на „Инерком“ е по-благоприятна.Индийската компания е предложила окончателното разплащане да стане за период от 5 години, докато Гинка от Пазарджик обещала да плати всичко само след 9 месеца.", "date": "2018.03.16", "title": "Нови разкрития: Офертата на Гинка не била най-високата за ЧЕЗ"}
{"url": "https://offnews.bg/politika/babh-se-pohvali-che-e-zapochnala-da-si-varshi-rabotata-otkri-3-marki-676880.html", "text": "Българската агенция за безопасност на храните се похвали със специална кампания, която следи дали в млечните храни се влагат немлечни мазнини. От БАБХ се похвалиха, че кампанията е по инициатива на дирекция \"Контрол на храните\" към БАБХ и се провежда за втора година, макар че Агенцията съществува от 2011 г. Кампанията се състои в това комисия от представители на Агенцията, Асоциацията на млекопреработвателите, Националната асоциация на млекопреработвателите и Комисията за защита на потребителите да правят внезапни проверки в търговската мрежа, като на произволен принцип взимат проби от сирене, масло, кисело, прясно мляко и други млечни продукти, които изследват. Целта е да се установи дали се спазват изискванията на Наредбата за специфичните изисквания към млечните продукти и дали в тях не са вложени немлечни мазнини.По предварително споразумение всяка седмица на ротационен принцип представител на една от организациите определя различни търговски обекти, откъдето всеки член на комисията взима по два вида млечни продукти от различни производители за лабораторно изпитване.През 2017 г. са взети общо 169 проби - 98 бр. от сирене; 46 бр. от кашкавал; 17 бр. от масло и 8 бр. от кисело мляко.При лабораторното изпитване на пробите е установено, че в 5 от тях е имало наличие на немлечни мазнини (в 3 проби сирене и в 2 проби кашкавал).За констатираните несъответствия са уведомени съответните Областни дирекции за безопасност на храните и са предприети мерки за изтегляне от пазара на тези храни и преетикетирането им като имитиращи продукти, съдържащи в състава си мляко, съобщиха от БАБХ.На нарушителите са съставени и връчени актове за установяване на административно нарушение.", "date": "2018.03.16", "title": "БАБХ се похвали, че е започнала да си върши работата: откри 3 марки сирене и 2 кашкавал без мляко"}
{"url": "https://offnews.bg/ikonomika/dzi-pridobi-100-ot-obb-metlajf-i-veche-shte-darzhi-21-ot-pazara-v-zh-676872.html", "text": "\"ДЗИ Животозастраховане\" ЕАД придоби 100% от \"ОББ Метлайф\" - застрахователното дружество на ОББ, съобщи на пресконференция днес Петър Андронов - мениджър на КВС Group за България, председател на надзорния съвет на \"ОББ Животозастраховане\" и председател на управителния съвет на ОББ.Досега ДЗИ притежаваше 60%. Сделката за придобиването на останалите 40% от дружеството бе приключена преди два.След вписването на промените в Търговския регистър \"ОББ Метлайф\" ще продължи работа под ново име - \"ОББ животозастраховане\" ЕАД. То ще функционира до пълното си интегриране в ДЗИ, което се очаква в края на годината.ДЗИ и \"ОББ Метлайф\" ще имат общо 21% пазарен дял в животозастраховането на българския пазар след прехвърлянето на близо 400-те хиляди (към края на 2017 г.) клиенти на \"ОББ Метлайф\" към ДЗИ.Няма да има промени по отношение на условията и договорите на клиентите.Промени обаче има в управителните съвети на ДЗИ и \"ОББ Животозастраховане\".Бистра Василева ще бъде Член на УС и Изпълнителен директор „Общо и корпоративно застраховане“, Евгени Бенбасат ще бъде Член на УС и Изпълнителен директор „Банково и животозастраховане“. Евгени Бенбасат се присъединява към топ мениджмънта на ДЗИ от позицията Изпълнителен директор на ОББ Метлайф, която заема от 2009 г. до момента. Стефан Делат е третият нов член на Управителния съвет, заемащ длъжността Изпълнителен директор “Финанси“ и „Риск”. До момента той е главен финансов директор на CSOB, Словакия. Коста Чолаков и Дияна Стойнова ще продължат да изпълняват своите задължения, съответно като главен изпълнителен директор и главен търговски директор, както и да бъдат членове на Управителния съвет.Надзорният съвет на \"ОББ Животозастраховане\" е бъде председателстван от Петър Андронов. Другите му членове ще бъдат Йохан Демен и Григорий Вазов (членове също на НС на ДЗИ).Новата компания ще продължи бизнес стратегията на ОББ Метлайф чрез поставяне на акцент върху инвестиционните и спестовни продукти, които и до момента са били в центъра на приоритетните области на работа на компанията.„Близо 60% от продуктите, предлагани от ОББ Метлайф досега, са рискови, инвестиционни и спестовни продукти, които не са пряко свързани с банковите продукти. Ще работим да запазим този дял. Виждаме голям потенциал за растеж на инвестиционните и спестовните застрахователни продукти поради тенденциите на пазара през последните години за ниски лихвени проценти и увеличаване на спестяванията. Стремим се към лидерската позиция на пазара и към превръщането ни в еталон по отношение на качеството на нашите продукти\", каза Коста Чолаков, председател на Управителния съвет и главен изпълнителен директор на ДЗИ и на \"ОББ Животозастраховане\".С приключването на сделката ОББ Животозастраховане става част от KBC Груп в България. Сделката е одобрена от регулаторните и антитръстовите органи и е входирана за регистрация в Търговския регистър.", "date": "2018.03.16", "title": "ДЗИ придоби 100% от ОББ Метлайф и вече ще държи 21% от пазара в животозастраховането"}
{"url": "https://offnews.bg/gejming/balgarska-igra-stana-naj-prodavanata-v-steam-samo-za-den-676873.html", "text": "Българската игра , създадена от родното студио Haemimont Games, стана абсолютен хит и само ден след пускането ѝ на пазара, стана номер едно по продажби в най-голямата платформа за игри Steam. За 24 часа са продадени над 50 хил. копия от играта. Стратегическата игра „Surviving Mars“ предизвиква играчите да планират, построят и управляват първата колония на Червената планета. Тя насочва вниманието към предизвикателствата, които човечеството ще срещне, когато се опита да превърне Марс в свой постоянен дом.Играта, която се издава от Paradox Interactive, вече е достъпна на Xbox One, PlayStation®4, както и на операционните системи Linux, MacOS, и Windows.Haemimont Games, първото българско студио за игри, е добре познато на геймърите от цял свят със серията Tropico, култовата игра Victor Vran, първата българска комерсиално успешна игра Tzar и много други.Haemimont и Paradox предизвикват най-смелите представители на човечеството да колонизират червената планета.Играчите са изправени пред задачата да създадат устойчива инфраструктура на Марс, въпреки ограничените ресурси и екстремни условия.Те трябва да я развият в културно и технологично отношение за да може колонията да се развива самостоятелно без помощ от Земята. Възможностите, които играта предоставя са на практика безкрайни, като част от тях може да видите в новия трейлър на Surviving Mars.Какво очаква играчите?● Създаване на устойчиво бъдеще на Марс: Оцеляването на планета, която не е създадена да поддържа човешки живот предизвиква играча да използва своите знания и умения и да изгради от нулата една цяла цивилизация.● Колонизаторите на Марс са личности със собствена индивидуалност:Разработчиците са обърнали специално внимание на героите в играта и са изградили образи с характери на истински хора. Всеки колонизатор е уникален индивид със своите силни и слаби страни и поведението му оказва влияние върху социалната среда, създавайки нови предизвикателства за играчите.● Разкрийте мистериите на Марс: Вдъхновена от класически фантасти като Айзък Азимов и Артър Кларк, играта “Surviving Mars” крие много тайни. При всяко преиграване играчите ще се натъкнат на някоя от Мистериите на Марс - голям на брой фантастични истории, от които се пада по една в игра. Дали тези мистерии ще донесат голямо богатство или ужасно разрушение? Всеки играч ще открие сам за себе си. ● Специално за новите конзоли:“Surviving Mars” е с включена 4К поддръжка за Xbox One X и PlayStation®4 Pro● Пълен набор от възможности за модификация:Играта включва огромен брой вградени функции и инструменти за модификация, които ще позволят на играчите да оформят живота на Червената планета по свой личен вкус и план. Това може да се случи още на първия ден, като един от предложените модове е мисия за създаване, спонсорирана от The Yogcast, един от гигантите на видео-гейминг пазара.", "date": "2018.03.16", "title": "Българска игра стана най-продаваната в Steam само за ден"}
{"url": "https://offnews.bg/bojni/tervel-pulev-goni-deseta-pobeda-sreshtu-nepobeden-ungaretc-676881.html", "text": "За пръв път в своята професионална боксова кариера Тервел Пулев ще се бие срещу непобеден съперник. Той ще се качи отново на ринга във Виена (Ав) на 7 април.Неговият противник ще бъде Ласло Пензеш (Унг). 39-годишният унгарец е с впечатляващ актив от 7 победи (6 с нокаут) от 7 мача.Името на опонента беше потвърдено в програмата на австрийската телевизия, която ще излъчва мача.Пензеш прави своя професионален дебют през миналата година. През тази той вече направи три мача, като два от тях спечели с нокаут.Пулев има 9 победи (8 с нокаут). Това ще бъде трети мач за него в рамките на месец. Българинът заминава през следващата седмица за Германия, където ще прави спаринги с местни боксьори.", "date": "2018.03.16", "title": "Тервел Пулев гони десета победа срещу непобеден унгарец"}
{"url": "https://offnews.bg/ikonomika/frantcia-otkri-kantcerogenni-industrialni-himikali-v-balgarski-div-che-676884.html", "text": "Канцерогенни индустриални замърсители са открити в български див чесън, продаван във Франция, алармира Европейската система за бързо предупреждаване за опасни храни (RASFF). Съобщението е от 1 март, но и до днес българските земеделски власти, включително Агенцията по храните, мълчат. За опасността днес предупредиха от \"Активни потребители\".Хранителният продукт се разпространява в 6 държави – Франция, Белгия, Дания. Германия, Холандия и Люксембург.Съгласно класификацията на RASFF рискът за потребителите е определен като „сериозен“. В изсушения див чесън лабораторно е определено съдържание на бензопирен от 20 мкгр/кг и полициклични ароматни въглеводороди (ПАВ) от 15 0 мкгр/кг, което е около 10 пъти повече от разрешените за консумация пределно допустими норми.Към днешна дата засегнатите държави са предприели корективни мерки, като само България не е информирала RASFF за предприетите действия.Замърсителите – бензопирена и полициклични ароматни въглеводороди (ПАВ) - са от един клас органични съединения. Получават се предимно при горивни процеси в индустрията и бита, като основни източници са въглищни и газови централи, горенето на биологични отпадъци, стари гуми и др. Рискови за натрупване на тези замърсители са месните храни, особено пушените и печените на скара. Бензопирена и ПАВ са изключително токсични съединения. Отнасят се към клас 1 канцерогени – това са най-силните. Освен това засягат имунната система и могат да доведат до стерилитет при хората.", "date": "2018.03.16", "title": "Франция откри канцерогенни индустриални химикали в български див чесън"}
{"url": "https://offnews.bg/ikonomika/prekratiavame-dogovorite-s-dvete-amerikanski-tcentrali-676886.html", "text": "Дългосрочните договори с двете американски централи ТЕЦ \"Ей И Ес Гълъбово\" и \"Контур Глобал - Марица изток 3\" за задължително изкупуване на електроенергията им ще бъдат прекратени. Това стана ясно след среща на представители на работодателските организации с премиера Бойко Борисов, съобщиха от Българската стопанска камара. Работодателите обявиха, че това ще се случи до две седмици. По-късно енергийният министър Теменужка Петкова обаче обяви, че процедурата ще продължи няколко месеца. \"Оттук нататък може би в следващите няколко месеца ще трябва да се проведат съответни разговори с двете американски централи. Ще трябва да започне един диалог, в рамките на който ще можем да изясним съответно позициите на всяка една от страните\", каза Петкова, цитирана от \"Фокус\".Петкова обясни, че с ЕК е съгласувана методика за определяне на размерите на невъзстановяемите разходи на двете компании. Тя не се ангажира с това каква сума ще трябва да плати държавата на двете централи като компенсация. Прекратяването на договорите ще бъде начин за държавата да се измъкне от евентуално дело за неправомерна държавна помощ заради дългосрочните договори с централите. Договорите са сключени преди страната ни да стане член на ЕС. Въпреки това държавата е трябвало да поиска Брюксел да се произнесе дали договорите съответстват на европейското законодателство, но не го е направила. Днешната среща между бизнеса и управляващите е третата в рамките на два месеца, след като работодателите обявиха готовност за протести, ако не бъдат решени проблемите в енергетиката. ", "date": "2018.03.16", "title": "Прекратяваме договорите с двете американски централи"}
{"url": "https://offnews.bg/dw/izborite-v-rusia-sa-fejk-676883.html", "text": "Докато лъскавата столица Москва може да се похвали с безброй богаташи, много от хората в провинцията тънат в мизерия. Въпреки че не всички руснаци са доволни от Путин, отдавна се знае, че в неделя той ще бъде преизбран, пише Юрий Решето за \"Дойче веле\".\"Не съм човек, който бездейно да седи и да чака какво ще му поднесе съдбата. Предпочитам да изляза на барикадите и да се боря, ако е необходимо\", казва Юлия Федотова и силно се провиква: \"На-вал-ни!\". При минус 18 градуса по улиците на Екатеринбург не е никак уютно, но юристката е излязла на протест - заедно с още няколко хиляди други млади активисти. Само че човекът, чието име те скандират, го няма: нито на протестния митинг, нито в списъка на допуснатите кандидати за президентските избори, които ще се проведат в неделя (18 март).Алексей Навални, най-големият критик на Кремъл, няма право да се кандидатира за тях, защото е предварително осъждан. Според опозицията, това е с измислен претекст. Привържениците на Навални зоват за бойкот на изборите.Путин и \"седемте джуджета\"\"Чисто юридически, разбира се, е правилно, че Навални не е допуснат до изборите. От политическа гледна точка обаче тези избори са някак непълни\", обобщава предприемачът Борис Титов, който за разлика от Навални е регистриран за изборите - той е един от осемте претенденти за президентския пост.\"На всички е известно, че най-добри са шансовете на действащия президент. Аз се кандидатирам, за да покажа, че има хора, които не споделят политиката на Путин\", казва Титов дипломатично.Подобно звучат и изказванията на двамата му основни конкуренти - либералният политик Григорий Явлински и десният популист Владимир Жириновски. И двамата са известни в Русия още от 1990-те години. Техните критици ги смятат за \"беззъба опозиция\", която не представлява никаква опасност за шефа на Кремъл, колкото и звучни фрази да произнася преди изборите. Явлински например наскоро отправи следното предупреждение: \"Русия следва много опасна политика, която води до обедняване на населението вътре в страната, а външнополитически може да предизвика военен конфликт.\"Жириновски пък сам заплашва Запада с война: \"Ако спечеля, 150 милиона руснаци ще се събудят на следващия ден с усмивка на устата. Западът обаче ще има да трепери, ако не престане да ни обяснява на нас, руснаците, как да живеем\".Страна на противоположноститеА как живеят всъщност руснаците? Мнозина от онези, които подкрепят Путин, живеят добре, даже много добре. Например онези в бляскавата столица Москва, които имат добре платена работа. Като Мария Катасонова, служител в администрацията на Държавната дума и гореща привърженичка на сегашния държавен глава. \"За нас Путин е символ на стабилност. На него дължа абсолютно всичко, което имам - и работата, и образованието. Просто всичко\", казва тя.Има обаче и други - като Дария Даар, която живее в едно предградие на уралския град Екатеринбург - в къща, чийто покрив всеки момент може да се срути. Сградата, която е била строена от държавата, спешно се нуждае от ремонт. Но властите изведнъж изровили отнякъде документи, от които излизало, че преди 25 години тя е била построена незаконно - от самата държава. Оттогава насам никой не се чувства отговорен за съдбата ѝ. А какво мисли Дария за изборите? \"Какви избори?\", пита тя реторично. \"Та те отдавна са решени!\" Жилището на жената е студено, отоплението изобщо не функционира, на много места има следи от мухъл. \"Така държавата изоставя своите граждани в беда\", казва Дария и отпива глътка горещ чай, за да се стопли.Трети пък са принудени да се страхуват за свободата си всеки пък, когато се осмелят да критикуват външната политика на Путин - като Павел Никулин. Преди няколко седмици независимият журналист публикува интервю с един бивш боец на ИД от Русия и веднага след това бе посетен от тайните служби. Никулин, който пише и по други особено чувствителни теми, сега е под наблюдение. \"Една сутрин се явиха въоръжени и претърсиха цялото ми жилище. Ако човек реши да става журналист в Русия, трябва да знае, че някой ден може и да бъде убит\", казва Никулин.Репресии и заплахиВ Русия официално няма цензура, но много журналисти се опасяват от репресии и заплахи, когато публикуват нещо критично или правят разкрития, неблагоприятни за властта.Дмитрий Скоробутов, който в продължение на 15 години е бил редактор в държавната телевизия \"Россия-24\", разказва пред Дойче веле, че се водят забранителни списъци, които съдържат имената на автори, както и на теми, по които не бива да се пише. \"По времето на масовите протести срещу Путин нашата телевизия в продължение на две седмици просто мълча. След това започнаха да ги представят като някаква детинщина. Нямахме право да съобщаваме името на Навални, който беше организатор на протестите. И то независимо от факта, че имаше протести в 102 руски града\", казва Скоробутов.Колкото повече мълчаха контролираните от държавата медии, толкова по-силно се скандираше името му по време на протестите. Това бяха и протести срещу постоянно уголемяващото се влияние на Руската православна църква над руското общество и политиката. От над една година те се организират в Санкт Петербург, където се протестира и срещу предаването на една от основните забележителности на града - Исакиевския събор - в ръцете на църквата. Това нарастващо влияние на църквата променя обществото и го прави все по-консервативно, твърдят критични гласове.Русия е в навечерието на избори, които мнозина определят като недемократични. Дори Ксения Собчак, единствената жена сред кандидатите за президент, която някои определят като марионетка на Кремъл, ги смята за \"фейк\" (фалшиви).", "date": "2018.03.16", "title": "Изборите в Русия са 'фейк'?"}
{"url": "https://offnews.bg/sviat/makron-predlozhi-na-merkel-do-iuni-da-napraviat-plan-za-reforma-na-es-676888.html", "text": "Френският президент Еманюел Макрон предложи днес на германския канцлер Ангела Меркел да изготвят до юни \"ясна и амбициозна пътна карта\" за реформиране на Европейския съюз, предаде Франс прес, цитирана от БТА.\"Необходимо е да дефинираме тази нова амбиция\" за Европа, каза Макрон преди среща с Меркел. Той подчерта, че днес започва нов важен етап, по време на който ще трябва да бъдат взети много решения в краткосрочен план и да бъдат определени перспективите в средно- и дългосрочен за \"нашата Европа\".Макрон наблегна на \"изключително голямата отговорност\" на Франция и Германия в обстановка, при която \"международните напрежения не спират да нарастват\".Ние имаме волята и сме способни да изпълним тази задача, изрази увереност Меркел. Тя подчерта, че \"е необходимо повече от когато и да било Европа да действа единно в една геополитическа ситуация, при която многостранният подход е под натиск\".Една от целите на разговорите в Елисейския дворец ще бъде подготовката на срещата на върха на ЕС на 22 и 23 март в Брюксел.Френският президент и германският канцлер споменаха изрично аферата с отравянето на бивш руски шпионин във Великобритания, като изразиха солидарност със своя съюзник.\"Осъждаме това руско посегателство, тъй като всичко ни кара да вярваме, че именно Русия е извършила тези опити за убийство\", подчерта Макрон.Меркел се съгласи, че \"много следи сочат, че Русия е виновна\". \"Ситуацията е много трудна и днес ние ще обсъдим какъв е подходящият отговор\", каза тя.", "date": "2018.03.16", "title": "Макрон предложи на Меркел до юни да направят план за реформа на ЕС"}
{"url": "https://offnews.bg/ikonomika/razreshiha-stroezha-na-oshte-9-km-ot-hemus-sled-iablanitca-676859.html", "text": "Министърът на регионалното развитие и благоустройството Николай Нанков издаде разрешение за строеж на АМ „Хемус\" в отсечката от Ябланица до п.в. „Боаза\". Участъкът е с дължина от близо 9 км. Освен строителството на новата магистрална отсечка, се предвижда и рехабилитация на близо 400 м от директното трасе при км 78+500, където сега магистралата свършва, и строителство на етапна връзка при км 87+600 в близост до село Брестница за връзка с път I-4 Коритна - Белокопитово. Проектът включва и рехабилитация на външните водопроводи за селата Брестница и Златна Панега, които попадат в трасето на аутобана, и полагане на тръбна мрежа за интелигентни транспортни системи по протежение на новия участък. Ще се извърши и реконструкция на далекопровод.Издаденото от министър Нанков разрешение за строеж предвижда при необходимост от допълнително изместване на съществуващи, законно изградени и заварени по смисъла на ЗУТ мрежи и съоръжения на техническата инфраструктура, засегнати от строителството на обекта, да се представят за одобряване инвестиционни проекти по реда на ЗУТ, допустими по действащия подробен устройствен план и наличие на съгласуване със заинтересованите експлоатационни дружества. При установяване на свлачищни процеси по трасето на обекта, следва да се уведоми МРРБ с оглед тяхното регистриране и мониторинг, както и спазване на изискванията на чл.96 от ЗУТ. Строително-монтажните работи в санитарно-охранителните зони ще започнат след съгласуване с Басейнова дирекция „Дунавски район\".Разрешението за строеж разпорежда предварително изпълнение на основание чл. 60, ал. 1 от Административнопроцесуалния кодекс за защита на особено важни държавни и обществени интереси, тъй като обектът е първа категория.Договорът за строителството на магистралната отсечка с Консорциум „ХВП Ябланица\" бе подписан през м. юли 2017 г. Срокът за строителство е 910 дни, като от тях 180 дни са предвидени за проектиране, а 730 дни са за изграждане на обекта.При реализацията на проекта ще бъдат изградени 5 селскостопански подлеза, 2 селскостопански надлеза, както и подлез при общинския път от Брестница към пещерата „Съева дупка\". Автомагистралната отсечка ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети.  ", "date": "2018.03.16", "title": "Разрешиха строежа на още 9 км от Хемус след Ябланица"}
{"url": "https://offnews.bg/interviu/kak-uil-triket-i-gas-gregari-prevrashtat-troshkite-v-atraktivni-koli-676691.html", "text": "- Уил и Гас, с какво се занимавахте преди да започнете да снимате предаването? Били ли сте механици?Гас: Не, никога не съм работил като механик. Бях фотограф. Всъщност съм фотограф от 30 години и съм обиколил света, за да правя снимки за различни списания и автомобилни производители. Фотографията все още е моя професия. От пет месеца снимаме шоуто и реално не знаем дали ще има нов сезон или не. Така че вече се върнах и към фотографията, докато разберем това.Уил: Аз съм... нещо като инженер, работя със стомана и правя лодки. Конструирам големи луксозни холандски баржи и речни лодки и други подобни. Но през годините съм се занимавал с много неща, вкл. с Ленд Роувъри. Та така - като цяло съм инженер, изобретател, дизайнер и майсторя интересни неща. Работя и с фестивала за съвременни изкуства в Гластънбъри.- Какво Ви отведе към този те проект? Как започна всичко?Уил Трикет: Ами, забавно е, не е ли така? Още от дете се вълнувам от коли. От колите от онези дни, които после станаха класика, а по онова време си бяха просто тогавашните автомобили. Сега точно те ме интересуват. И ето че за пръв път в живота си имам възможност да се занимавам с това, да си поиграя с тях. Като казвам играя, имам предвид - купуваме ги и ги продаваме и се опитваме да припечелим от това. Гас Грегъри: И аз съм на същото мнение. Поканата за предаването бе покана да правя онова, което съм харесвал през годините, но не съм му се отдал, защото трябваше да се издържам с нещо друго.- Мислите ли, че има хляб в бизнеса с тунинговането на стари коли?Гас: Да, можехме да направим бизнес от това.Уил: Е, нямаше да се къпем в пари и да печелим милиони, но е възможен бизнес. В 90% от случаите, докато снимахме предаването, успяхме да продадем колите на печалба.Гас: Наистина. Онзи ден си говорихме какво щеше да стане, ако шоуто не се бе реализирало. Щяхме да продадем колите на печалба и да се издържаме, но не знам дали щях да мога да си плащам ипотеката.Уил: Нямаше да можеш.Гас: Освен това работата е тежка. Доста си е за парите, които изкарваш.Уил: Обикновено в тв програмите зад камерите има много механици, които извършват основата работа. В нашия случай не беше така. Всичко, което ще видите, е наше дело. Нямаме таен механик, който да ни помага зад кадър.Гас: Това бе едно от основните ни изисквания, когато започвахме. Всичко да е истинско. И наистина се забавлявахме.- Каква е средно цената на един тунинг?Уил: Имаме си таван при покупката на кола и той е 1000 паунда. Най-евтината ни струваше 350 паунда. Това ни позволява да очакваме по-голяма печалба и освен това можем да инвестираме повече в подобрението. В същото време, по-евтина кола не ти гарантира повече печалба, защото колкото е по-ниска цената, толкова по-голяма трошка е автомобилът. Търсим баланса.Гас: Преценката е тънка. Целта ни е с всяка кола да удвоим парите си. И в повечето случаи дори го надхвърляме. Колата трябва да изглежда в бедствено състояние, но да има потенциал за ремонт. Защото, ако да кажем купим кола за 500 паунда, не можем после да похарчим още 500 за оправянето ѝ и да очакваме двойна печалба. Поне не винаги. Не можем да похарчим и много за поправянето, защото накрая няма да си струва вложеното.- Има ли кола, с която не бихте се захванали?Гас: Не, не мисля. Мога да си представя всяка една поправена по някакъв начин. Аз харесвам удобни автомобили. Не си падам по лъскавите или скъпите. Харесват ми тези, направени за хората, ако ме разбирате.За новия сезон, ако има такъв, вече имаме списък с малко по-необичайни коли от, да кажем, френските, германските, английските, скандинавските. Имаме коли, произведени в Чехословакия, Русия, например една Лада Нива. Невероятни коли. Ладата Нива определено я чакам с нетърпение. И една Шкода Рапид например.Уил: Искаме и една от ония големи източногермански полицейски коли с големи двутактови двигатели, които вдигат много пушилка.Гас: Какви коли бяха само! Големи, черни и квадратни. Уил: С двигател отпред.- Кой от обновените модели бихте запазили за себе си?Гас: Определено бих си запазил онзи Golf GTI. Както и един Citroen BX, един Mercedes и едно Metro.- Продадохте ли ги?Гас: Да.Уил: Не можем да се привързваме към тях, защото ги продаваме. Но ги обичаме, защото за жестоки коли. Любим ми беше Ситроенът, макар в началото да не го харесвах особено. Но постепенно го харесах и даже развих уважение към него, защото се държа страхотно. Мерцедесът също беше много добър. А малкото Metro ми е един от двата фаворита заедно с Голфа. Все пак мисля, че бих избрал Голфа просто защото е по-добра кола.Гас: Aвтомобилите развиват характер. Купуваш ги, работиш по тях и накрая добиват характер. И двамата го почувствахме, много е примамливо. Удивявам се колко се привързах към тях. До степен, че понякога, като се появеше купувач, не го харесвах само защото ще я вземе. Това започна да се превръща в проблем.Уил: \"Няма да ни купуваш колата.\"- Вие самите какви коли карате?Уил: В момента имам.. четири в движение. Едната е жълтият ми служебен ван, Рено. Имам и два Ленд Ровъра, единият е от 1950-а, серия едно, а другият е 1964-а, серия две. Имам и Ленд Ровър Дискавъри 1998. На път съм да върна на пътя и едно Classic Mini 1971-a. Има работещ двигател и скоростна кутия, а корпусът е поставен върху шаси на класически Daihatsu 4X4. На практика си имам Mini камион чудовище. Забравих и малката ми жълта спортна колица, която купихме с баща ми, когато бях на 6, Austin-Healey Sprite, много хубава кола.Гас: Моите са много по-малко. Имам два мотора, един от които конструирах, когато бях на 16, стар Matchless. И един Triumph Bonneville от 1967-а, който ползвам всяка седмица. А в момента карам Ленд Ровър трета серия, която купих от приятел на Уил. Това е, караме я заедно с жена ми.- Благодаря и успех на шоуто!", "date": "2018.03.16", "title": "Как Уил Трикет и Гас Грегъри превръщат трошките в атрактивни коли (видео)"}
{"url": "https://offnews.bg/politika/desnite-vlastta-prevrashta-vseki-balgarin-v-potentcialen-prestapnik-676865.html", "text": "Неограничена възможност на прокуратурата за намеса в стопанския оборот и за груба репресия на бизнеса прие на първо четене Комисията по правни въпроси на 44-то Народно събрание. Това е оценката на Да, България, ДСБ, БЗНС, ДЕОС и Зелените, изразена в позиция на петте партии по повод Законопроектът за изменение и допълнение на Наказателния кодекс, внесен от Министерския съвет. За пореден път, законотворците създадоха предпоставки за произвол на властимащите, вместо да изработят правни норми, които да уреждат адекватно и устойчиво реални проблеми в обществените отношения. Казано по друг начин – предвижданите промени, тяхната философия, ще доведат до риск с предвидими последици – търговските отношения да попаднат в „черната дупка“ на българското правораздаване, каквато е нереформираната прокуратура, се твърди в позицията. В текста се казва още: В мотивите към Законопроекта се твърди, че се целят “изменения, свързани със законодателната рамка за така наречените “корупционни престъпления”, като се създадат предпоставки наказателноправните норми да се прилагат симетрично както за длъжностни лица от публичния сектор, така и за длъжностни лица от частния сектор.На практика, обаче, са предложени разпоредби, съгласно които всяко неизпълнение на договорно задължение може да бъде третирано като престъпление. Това води до недопустима намеса на държавата в гражданския и търговския оборот. Заличава се границата между наказателна отговорност и гражданскоправната, административната и дисцпилинарната отговорност. Предвижда се недопустимо смесване на стандартите за правна уредба на дейността на частния и на публичния сектор.Неуспешен е опитът на вносителите да оправдаят опасните промени с Анализа на европейски прокурори за структурния и функционален модел на Прокуратурата на Република България от края на 2016г. Нито една от препоръките на европейските прокурори не може да бъде тълкувана и използвана като повод за погазване на основни свободи в нарушение на Хартата на основните права на Европейския съюз.Развиването на икономика, установена на свободната инциатива, е част от Европейския цивилизационен избор на България. Избор, който е защитен от Констутицията и от Хартата на основните права на Европейския съюз. Националното ни законодателство следва да гарантира спокойното упражняване на свободата на договаряне, а не да създава страх от наказателна репресия при всяка сделка.Ето защо, настояваме, народните представители в пленарна зала да не приемат измененията и допълненията на Наказателния кодекс, предложени от Министерския съвет.", "date": "2018.03.16", "title": "Десните: Властта превръща всеки българин в потенциален престъпник"}
{"url": "https://offnews.bg/politika/ananiev-ne-se-pritesniavam-ot-proverkite-v-pirogov-ima-ozdravitelen-676858.html", "text": "Нямам притеснения за проверките на прокуратурата в Пирогов. Следващата седмица ще влезем там с конкретен оздравителен план.Това каза пред журналисти министърът на здравеопазването Кирил Ананиев по повод разследванията на прокуратурата в няколко болници за безстопанственост. \"Не се обмисля смяна на директори в 7-те разследвани от прокуратурата болници, защото няма доказана вина\", каза той. По повод оздравителния план за Пирогов, здравният министър обясни: \"Болницата има нужда от преструктуриране на отделенията. Има четири хирургии, четири ортопедични отделения - ненужни структури, ненужни началници и управленски персонал\".В отговор на въпрос дали ще се съкращават началници на отдели, Ананиев коментира, че това не трябва да се приема като съкращаване, а като \"оптимизиране\". \"Това означава по-малко административни разходи и повече разходи за лечение на хората\", каза той.Здравният министър добави, че в момента няма болница, която да е в състояние на фалит.Попитан дали вече е \"заровил томахавката\" с управителя на НЗОК проф. Камен Плочев, здравният министър каза, че не е имало томахавки и допълни: \" Уважавам го като един прекрасен специалист и човек. Може би в един момент не прецени добре какви трябва да му бъдат отношенията с мен и сбърка\".", "date": "2018.03.16", "title": "Ананиев: Не се притеснявам от проверките в Пирогов, има оздравителен план"}
{"url": "https://offnews.bg/kultura/bekstejdzh-2-predi-arena-armeetc-21-april-676683.html", "text": "Идният месец, на 21-и, събота, се задава грандиозен рок лайв в „Арена Армеец” – едно истинско ъндърграунд празненство с участието на едни банди, които времето превърна в легенди на своето 2-ро БГ рок поколение и с всяка година, парче, албум, събитие ги утвърждава изобщо в палитрата на доайените на българския рок. Ами, от онази забележителна (макар само) 5-годишна епоха на тяхното най-емоционално съществуване – 1987-а – 1992-а – вече са изтекли повече от 30 години. Пънк ще гърми, уейв ще се лее с „Хиподил”, „Контрол”, „Ревю” и „Нова генерация”. Кой не ги е слушал, кой не пее песните им… (Повече информация и текстове за припомняне – освен в Нета – в книгата „Цветя от края на 80-те”, която зае заглавието от онова бележито парче и спомените на участниците в тогавашните епични процеси.)       Няколко актуални срещи с емблематични членове на групите ще подгреят феновете за събитието. Можем да го наречем и „Национален пънк-уейв празник, Глава Трета”, защото през 2006-а и 2009-а предишните празници в Зимния дворец пометоха публиката.На един от входовете на Южния парк с Милена сядаме първо на пейка край масите, а като заваля – и вътре в уютното капанче, вече изнесло инвентар на открито. Абе, студеничко си е още, а и прочутото греяно вино на заведението е свършило. Задоволяваме се: тя с розе, аз с тъмен бок. Трите и́ малки звяра уж се курдисват под краката ни, но единият определено си има своите кучешки джендър проблеми на съзряването. И с инфантилен хедонизъм ги облизва постоянно. Говорим си за много неща, извън предстоящия концерт. Като гост на Васогюровото „Ревю”, и Милена ще се включи по някое време с 2 парчета. Тя не се оплаква от съпътстващите бита неудачи, а всъщност, доста ситуации от родната действителност изобщо никак не стимулират издържащ се с творчество и изкуство човек. Например, около организираните от нея рок фестивали за прохождащи групи („Силата на рока”) и тоталната липса на каквато и да било институционална подкрепа за тях – щом отказваш да се включиш в „утвърдените” финансово делими схеми на кандидатстване. Или за последния и́ албум, който тя си плати сама от измислената първа нота до последния опаковъчен целофан на диска, но разпространителите предлагат жълти стотинки, защото такава е също „утвърдената” схема на монополистите в бранша – най-вече от един жанр, на който и двамата даряваме пренебрежението си.Или за произведените от медии и пиари повярвали си наши „звезди”. Говорим си след срещата ми с Владо Унгареца и темата е неизбежна. Замислям се върху един нейн реторичен въпрос: дори на онези от поп-сцената, дето имат повече от 3 записани песни, френетичните им тийн-фенове и облъчените от платените ротации почитатели – дали могат да тананикат повече от един-два от „хитовете” им?... Разликата е в очакването на лайва в „Арена Армеец” през април, че няколко хиляди на различна възраст ще пеят всички парчета на всички участващи групи. Някои от които (хм, повечето) са създадени преди четвърт век и от толкова време трупат своята непреходност. Въпреки, че реципрочната на годините на създаването им публика, отдавна не е в България.Нататък оставям просто хронологията от записа с шарената Милена Славова и мислено се надявам детският по-малко грапав живот на нейната малка „Кралица” да е поносим и приказно пъстър, за да остане майка и́ още някое време тук и да ни въодушевява с парчетата и непримиримостта си.- Какво правя в момента? С Пепи Попов записваме детски песни, ама не детски лигави, а такива – рокаджийски парчета и сме направили например „Баба Яга – хулиганка”, истински метълджийско. Деца пеят. Искаме да е различно от масата, такъв албум искаме да съберем. Другият проект е свързан с това, че ми се ще да направя детска школа за пеене, търся си помещение. С групата също правим нови песни, имаме 3, но не са записани още. Но с албумите…, няма никакъв смисъл да правим следващ. Да ти разкажа случка с последния ми албум – продуциран, изцяло платен от мен самата. Отивам при един разпространител, нося продукта. И той ми казва: да, много ти е хубав албумът, ние продаваме българска музика – ще сме ти много полезни. Питам как ще се договорим за цената и той казва: ами, 3 лева! Разбираш ли, създаване, записване, права, продукция… и 3 лева ти дават. Толкова! На нас, обяснява ми оня, Пайнера ни ги дава на 3 лв. Ако не искаш с нас, а ние имаме разпространението, държим монопола и значи няма да те има по бензиностанции, магазини и така… Твоите колеги работят с нас за престиж, ми вика. Аз му отвърнах, че нямам нужда от престиж и ще си продавам сама. И чао. Но нали се сещаш, той иска да го вземе за 3 лв., но не го продава за толкова. Продава за доста повече, за 15 да речем. Виждаш ли как вървят нещата у нас. „Вирджиния”, „Орфей”, де да знам кой още, тези, които зареждат магазини и бензиностанции са се договорили и ти извиват ръцете. Ако искаш…Бенда ми в момента, ами същият си е: Явор Деспотов е китарист, Станчо е на баса – те двамата свирят в една видинска банда „Rare Breed”. И Додо, който е и барабанист на „Field”. Това е групата.За концерта…, кои две парчета? Още не знам, честно. Но ще са заедно с „Ревю”. Има много голям интерес към лайва, ще стане, вярвам и ще е хубаво. Мисля, че и публика ще има достатъчно. И това ще е нашата си публика. Въпреки, че много от тях заминаха. Аз имам няколко „фейс”-профили, оказва се, че половината ми приятели от Фейсбук са в чужбина. И не се чудя изобщо. Явно тук никой не е намерил това, дето търси и в един момент им избиват чивиите и се вдигат и си заминават. Много неща се промениха тук. Някога във Варна сме правили страхотни концерти: Варна беше голям рокаджийски град, в Спортната зала сме правили огромни концерти. По над 2 хиляди души имаше. В Благоевград сме правили също големи сцени, беше яко. Сега е чалгарник. Враца, метълджийски град, Монтана…, сега няма хора там. Бургас си остана някакъв рокаджийски град. Скоро ходих в Шумен, хареса ми – малък клуб беше, ама три пъти повече хора побра някак. Толкова е публиката, България опустява. Но има полза от такива концерти като сегашния, дето Светльо го прави. Има някаква носталгия.А иначе преди, да, някакви комсомолски организации: 12 групи с по 3 парчета, публиката си чака своето, пънкарите се бият с метълите. Няма го вече това, но има носталгия, не всеки ден се случва нещо голямо.   Някакви случки от едно време? За мен никога не е било проблем кой е пръв и кой последен, тая звездомания не ме е тресла. Обаче друго се сещам, хем е и смешно, ама ми е било и проблем. Чакаме си реда някъде зад сцената и следващите ще сме ние. На бекстейджа е тъмно, разбира се. И гледаш, твоите хора ги няма. Хуквам да търся Васил из тълпата. Единият стои до вратата, примерно Киро, Васо го няма. Намирам го и се връщаме и вече Киро го няма там. Сетне да видим къде пък е Бойчо́. И веднъж, вече трябва да излизаме. Който е тук – тук. Започваме. Явор тогава свиреше на кавал и го няма, ние сме забили вече. И се появи по средата на парчето, защото не разбрал, че сме ние и хубаво, че ни видял и чул да сме започнали. Веселба.Но сега е направо зле: чалга, тъпотии и парвенющина – ако говорим изобщо за медии, какво се лансира, какво се случва. Вземи само разните формати по телевизиите. Изкуствено създадени медийни хора, които нямат никаква тежест. И освен това – едни и същи. За мен това е разликата: те може да си мислят, че са звезди, но са само медийни звезди, направени медийни хора, не са звезди в самия шоубизнес. Дето и него го няма.Черно-белите снимки са на Нели Воева (тогава Недева) – има ги в книгата „Цветя от края на 80-те”.", "date": "2018.03.16", "title": "БЕКСТЕЙДЖ 2: Преди „Арена Армеец”, 21 април"}
{"url": "https://offnews.bg/sviat/smartta-na-priblizhenia-do-berezovski-nikolaj-glushkov-se-razsledva-ka-676882.html", "text": "Британската полиция обяви днес, че разглежда смъртта на руския бизнесмен Николай Глушков като убийство, съобщи БТА. Глушков, бивш заместник-генерален директор по финансовите въпроси на руската авиокомпания \"Аерофлот\", бе намерен мъртъв в дома си в Южен Лондон на 12 март.Той бе свързан руския олигарх и критик на Кремъл Борис Березовски, починал преди пет години също при мистериозни обстоятелства във Великобритания.68-годишният Глушков почина седмица след покушението с нервнопаралитично вещество срещу бившия руски шпионин Сергей Скрипал и дъщеря му Юлия в английския град Солсбъри.Британската полиция каза, че аутопсията на трупа на бизнесмена е показала, че той е починал от натиск в областта на врата. Въз основа на това заключение е започнало разследване за убийство.Засега полицията не прави връзка между това престъпление и отравянето на Сергей Скрипал и дъщеря му.По-рано днес Следственият комитет (СК) на Русия обяви, че започва разследване и за убийството в Лондон на Глушков.През 1999 г., след като Борис Березовски влезе в конфликт с Владимир Путин и избяга във Великобритания, Глушков бе обвинен в пране на пари и измама. Той прекара пет години в затвора и бе освободен през 2004 г.През последните години Глушков е живял в Лондон, където е получил политическо убежище. През 2011 г. той е дал показания по съдебно дело, заведено от Березовски срещу руския олигарх Роман Абрамович, запазил добрите си отношения с Кремъл.", "date": "2018.03.16", "title": "Смъртта на приближения до Березовски Николай Глушков се разследва като убийство"}
{"url": "https://offnews.bg/izvan-terena/vizhte-kakvo-chaka-treniorite-na-finalistite-v-shampionskata-liga-v-ki-676857.html", "text": "Риск от излагация дебне треньорите на финалистите в Шампионската лига през този сезон.Финалният мач ще се проведе на Олимпийския стадион в Киев, който разполага с доста коварна лекоатлетическа писта.В това се убеди и наставникът на Лацио Симоне Индзаги след победата над Динамо Киев в реванша от 1/8-финалите на Лига Европа. В радостта си Индзаги се затича по пистата с елегантните си италиански обувки и се подхлъзна, но все пак успя да запази равновесие преди да стане съвсем за смях.\nМениджърът на Манчестър Юнайтед Жозе Моуриньо също е ставал \"жертва\" на Олимпийския стадион през 2015 година, докато водеше Челси. Тогава камерите го уловиха как прикляка в като в танц на пистата.Така че, ако наставниците на достигналите четвъртфиналите отбори не искат да последват Индзаги и Моуриньо трябва отсега да се погрижат да си набавят лекоатлетически шпайкове, които се задържат на пистата.", "date": "2018.03.16", "title": "Вижте какво чака треньорите на финалистите в Шампионската лига в Киев"}
{"url": "https://offnews.bg/tehnologii/mtel-e-parviat-telekom-u-nas-kojto-shte-predlaga-gejmarskia-razer-pho-676867.html", "text": ", част от , е първият телеком у нас, който в партньорство с  ще предлага дебютния смартфон на марката Razer, създаден специално за геймъри и фенове на развлечението. Razer Phone ще бъде наличен в търговската мрежа на телекома от началото на следващата седмица за 56,98 лева на месец или за 1 219,98 лева в брой с абонаментите планове Мтел без граници 5XL.Razer Phone е Android смартфон, който комбинира най-доброто от аудиовизуалните технологии и производителността с 120 HZ UltraMotion™ екран и Dolby Atmos® аудио.Дисплеят Quad HD IGZO LCD е с размер 5.72 инча и предоставя реалистични цветове и максимална бързина. Адаптивната технология за опресняване UltraMotion™ синхронизира графичния процесор и дисплея, за да намали забавянето и накъсването на картината.Razer Phone използва Dolby Atmos® технология в говорители с двойни усилватели. Потребителите, които предпочитат слушалки, могат да разчитат на USB-C аудио адаптер, сертифициран от THX, с 24-битов дигитален аудио конвертор (DAC).Аудиовизуални качества са комбинирани с висока производителност на новия Qualcomm® Snapdragon™ 835 и 8GB RAM памет. Razer Phone разполага с батерия от 4,000 mAh – една от най-големите смартфон батерии днес, а Qualcomm® Quick Charge™ 4+ технологията позволява бързо зареждане.За да изпробват пълната сила на Razer Phone, потребителите ще имат достъп до мобилни гейминг заглавия от водещи разработчици. Tencent® ще представи “Arena of Valor,” една от най-популярните игри от типа multiplayer online battle arena (MOBA). Други партньорства включват заглавия като “Final Fantasy® XV Pocket Edition” от Square Enix, “Tekken™” от BANDAI NAMCO, “World of Tanks Blitz” от Wargaming Group Limited и други.Възможностите за забавление се допълват 12 MP двойна задна камера, която разполага със светкавица в два нюанса за постигане на по-естествена светлина.Операционна система е Android Nougat, а през пролетта потребителите ще имат достъп до най-новата версия Android Oreo. Устройството използва Nova Launcher Prime, който позволява сериозна персонализация на Android софтуера и интеграция с Google Assistant.", "date": "2018.03.16", "title": "Мтел е първият телеком у нас, който ще предлага геймърския Razer Phone"}
{"url": "https://offnews.bg/obshtestvo/ulichen-stalb-padna-rani-leko-dve-detca-v-pazardzhik-676861.html", "text": "Стълб за улично осветление падна до детска площадка в Пазарджик, ранени леко са две деца, съобщи БНР.  Екипи, които поддържат уличното осветление, са подменяли повредени части в електрическите табла, но не е ясно дали работата им има общо с инцидента. Според говорителя на полицията в града най-вероятно причината е ръждясване в основата на съоръжението. Заинцидента е сигнализирал бащата на децата, които имат охлузни рани.Опасният стълб вече е премахнат, а кабелите са обезопасени. По разпореждане на общината ще бъде извършена допълнителна проверка на всички подобни стълбове в града. Съоръженията, които крият риск, ще бъдат премахнати или подновени. От полицията препоръчват на родителите да оказват по-голямо наблюдение на децата си и да не импозволяват да играят в близост до електрически съоръжения. ", "date": "2018.03.16", "title": "Уличен стълб падна, рани леко две деца в Пазарджик"}
{"url": "https://offnews.bg/gimnastika/vlastta-zasipa-s-chestitki-raeva-za-55-godishninata-676864.html", "text": "Президентът на българската федерация по художествена гимнастика Илиана Раева беше засипана с честитки и поздравления по повод своя 55-и рожден ден.Цял ден в офиса на федерацията явно са пристигали куриери с букети и поздравителни адреси, защото багажникът на автомобила на Раева едва събра подаръците, както личи от публикуваното от нея видео.Сред официалните лица, поздравили я за празника, бяха президентът на България Румен Радев и министърът на спорта Красен Кралев.\"Забележителният Ви професионален път и постижения в художествената гимнастика заслужено Ви отреждат почетно място на най-високите върхове в българската и световна спортна история.Бих искал да изразя своето дълбоко уважение към Вас не само като голям спортист, треньор и ръководител, но и като към човек, за когото развитието на спорта в България се е превърнало в лична кауза\", се казва в адреса от Румен Радев.\"Вие сте се доказали като талантлив, амбициозен и успешен човек във всички области на спортния живот - като състезател, като треньор и като ръководител. Вашето име се е превърнало в символ на толкова красив, труден и обичан от българите спорт като художествената гимнастика\", написа министърът на спорта Красен Кралев.Най-голяма радост на Раева обаче явно е донесъл сладкиш от кмета на София Йорданка Фандъкова. Бившата учителка е прочела пост във Фейсбук на Раева и е сбъднала желанието й, като е изпратила торта с формата на числото 55.", "date": "2018.03.16", "title": "Властта засипа с честитки Раева за 55-годишнината"}
{"url": "https://offnews.bg/112/75-godishen-mazh-padna-v-asansiorna-shahta-ot-4-ia-etazh-v-sofia-676849.html", "text": "75-годишен мъж е паднал в асансьорна шахта от четвъртия етаж на жилищен блок в кв. \"Света Троица\", съобщи \"Фокус\", цитирайки говорителя на Центъра за спешна медицинска помощ (ЦСМП) – София Катя Сунгарска.Сигналът е постъпил в 12.04 часа. На секундата тръгва линейка и пристига на мястото на инцидента на 6-ата минута - в 12.10 часа.Мъжът е хоспитализиран в УМБАЛСМ \"Н.И. Пирогов\" със счупен крак в областта на бедрото и контузия на главата.", "date": "2018.03.16", "title": "75-годишен мъж падна в асансьорна шахта от 4-ия етаж в София"}
{"url": "https://offnews.bg/futbol/angel-petrichev-fenovete-na-levski-da-ne-sa-kioravi-676866.html", "text": "Изпълнителният директор на Лудогорец Ангел Петричев нажежи обстановката преди мача между ЦСКА и Левски в неделя с пост “Фейсбук”. Шефът на тима от Разград прогнозира, че феновете на Левски ще са много повече на мача в неделя, защото им все още пресен споменът за четирите титли на Литекс. Тимът от Ловеч, който още си е в Ловеч, е бил шампион  през 1997/98, 1998/99, 2009/10 и 2010/11 година. Ето какво е публикувал Петричев във Фейсбук без редакторска намеса:“Здравейте приятели и фенове на Лудогорец! Много от вас ме питат защо не отговаряме на безкрайните лъжи и манипулации, които бълва Стойчо Стоилов (б.р. главният мениджър на ЦСКА). Ами много просто, ако хвърляш камък по всяко куче, което те лае, никога няма да стигнеш крайната си цел.Този господин вече толкова прекали, че съм убеден, че е омръзнал и на себе си. Очевидно е много силно желанието на шефовете на преименувания отбор да ги приемат за цесекари, но това няма как да стане с езика на омразата.Каквито искат клонки да сложат на емблемата, колкото и годишнини да се опитват да честват, те ще си останат отбора от Ловеч, който се премести в София с маркетингова цел (това не е моя излишльотина, а го написаха сами до УЕФА).Винаги съм твърдял, че те ще станат ЦСКА едва, когато Левски и останалите отбори ги признаят. От векове се знае, че един цар става истински цар, когато го признаят съседните династии. Дотогава е обикновен самозванец.И ако в неделя има много левскари на мача, то е не защото го признават за вечно дерби, а защото им е пресен споменът от спечелването на четирите титли на Литекс. Не са кьорави как тече борбата и за петата. Каквито и алибита да се пласират по медиите.С манипулации и насаждането на омраза не се върви напред”, пише Петричев.Думите му са в отговор на интервю на Стоилов пред Лайвспорт, където той изразява опасенията си, че БФС се опитва да помогне на Лудогорец да стане шампион, а Левски да вдигне купата. Това се правело посредством съдийски репресии над голмайстора Фернандо Каранга и нагласяне на програмата в ущърб на ЦСКА.", "date": "2018.03.16", "title": "Ангел Петричев: Феновете на Левски да не са кьорави"}
{"url": "https://offnews.bg/futbol/agitka-ot-slovakia-pristiga-v-sofia-za-derbito-tcska-levski-676863.html", "text": "Агитка от Словакия ще пристигне в София, за да подкрепи един от лидерите на Левски Роман Прохазка по време на дербито между \"сините\" и ЦСКА в неделя.\"Ще дойдат приятели от Словакия, а други ще го гледат през интернет, защото знаят, че това е много важен мач за нас. Май повече време вече съм в Левски, отколкото бях в Спартак Търнава. Винаги мачовете с ЦСКА са били най-интересните в България.Така ще остане винаги! Има най-голям интерес, най-много фенове. Мен не ме притеснява дъждът. Надявам се да дойдат колкото се може повече хора. Това е един интересен мач и колкото повече хора има, толкова по-добре за футболистите. Тези мач за нас, като футболисти, за феновете, винаги са интересни.Не е важно кой вкарва, а да спечелим мача. Трябва и да мислиш, и да даваш всичко от себе си. В тези мачове всички са много мотивирани\", похвали се Прохазка пред bTV.По-рано днес стана ясно, че от Левски са започнали преговори за удължаването на договора на Роман още в средата на февруари. Досега обаче те не са дали резултат.Предложението на \"сините\" е за един сезон. Прохазка обаче иска да подпише дългосрочно и с по-високо месечно възнаграждение от това, което прибира в момента.", "date": "2018.03.16", "title": "Агитка от Словакия пристига в София за дербито ЦСКА - Левски"}
{"url": "https://offnews.bg/politika/dost-zashto-natcionalistite-iskat-sadat-da-zalichi-tochno-nas-676852.html", "text": "Националистите от ВМРО поискаха партия ДОСТ да бъде заличена от съда. Защо точно ДОСТ, пита и си отговаря лидерът на движението Лютви Местан в позиция, разпространена до медиите. В текста се казва още: Те от години напомняли, че партии на етническа и верска основа са били забранени от Конституцията, но искат закриването единствено на ДОСТ. Защо точно на ДОСТ? Въпросът е с абсолютно ясен отговор. ДОСТ е истинският политически защитник на стотици хиляди български граждани, които заради своите етнически и религиозни различия са подложени на дискриминация и непрекъснато са обект на нападки с езика на омразата на т.нар. обединени патриоти. Наред с това ДОСТ е политически представител и на всички български граждани, за които толерантността в човешките отношения, равноправието и свободата са човешки ценности, преди да са принципи на демокрацията. Изглежда, че други партии, които имат претенцията да представляват интересите на малцинствата в България, не са проблем за Красимир Каракачанов, Волен Сидеров и Валери Симеонов. Защо?! С какво те, за разлика от ДОСТ, някак си са приемливи?Убеден съм, че членовете и симпатизантите на ДОСТ, както все повече български граждани, подкрепяли досега други партии, ще намерят верния отговор на този въпрос.Именно партия ДОСТ „боде“ очите на българските националисти със своята много ясна и категорична политическа платформа, в основата на която стои човекът с неговата идентичност и свещени права. ДОСТ е враг, защото, вместо да имитира защита на права, ги защитава смело и безкомпромисно и не ги жертва задкулисно заради лични и корпоративни интереси. За разлика от други, ДОСТ не просто говори за правото на майчин език, а води дела в Страсбург срещу България за свободното му ползване, без санкции и глоби.Вярвам, че над 100 000 избиратели на ДОСТ са възмутени, без да бъдат уплашени от щенията на ВМРО. Избирателите ни знаят, че никой не може да ги уплаши, защото са непоколебимо убедени във високата кауза на ДОСТ. ДОСТ вече не е просто юридическо лице, а представлява над 100 000 избиратели.Никой не може да заличи над 100 000 свободни български граждани, защото политическата им свобода не е подвластна на мракобесието на национализма, дори когато управлява страната.Посегателството на ВМРО и националистите срещу ДОСТ по категоричен начин подчертава политическото място на партията ни в евро-атлантизма на България и се явява парадоксално, но безспорно доказателство за нейния правилен път. Искат или не искат, дори на националистите ще им се наложи да приемат, че нас ни има, че сме неразделна и равноправна част от българския народ. ", "date": "2018.03.16", "title": "ДОСТ: Защо националистите искат съдът да заличи точно нас?"}
{"url": "https://offnews.bg/interviu/trajcho-trajkov-pred-offnews-zhiloto-na-skandala-za-chez-e-proizhodat-676846.html", "text": "Ето разговора ни с него:- Г-н Трайков, вие лично отговорихте ли си на въпроса кой стои зад офертата на Гинка от Пазарджик?- Мога да имам предположения, но те си остават такива в отсъствието на желание от продавач, купувач и държавни органи да дадат достоверна информация.- Има ли реална възможност българската държава да влезе в сделката и изобщо необходимо ли е да се търси такова решение?- Влизането на държавата като акционер е безсмислено, а това, че се обсъжда като възможност, която купувачът приема е много странно.- Има ли полезен ход от страна на държавата в сегашната ситуация? Скандалът е факт, как може да бъде потушен?- Държавата може да защити интересите на клиентите и данъкоплатците като провери структурата на финансиране и произхода на капиталите. Оповестяването на тази информация до голяма степен ще извади жилото на скандала, ако всичко е наред, разбира се. Оттам нататък вече КЕВР влиза в правомощията си на регулатор.- В интервю за БНР шефът на надзора на ЧЕЗ Вацлав Пачеш на практика потвърди, че изтеклата информация за участието на две български банки във финансирането на сделката е вярна и че едва след разрастването на скандала те са се оттеглили. Оттук той стига до предположение, че \"Инерком\" може и да не плати. Допускате ли такова развитие?- Шефът на надзора на продавача би трябвало да разполага с най-точната информация.-  В същото интервю Пачеш открито казва и че ЧЕЗ напуска България, тъй като премиерът Бойко Борисов не иска компанията у нас. Как ще го коментирате?- Би трябвало това да няма особено значение, но всички знаят, че има.- Къде всъщност е балансът? От една страна инвеститорът не е доволен от нормата на печалба у нас, а от друга - задържането на цените на тока е в интерес на потребителите. В този смисъл държавната намеса при определянето на цените на тока вероятно изглежда в очите на много хора като \"робинхудовски\" акт срещу лошите ЕРП-та.- Държавната намеса е законосъобразна и необходима и няма нищо общо с Робин Худ. Държавният енергиен регулатор КЕВР определя цената на мрежовата услуга (разпределение) въз основа на необходимите инвестиции и допустимите разходи и печалба и по закон няма никакво значение дали акциите на ЕРП-то са държавна или частна собственост.- Преди време от страната ни си отиде и германският гигант Е.ОН. Превръща ли се България в непривлекателно място за инвестиции в енергетиката, а и като цяло?- Инвестициите в енергетиката често са свързани с определени ангажименти на държавата - в някои случаи разумни, в други прекалени - и ако инвеститорът смята, че те не се спазват следва търсене на изход от страната и търсене на права по предвидените в договорите механизми. В нерегулираните сектори липсата на инвестиции се дължи основно на несигурната правна среда.", "date": "2018.03.16", "title": "Трайчо Трайков пред OFFNews: Жилото на скандала за ЧЕЗ е произходът на парите на купувача"}
{"url": "https://offnews.bg/112/proverki-v-bolnitcite-otkazali-da-priemat-momcheto-ot-roman-676845.html", "text": "Текат проверки в болниците, които отказаха да приемат 17-годишния Асен Маринов. Момчето почина на 23 февруари - няколко дни след като падна от дома за деца в Роман.Това се разбра по време на днешния парламентарен контрол от думите на министъра на здравеопазването Кирил Ананиев.Изпълнителната агенция „Медицински одит“ в спешен порядък трябва да провери дали са спазени  медицинските стандарти и добрите практики в оказването на медицинската помощ на момчето. Ще се инспектира и какво е било качеството на оказаната помощ, както и дали са спазени правата на пациентите. Министерството на здравеопазването е поискало от  подробна информация за медицинските лица и лечебните заведения, които са замесени със случая. \"Случаят е комплициран. Има определени несъответствия между информациите, които ни подадоха регионалните ни служби\", обясни Ананиев.Здравният министър изрази своите съболезнования към близките на загиналият Асен Миланов. ", "date": "2018.03.16", "title": "Проверки в болниците, отказали да приемат момчето от Роман"}
{"url": "https://offnews.bg/obshtestvo/za-novata-uchebna-godina-v-polovinata-uchilishta-shte-ima-shkafcheta-676855.html", "text": "В половината училища в България ще има шкафчета за учениците като мярка срещу тежките раници, които децата носят днес. Това обяви в кулоарите на парламента образователният министър Красимир Вълчев. Шкафчета ще има за децата от 1-ви до 7-ми клас, уточни Вълчев.В момента в част от училищата има шкафчета, а през лятото се очаква да бъдат купени около 150-200 хил. шкафчета, като финансиране ще се отпусне на училищата, които предложат най-ниска цена на шкаф. Така за новата учебна 2018/2019 г. се очаква да има шкафчета за половината ученици. По данни на министъра децата от 1 до 7 клас са около 450 хил.След това ще бъдат купени шкафчета и за останалите училища, т.е. до две години ще има шкафчета за учениците от 1 до 7 клас във всички училища, обяви още министър Вълчев.", "date": "2018.03.16", "title": "За новата учебна година в половината училища ще има шкафчета"}
{"url": "https://offnews.bg/futbol/iuventus-real-madrid-e-derbito-v-1-4-finalite-na-shampionskata-liga-676821.html", "text": "Ювентус - Реал Мадрид  е дербито в 1/4-финалите на Шампионската лига, това отреди жребият, който бе теглен в централата на УЕФА в Нион днес.В тази фаза от надпреварата Ливърпул приема Манчестър Сити, а Барселона изтегли сравнително най-лесния жребий и е домакин на Рома. Байерн Мюнхен пък ще има за съперник турнирния боец Севиля, елиминирал Манчестър Юнайтед в предишната фаза.Първите мачове от фазата на 1/4-финалите ще се изиграят на 3 и 4 април, като реваншите са съответно на 10 и 11 април. Жребият за полуфиналите ще се състои на 13 април, а мачовете преди финала са на 24/25 април и 1/2 май. Заключителната битка за трофея е на 26 май, на Олимпийския стадион в Киев.В Лига Европа пък сили ще премерят РБ Лайпциг и Олимпик Марсилия, Арсенал приема ЦСКА Москва. Атлетико Мадрид ще домакинства на Спортинг, а Лацио ще се изправи срещу РБ Залцбург.Първите четвъртфинали са на 5 април, а реваншите - на 12 април. Четирите победителя отиват на полуфиналите на 26 април и 3 май, като за тях има отделен жребий на 13 април. Новият носител на трофея ще стане ясен на 16 май в Лион.", "date": "2018.03.16", "title": "Ювентус - Реал Мадрид е дербито в 1/4-финалите на Шампионската лига"}
{"url": "https://offnews.bg/obshtestvo/zatvariat-hotela-na-uzhasite-v-chiflik-676854.html", "text": "Затварят хотела с три звезди в троянското село Чифлик, който и държи високи цени и предлага на клиентите си мизерия, вместо качествено обслужване.Това обяви пред журналисти министърът на туризма Николина Ангелкова. \"След наша спешна проверка пред 2 дни се установи,че този обект изобщо не трябва да функционира. Получихме и сигнали от родители, които са записали децата си за зелено училище там. Това е абсолютно недопустимо, хотелът не отговаря на изискванията за нормално пребиваване, нито пък за зелено училище на деца\", каза тя.Тя каза, че още днес ще бъде затворен първият етаж на хотела заради инспекцията на РЗИ  и очаква Комисията за защита на потребителите да я сезира, за да започне процедурата по отнемането на категоризацията му. \"Изискали сме от Димитър Маргаритов да сезира процедурата и да отнемем незабавно категоризацията. Това ще се случи в рамките на 3-4 дни\", допълни министърът.Преди няколко години хотелът дои поискал да увеличи звездите си, но Ангелкова отказала. По думите й от мястото за настаняване използват неправомерно и думата \"спа\" в името си. Министърът обясни, че когато хотелът е получавал категоризацията си, той е отговарял на изискванията за 3 звезди.", "date": "2018.03.16", "title": "Затварят хотела на ужасите в Чифлик"}
{"url": "https://offnews.bg/tenis/federer-podobri-vpechatliavasht-lichen-rekord-676834.html", "text": "С победата си над Хьон Чун на 1/4-финала на Индиън Уелс, световният номер 1 в мъжкия тенис Роджър Федерер направи най-доброто начало на сезон в кариерата си.Швейцарецът изравни постижението си от 2006-а година, когато също бе с 16 победи от 16 мача, а впоследствие постигна впечатляващ баланс от 33 триумфа в 34 мача.Освен това Федерер гони рекордна шеста титла от този турнир. Класирането му за полуфиналите означава, че ще остане на първата позиция и след края на надпреварата. Маестрото ще се изправи срещу Борна Чорич, след като младият хърватин отстрани Кевин Андерсън в трисетов двубой – 2:6, 6:4, 7:6(3).Стигането до 1/4-финал пък позволи на Хьон Чун да изправери Кей Нишикори, което ще превърне корееца в най-високо поставеният азиатски тенисист.", "date": "2018.03.16", "title": "Федерер подобри впечатляващ личен рекорд"}
{"url": "https://offnews.bg/politika/pargov-pokanen-za-nabliudatel-na-vota-v-rusia-676833.html", "text": "Лидерът на БСП–София Калоян Паргов и заместник-председателят на столичната организация проф. Ваня Добрева са поканени за международни наблюдатели на президентските избори в Русия, които ще се проведат на 18 март.Посещението е по покана на Съвета на федерацията на Федералното събрание на Руската федерация, съобщиха от БСП-София..--", "date": "2018.03.16", "title": "Паргов поканен за наблюдател на вота в Русия"}
{"url": "https://offnews.bg/obshtestvo/sdvr-nosete-si-dazhdobrani-za-derbito-levski-tcska-bez-chadari-na-st-676830.html", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с предстоящото дерби на 18 март /неделя/ от 13 часа на Национален стадион ”Васил Левски”. Преди, по време и след провеждане на спортната среща, полицейските служители ще следят за опазването на обществения ред и за недопускането на инциденти на територията на града. На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач.Предприети са стриктни мерки за недопускане на посетители, които имат наложена съдебна забрана за посещение на спортни мероприятия.Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона.Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/.Поради очакваните лоши метеорологични условия е препоръчително да се носят дъждобрани, заради забраната според Закона за опазване на обществения ред при провеждане на спортни мероприятия. За носене на чадъри.Ангажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост.За да бъде избегнато струпване, приканваме зрителите да се възползват от по-ранното отваряне на входовете на стадиона. Вратите за посетители ще бъдат отворени в 11.00 часа. ", "date": "2018.03.16", "title": "СДВР: Носете си дъждобрани за дербито Левски-ЦСКА, без чадъри на стадиона"}
{"url": "https://offnews.bg/politika/glas-naroden-se-razvede-s-reformatorskia-blok-676835.html", "text": "Партията на Светльо Витков \"Глас народен\" официално прекрати отношенията си с коалиционните си партньори от Реформаторския блок. Преди дни членството си в РБ замразиха от Движение \"България на гражданите\" на Меглена Кунева. От ГН публикуваха и писмо, в което обясняват накратко своите причини.В писмото си Глас народен казват, че десните партии на предишните парламентарни избори са излезли на война срещу самите себе си и са оставили ГЕРБ, БСП, ДПС, ОП и Воля да произведат \"най-големия законодателен брак в политическата история на България\".\"В момента, традиционната десница продължава своя разпад, като десните партии търсят партньори, без значение от мястото им в политическото пространство, чрез които да се бори за влизане в Парламента\", пишат в позицията си от Глас Народен.\"Не виждаме смисъл да се продължава легитимирането на политически разпад на традиционната десница\", пишат още.В писмото си те заявяват, че оттук на сетне Глас народен продължава самостоятелно и партията остава отворена към всички десни партии, организации и граждани за диалог, общи политики и инициативи.Цялата декларация: През месец февруари 2017 г. ПП Глас Народен подписа коалиционно споразумение с Реформаторски блок, с ясната идея, че единствения път за запазване на дясното, е обединение. В последвалата предизборна кампания за 44-то НС разцепените на три и самоопределили се за десни коалиции воюваха сами със себе си като оставиха на изборното поле близо 300 хиляди души без представителство в българския парламент. От това спечелиха ГЕРБ, БСП, ДПС, ОП, та дори и ВОЛЯ на Марешки, които произвеждат най-големия законодателен брак в политическата история на България. В последните месеци инициирахме дебати и срещи за обединение на десните партии, като ясно заявихме, че ПП Глас Народен няма претенции да си приписва водеща роля в този процес, но обединението е задължително, за да има дясната опозиция алтернатива на сегашното управление.В момента, традиционната десница продължава своя разпад, като десните партии търсят партньори, без значение от мястото им в политическото пространство, чрез които да се бори за влизане в Парламента.Замразяването на членството на ДБГ в РБ е ясен знак за разединени позиции и непреодолими различия на партиите в Реформаторския блок.ПП Глас Народен не вижда смисъл да продължава да легитимира политическия разпад на традиционната десница, като следва позиции и действия, в чиито смисъл не сме убедени и които задълбочават разединението.С настоящото писмо заявяваме, че ПП Глас Народен продължава самостоятелно като остава отворена към всички десни партии, организации и граждани за диалог, общи политики и инициативи.", "date": "2018.03.16", "title": "Глас Народен се разведе с Реформаторския блок"}
{"url": "https://offnews.bg/politika/bsp-obvini-upravliavashtite-che-vrashtat-ohranitelite-ot-prehoda-676831.html", "text": "Управляващи и опозиция си размениха обвинения заради промените в закона за частната охранителна дейност, които позволяват цели населени места да се охраняват от частни фирми. Преди началото на днешния парламентарен контрол от БСП прочетоха декларация, в която определиха текстовете като \"врата към връщането на добре познатите охранители от прехода\".\"Тези промени са абдикация на държавата от грижата за българските граждани. Чрез закона категорично се легитимира безотговорността и абсолютната слабост на това управление\", каза социалистът Тодор Байчев.Според БСП приетите от парламента текстове предоставя в ръцете на кметовете нова възможност за наливане на пари в обществени поръчки и частни фирми.Социалистите казаха още, че тези промени в закона са \"изключителна обида към служителите на МВР\" и припомниха, че главният прокурор и президентът сезираха Конституционния съд (КС) за промените.Реакцията на ГЕРБ не закъсня - управляващите обвиниха социалистите, че си играят със страховете на хората и дори заплашват националната сигурност.От ГЕРБ определиха като правилно решението на президент и главен прокурор да сезират КС за промените.\"Когато една българска институция осъществява конституционните си и законови права да подаде към Конституционния съд текст от един закон - това е правилното. Но да се упражняваш, да яхваш вълната политически е опасно за националната сигурност\", каза Манев.Управляващите нападнаха социалистите за политиката, която са имали в тази област, когато са били на власт. \"Когато закрихте и продадохте СОД на МВР, тогава имахте ли проблеми с това, че пазарът се изкривява. А когато управлението на премиера Орешарски назначаваше по списъци от партийните ви централи неграмотни и необразовани лица да охраняват обществения ред - тогава бяхте ли загрижени?\", попита той социалистите.Социалистите определиха твърденията на ГЕРБ, че думите им застрашават националната сигурност.", "date": "2018.03.16", "title": "БСП обвини управляващите, че връщат охранителите от прехода"}
{"url": "https://offnews.bg/futbol/vladi-gadzhev-zagubi-delo-za-rasizam-676838.html", "text": "Бившият капитан и звезда на Левски Владимир Гаджев загуби делото срещу бившия изпълнителен директор на ЦСКА Александър Тодоров за клевета.През месец март 2014 година тогавашният шеф на \"армейците\" заяви, че халфът на \"сините\" е проявил расизъм спрямо нападателя на \"червените\" Омар Косоко.Бившият лидер на Левски обаче не спечели делото в Софийски районен съд, след което не обжалва пред по-горна инстанция в разрешения двуседмичен срок.С решение от 26 януари 2018 година съдът осъжда футболиста да заплати на Тодоров сумата от 500 лева, представляваща разноски в производството.", "date": "2018.03.16", "title": "Влади Гаджев загуби дело за расизъм"}
{"url": "https://offnews.bg/kultura/filmat-balgarskata-epopeia-na-drava-1945-s-premiera-po-bnt-sviat-676836.html", "text": "Документалният филм \"Българската епопея на Драва - 1945\" ще бъде излъчен днес премиерно по БНТ Свят от 19 часа.Във филма е възпроизведена една от най-забележителните битки на Българската армия, началото на Дравската епопея.Паметното сражение от Втората световна война пресъздадат 40 ентусиасти от Клуб Братя по оръжие, облечени и снабдени с автентични униформи и оръжия на Българската армия, Вермахта и СС от Втората световна война.В боя влизат автентични лодки, джипове, мотоциклети от марките БМВ и Цюндап.Мощни водни взривове и пиротехника допълват ефектната картина на сражението.А ако някой го изпусне, повторението е на 18 март, неделя, от 03:00 часа", "date": "2018.03.16", "title": "Филмът 'Българската епопея на Драва - 1945' с премиера по БНТ Свят"}
{"url": "https://offnews.bg/izvan-terena/chukovete-plaknat-ochi-s-xxl-model-676841.html", "text": "Футболистите на Уест Хам, които са на лагер в Маями, изплакнаха очи с популярния модел с Ашли Греъм на плажа.Играчите на мениджъра Дейвид Мойс попаднаха на плажната ивица по време на фотосесия на станалата известна като първия plus size модел в модния бизнес.Тя проби дори на страниците на специалното издание за бански костюми на \"Спортс Илюстрейтид\". По време на фотосесията Ашли също беше по бански и дори за нуждите на изкуството понечи да ги свали за радост на зяпачите.\"Чуковете\" веднага извадиха телефоните и започнаха да снимат любопитната сцена, която се разиграва пред очите им.", "date": "2018.03.16", "title": "\"Чуковете\" плакнат очи с XXL модел"}
{"url": "https://offnews.bg/temida/balgarskiat-dzhon-dzhihadista-vleze-v-sofijskia-parvi-zatvornik-za-te-676856.html", "text": "Роденият в Ханой българин с австралийски паспорт Иван Захариев - бе преведен Софийския затвор, където да изтърпи наказание от 2 години и шест месеца лишаване от свобода, съобщи спецпрокуратурата.Наказанието бе постановено от Апелативния специализиран наказателен съд като втора инстанция и не бе обжалвано от подсъдимия пред Върховния касационен съд. Апелативните съдии приеха тезата на Специализираната прокуратура и представените от обвинението доказателства за това, че от 04.07.2016 г. до 19.09.2016 г. на територията на България Захариев се е обучавал в боравене с огнестрелни оръжия, в т.ч. с автомат „Калашников“, с цел да участва в терористични действия. Първоначално първоинстанционният Специализиран наказателен съд наложи на Захариев 4-годишна ефективна присъда.Захариев бе задържан на 20 септември 2016 г. при специализирана операция под ръководството и надзора на Специализирана прокуратура с участието на служители от ДАНС, ГДБОП и СДВР. Според събраните доказателства през 2013 г. Захариев посетил Сирия с намерение да се влее в терористична групировка, но не бил приет заради липса на бойни умения. До Сирия пътувал със самолети от Сидни, през Сеул, Истанбул и гр. Хатай, Турция.Поддържайки фейсбук контакт с лице с инициали „ST“ (който прехвърлял хора от Турция в Сирия), в покрайнините на Хатай Захариев попаднал в скривалище с други лица, тръгнали към Сирия и описани от самия него като „бойнидругари“. Заедно с тях бил преведен в Сирия и настанен в база на Свободната сирийска армия. Престоят му там обаче се оказал кратък. След завръщането му в Сидни той скоро пътува за България, където да получи бойна подготовка в местни стрелкови клубове. Компютърно-техническа експертиза на преносимия му компютър доказа, че в него са се намирали файлове, които пропагандират „…нуждата да бъде напълно отречена западната цивилизация, без да се отказват материалните обекти, свързани с нея, тъй като те представляват продукт на научното и технологично развитие“. Открита е и информация, според която след падането на режима на Асад „…могат да бъдат освободени и други мюсюлмански страни, страдащи от тирания и несправедливост…“ .Захариев редовно е посещавал сайтове със статии и видео клипове за Джабхат Ал Нусра и Ислямска държава.", "date": "2018.03.16", "title": "Българският Джон Джихадиста влезе в Софийския, първи затворник за тероризъм"}
{"url": "https://offnews.bg/sviat/50-hil-dushi-izbiagali-ot-ogania-v-siria-samo-za-niakolko-dni-676840.html", "text": "Около 50 хил. души са избягали от градовете, подложени на нападения и обстрел, в Северна и Южна Сирия само през последните няколко дни, съобщиха активисти, цитирани от Би Би Си.По данни на Сирийската обсерватория за човешки права около 30 000 от тях са успели да напуснат северния град Африн, заселен основно с етнически кюрди, с настъпването на турските сили и съюзниците им и засилването на обсадата. Турски обстрел е убил 18 души днес. В предградията са избухали боеве.В Източна Гута, регион край Дамаск, около 20 хил. души са успели да напуснат зоната, която е мишена на сирийските правителствени части.Масовото бягство става след 7 години във война, която прогони близо 12 милиона души от домовете им.Най-малко 6.1 млн. души са се заселили в други части на страната, докато други 5.6 млн. са избягали в чужбина.Смята се, че повече от 400 000 са били убити или се водят изчезнали от началото на бунта срещу президента Башар Асад през март 2011 г.", "date": "2018.03.16", "title": "50 хил. души избягали от огъня в Сирия само за няколко дни"}
{"url": "https://offnews.bg/temida/martvite-sapruzi-v-plovdiv-mazhat-zaklal-zhena-si-i-zabil-nozh-v-garl-676832.html", "text": "Прокуратурата в Пловдив разкри подробности около шокиращото убийство, което разтърси квартала \"Кючук Париж\" в града.В Окръжна прокуратура – Пловдив се води досъдебно производство за извършено в кв. Кючук Париж на гр. Пловдив убийство на 29-годишна жена, извършено с особена жестокост и по особено мъчителен за убитата начин и настъпила впоследствие смърт на извършителя – съжителстващият с нея на семейни начала мъж на 32 години.Преди обяд на 15.03.2018 г. братът на 32-годишния Р.Х. получил позвъняване на мобилния си телефон от жената, с която последният съжителствал, но не могъл да отговори на обаждането. Впоследствие опитал неколкократно да се свърже с нея по телефона, но тя не отговорила на повикванията. Опитал да се свърже и с брат си, но той също не отговорил.Поради това, около 15,30 часа, той отишъл до апартамента, който брат му обитавал заедно с 29-годишната жена и 13-месечната им дъщеря. Опитал да отключи входната врата, но установил, че от вътрешната страна на бравата е поставен ключ. От вътрешността на апартамента се чувал детски плач. Братът на Р.Х. веднага потърсил ключар и такъв пристигнал пред апартамента, като установил тройно заключване на входната врата на жилището, но успял да я отключи, въпреки поставения от вътрешната страна на вратата ключ.При отваряне на входната врата, ключарят и братът на Р.Х. видели труп на човек в стаята, разположена срещу вратата. Братът на Р.Х. се ориентирал по плача на детето къде се намира то и го взел. Двамата излезли от апартамента. В 16,08 часа ключарят подал сигнал в дежурната на І РУ при ОД на МВР – Пловдив, а в 16,10 ч. - и на телефон 112.Незабавно след получаване на сигнала, е бил сформиран екип от разследващи от ОД на МВР – Пловдив, който посетил мястото на инцидента. Прозорците и балконските врати на апартамента били затворени. Жената била намерена лежаща по гръб с порезна рана на шията и защитни порезни рани по ръцете. Мъжът лежал по лице, като в дясната си ръка държал голям кухненски нож, забит в шията му. Пристигналият екип на спешна помощ констатирал настъпване смъртта на мъжа и жената.До момента са извършени множество процесуално-следствени действия, вкл. огледи на местопроизшествие и разпити на свидетели. Били са назначени съдебно-медицински, експертизи. Детето на починалите се намира при близките им.Разследването по случая продължава.", "date": "2018.03.16", "title": "Мъртвите съпрузи в Пловдив: Мъжът заклал жена си и забил нож в гърлото си"}
{"url": "https://offnews.bg/politika/kradtci-vlizali-i-v-doma-na-sestrata-na-tcetcka-tcacheva-676823.html", "text": "Сестрата на правосъдния министър Цецка Цачева е била жертва на крадци, които влизали в дома й. Сестра ми е с две малки деца, но те не бяха вкъщи, разказа Цачева по Нова тв. Поводът бе искането за промени на закона за неизбежната самоотбрана след случая с пловдивския медик, убил крадеца Жоро Плъха. Нека да не бързаме кампанийно да променяме закона, призова министърът на правосъдието. Съставена е работна група към Министерството на правосъдието, допълни Цачева и уточни, че поканените представители на ВСС, главната прокуратура, \"Български адвокати за правата на човека\" и неправителствени организации са отказали да се включат в нея с аргумента, че сегашните закони функционират достатъчно добре. Засега представители са изпратени от ВКС и Висшия адвокатски съвет. Цачева коментира предложените от правосъдното министерство промени в Наказателния кодекс, отнасящи се до корупцията в публичния и частния сектор. Проектът, който вече беше внесен в Народното събрание, предизвика критики сред експерти, граждани и политически опоненти. Според тях властта влиза във война с пазарната икономика и правата на частния бизнес, а текстовете ще позволят всеки, който дължи нещо по договор, да бъде третиран като престъпник и преследван от закона. Противниците на тези промени изразиха опасения, че законът ще позволи да се стигне до произвол и в неговия смисъл всеки втори български гражданин ще може да стане обект на съдебно преследване.\"Страховете са неоснователни. Законопроектът е предложен в изпълнение на анализа, извършен от международни прокурори за функционалността и организацията на българската прокуратура\", поясни Цачева.По думите й участие в изработването на този текст са взели експерти от всички институции, които имат отношение към прилагането и преследването на този вид правонарушения.Тя цитира доклада, според който: \"Чл. 282 от Наказателния кодекс трябва да се преразгледа, тъй като нарушението или злоупотребата със служебно положение не се прилага за длъжностни лица в търговски дружества, кооперации и други подобни. Корупционните престъпления следва да се прилагат за длъжностните лица в частния сектор, например банките, по същия начин, по който се прилага за длъжностните лица в публичния сектор и държавните институции\".\"Не е вярно, че всяко неизпълнение на договор, произтичащ от граждански оборот, от пазарните взаимоотношения, ще бъде предмет на предложените реакции. Става дума само за едновременното изпълнение на две условия: пряк умисъл и значителни вреди, които произтичат от това умишлено деяние с пряк умисъл\", категорична беше тя.Цачева коментира протестите на надзирателите в затворите и исканията им за 20% увеличение на заплатите: \"Всеки един министър може да изплаща възнаграждения в рамките на сумата, която му е фиксирана в дъжавния бюджет. Проведохме среща с финансовия министър и на синдикатите беше предложено още едно увеличение от 5%, към онези 5% от 1 януари. Това прави близо 11% увеличение. Няма възможност за повече към този момент\".\"Диалогът ни с тях продължава, но във всеки един момент става дума за пари\", допълни министър Цачева. ", "date": "2018.03.16", "title": "Крадци влизали и в дома на сестрата на Цецка Цачева"}
{"url": "https://offnews.bg/politika/karakachanov-ne-sam-vav-forma-za-koremno-niamam-vreme-za-fitnes-676822.html", "text": "Не съм във форма да правя коремно възлизане. Човек трябва да поддържа форма, но когато имаш време да ходиш по фитнес зали, можеш – аз нямам време. Това заяви военният министър Красимир Каракачанов по бТВ по повод отправеното му предизвикателство от лидера на Глас Народен, който след президента Румен Радев в базата на специалните части в Пловдив също се завъртя на лоста. Върховният главнокомандващ може да направи едно коремно възлизане, аз мога да направя половин. А пък г-н Витков, ако ме покани да се надпиваме с бира – той е специалист в тая област, и там няма да приема, защото не мога толкова да пия, заяви още Каракачанов.Навремето, като е трябвало в казармата, съм правил, беше задължително (…) И затова казвам, че младежите трябва да ги вкараме в казармата – да възстановят малко мъжкия си вид и дисциплина. Една част ходят на фитнес, другите – предимно по бирариите, но това е една друга тема, каза още военният министър. Вчера председателят на парламентарната група на Патриотите Волен Сидеров коментира, че не бива да се напада президента Румен Радев и ако \"Цветан Цветанов може да направи коремно, да го направи, да се изравнят\". ", "date": "2018.03.16", "title": "Каракачанов: Не съм във форма за коремно, нямам време за фитнес"}
{"url": "https://offnews.bg/obshtestvo/prokuraturata-shte-razsledva-pirogov-i-oshte-6-bolnitci-za-bezstopanst-676844.html", "text": "Прокуратурата ще разследва спешния център „Пирогов” и още 6 болници в страната за безстопанственост, съобщи говорителят на главния прокурор Румяна Арнаудова. Другите лечебни заведения са в МБАЛ в Попово, МБАЛ в Бургас, МБАЛ в Благоевград, МБАЛ в Русе, „Д-р Черкезов” във Велико Търново и МБАЛ „Атанас Дафовски” в Кърджали. „Разпоредено е разследванията да се водят от Софийската градска прокуратура, за да няма съмнения в безпристрастността, защото на място може да има обвързаности. Данните са за безстопанственост и престъпна дейност от 2010 насам”, уточни Арнаудова, цитирана от бТВ. Всички тези болници са на ръба на фалита, за тях има сигнали от здравния министър Кирил Ананиев.„Пирогов” е в критично състояние и СГП приоритетно ще работи по този случаи, уточниха от прокуратурата.Очаква да бъде повдигнато обвинение срещу шефа на здравната каса в Ловеч. Според прокуратурата с действията си той е ощетил ловешката болница с близо 1 млн. лв.", "date": "2018.03.16", "title": "Прокуратурата ще разследва Пирогов и още 6 болници за безстопанственост"}
{"url": "https://offnews.bg/sviat/obvineniat-za-ubijstvoto-na-balgarka-i-dvete-%d1%9d-detca-v-kanada-imal-kr-676824.html", "text": "29-годишният Кори Фен е обвинен за  и двете ѝ деца в сряда. Мъжът е познат на властите с други две обвинения - едното за нападение на полицай през 2009 година, а второто е от 2011 г. и е за нанасяне на щети на чуждо имущество за над 5 000 долара.Двете предходни обвинения излязоха наяве, след като заподозреният Фен беше изправен пред съда в канадския град Ошауа, където беше извършено бруталното тройно убийство на Красимира, 15-годишният ѝ син Рой и 13-годишната ѝ дъщеря Веналия, . Фен се появи в съда с посинено око и кървави драскотини по лицето. Той ще остане в ареста до следващото му явяване в съда на 29 март. Жената има и трето дете - дъщеря, която по това време била на шофорски курс и така се отървала от клането. Сигналът за убийството е подаден от колежка на Красимира, която отишла в сряда сутринта до дома ѝ, тъй като българката не отишла на работа. Жената забелязала мъж, който се отдалечавал от къщата и отпътувал с черен пикап. Тя се усъмнила, че има нещо нередно и повикала полиция.Когато пристигнали, униформените открили телата на Красимира и Рой. Веналия била открита жива, но в критично състояние. Момичето починало на път за болницата. Малко по-късно полицията открила изоставен пикапът, с който се предполага, че се е придвижил заподозреният. Няколко часа по-късно Кори Фен е задържан в дом в южната част на града, като той не е оказал съпротива. Според разследващите Фен и Красимира били в интимни отношения. Той не е баща на убитите деца. Въпреки че полицията твърди, че той не е живял в дома на българката, от документите по делото става ясно, че той е посочил като адрес на местоживеене именно дома на Красимира. Засега не са готови резултатите от аутопсията, но източници от полицията казали, че по телата на жертвите имало видими следи от насилие и нанесени травми. 15-годишният Рон Пейчиновски обещаващ млад спортист. Той бил вратар в отбора по хокей на частното училище, в което учел. Ваналия или Вана, както я наричат приятелите, била много чувствителна. Училищният флаг на училището, в което тя учела, е свален на половина.Ваня Димова, приятелка на семейството, разказва, че Фен изпитвал болезнена ревност към Красимира. \"Тя даваше всичко за децата си. беше невероятен човек\", разказва Димова пред CTV News Toronto. По думите ѝ отношенията на Красимира с Фен в последно време били изострени и тя опитвала да прекрати връзката си с него. \"Той ровеше в телефона ѝ. Беше я обсебил. Та правеше опити да прекрати връзката им, но той беше лудо влюбен в нея\", разкава Димова. ", "date": "2018.03.16", "title": "Обвиненият за убийството на българка и двете ѝ деца в Канада имал криминални прояви"}
{"url": "https://offnews.bg/razsledvane/bdzh-gotviat-nov-podarak-ot-4-miliona-za-nashi-hora-676732.html", "text": "Ювелирна схема как едни 4 милиона лева на българския данъкоплатец да отидат в точно определена частна фирма, а основната работа да бъде свършена от служители на държавните железници, в халета на държавните железници и с резервни части на държавните железници, са \"нарисували\" в нова скандална обществена поръчка \"БДЖ-Пътнически превози\". Става дума за процедура с предмет: №01605-2018-0003 „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ – Пътнически превози” ЕООД за тригодишен период”.Процедурата по ЗОП е открита с Решение №4/12.02.2018г. на Управителя на „БДЖ-Пътнически превози” ЕООД и е публикувана в Регистъра на обществени поръчки към АОП на 14.02.2018г.Бюджетът ѝ е точно 4 082 400,00 лева без ДДС.За какво е поръчката?Фирмата, която спечели договора трябва да осигури техническо обслужване и ремонт на 9 от локомотивите на БДЖ през следващите три години. Според чл. 1 на проекто-договора, изпълнителят ще трябва да извършва именно това.Като четем, обаче, подробно публикуваната документация, стигаме обаче до файл с приложения, съдържащи десетки технически документи и изисквания, към които изпълнителят трябва да се придържа при изпълнение на поръчката.В един от тях, между другото е закован гвоздеят на поръчката:„Дейности, които ще бъдат извършвани от \"БДЖ-Пътнически Превози\" (самият Възложител) при изпълнение на поръчката“Забавното в случая е, че в това приложение са описани 16 подточки, които включват огромната част от самото задание на обществената поръчка.Ето какво трябва да бъде извършено от самите БДЖ:Именно изброените дейности са огромната част от работата за вършене по обществената поръчка. Така излиза, че БДЖ ще направи \"Направи си сам\" ремонт, а на частна фирма ще плати 4 милиона лева без ДДС.За кого се прави всичко това?На така поставените условия за участие, у нас има 2 потенциални кандидата, които формално биха могли да са изпълнител – локомотивният завод на ЕС в Русе и получаващата многомилионни поръчки от БДЖ напоследък новосъздадена компания \"ЖП Тракция\". И двете фирми имат необходимия сертификат за ремонт на локомотиви от ИАЖА. Двама са много!Ключово изискване на възложителя \"БДЖ-Пътнически превози\" е локомотивите да се предават за ремонт на територията на депо София. След това кандидатите трябва да посочат адрес на изпълнение на услугата където преценят, но трябва да докажат, че имат право на ползване.В същото време в тръжната документация има изискване експресните ремонти на локомотивите да се извършват в рамките на 8 часа. Това и съизпълнителската роля на БДЖ, подсказват че на практика, а и на теория, локомотивите не могат да се ремонтират на място различно от Локомотивно депо София.Няма как локомотив да отпътува от София, да стигне до Русе, да бъде ремонтиран и да се върне в София за 8 часа. Така че русенската \"Експрес Сервиз\" автоматично отпада от състезанието.Така като възможен изпълнител остава само \"ЖП тракция\".Просто само те в момента могат да докажат право на ползване на сгради в столичното депо на БДЖ, което ползват на неясно на какво основание.Още на 23 февруари OFFNews е изпратил на \"БДЖ-Пътнически превози\" следните въпроси:Вече 20 дни по тях отговор няма, а последното уверение на жп превозвача - от 12.03.2018 г., е, че ще получим отговор поисканата информация по Закона за достъп до обществена информация. Само че след... 40 дни! Така че сладкият бюджет за поръчката в размер на 4 082 400,00 лева без ДДС е кристално ясно при кого ще отиде.На практика, БДЖ ще платят ремонта на деветте локомотива на 2 пъти – веднъж за изпълнението на ремонтите (заплати на персонал, депа, части, съоръжения, поддържане на щат). После ще изпратят фактурите на частна фирма.Друг, супер любопитен момент на обществената поръчка е, че \"ЖП Тракция\" и сега има договор със същия предмет и за същите локомотиви. Той е двугодишен и е за 1 180 000 лева. Т.е., ако се сравни със сега заложения тригодишен договор за над 4 милиона, то излиза, че цената е увеличена тройно и то при положение, че самите БДЖ ще свършат основната част от работата.Както се казва, при хазартните залагания:Честито на печелившите! Само дето в случая печалбата не е въпрос на игра на късмета и при нея никой не очаква усмивката на Фортуна.Според бившият изпълнителен директор на БДЖ Християн Кръстев прокуратурата трябва да започне разследване на връзките между БДЖ и \"ЖП Тракция\".Според него управляващ и собственик на фирмата е шофьорът на изпълнителния директор на Изпълнителна агенция \"Железопътна администрация\" Веселин Василев Николай Кръстев.Именно тази структура на транспортното министерство коли и беси в жп транспорта у нас. Тя лицензира железопътните превозвачи и ремонтните жп заводи у нас.Веселин Василев изобщо не отрича, че със собственика на \"ЖП Тракция\" Николай Кръстев наистина преди време са били колеги във фирма, свързвана с бизнесмена Васил Божков. Кръстев обаче не му бил шофьор.", "date": "2018.03.16", "title": "БДЖ готвят нов подарък от 4 милиона за наши хора"}
{"url": "https://offnews.bg/temida/3-g-uslovna-prisada-poluchi-politcaj-kojto-beshe-zasnet-da-vzima-pod-676850.html", "text": "3 г. условно с 5 г. изпитателен срок получи катаджията Сашо Тръпков, който на 13 ноември 2014 г. бе заснет да взима подкупи.Присъдата беше порчетена от съдия Петър Сантиров от Софийски градски съд, който преди години беше оправдан за подкуп от 20 хил. евро по делото срещу бившия военен министър Николай Цонев.Тръпков беше признат за виновен по три обвинения. Първото е за съставяне на неверен документ. Той писал фиш на шофьор, че е пресякъл неправилно като пешеходец. В действителност мъжът карал кола и говорел по телефона.Другите му две обвинения са за подкуп 20 лева, който взел от шофьор, за да не му пише акт за отнето предимство и каране без колан. Третото обвинение е за взети десет лева от шофьор, за да не го глоби за каране без колан.Тръпков трябва да плати и 2000 лева глоба, както и 1500 лева разноски по делото. 3 г. той няма да има право да работи на държавна служба, съобщава \"24 часа\".Катаджията не се признава за виновен и ще обжалва. Вчера прокурорът Албена Рачева от Софийска градска прокуратура поиска за катаджията 3 г. условно с 5 г. изпитателен срок.", "date": "2018.03.16", "title": "3 г. условна присъда получи полицай, който беше заснет да взима подкуп"}
{"url": "https://offnews.bg/sviat/shestima-ubiti-devetima-raneni-ot-ruhnalia-most-v-maiami-676842.html", "text": "Най-малко шест души са били убити, а 9 - ранени, след като , преде Би Би Си.Днес полицията обяви броя на смъртните случаи, след като спасители прекараха нощта в търсене на жертви и оцелели хора под руините.862-тонният, 53-метров мост се срути върху магистрала в следобедните часове в четвъртък. 8 автомобила бяха смазани.Работници продължават издирването на оцелели и тела. По време на операцията полицията разпореди телевизионните хеликоптери да напуснат зоната, за да може спасителните екипи да могат да чуят дори и най-тихия зов за помощ от евентуално оцелели, съобщи CBS.", "date": "2018.03.16", "title": "Шестима убити, деветима ранени от рухналия мост в Маями"}
{"url": "https://offnews.bg/obshtestvo/spasi-sofia-izgotvi-zhalba-za-shestitcata-676839.html", "text": "Шаблон за жалба срещу закриването на траймвай №6 и за връщането на мотрисите по бул. Арсеналски до басейн Спартак са изготвили от неправителствената организация Спаси София.  Жители на Лозенец вече я разпространяват сред съседи и роднини, за да защитят трамвайното трасе до квартала си. “Всеки може да намери жалбата на нашия сайт и може да я внесе лично в Столичната община на ул. Московска №33 или онлайн през виртуалното деловодство на общината в call.sofia.bg”, пояснява Борис Бонев от организацията. Той призовава всички софиянци, убедени, че София може и трябва да стане зелен, устойчив и комфортен град да попълнят и внесат жалбата. Маршрутът на трамвай № 6 бе променен заради строежа на метрото. Най-вероятно трамваят ще бъде заменен с тролейбус, така ще бъде подобрен транспортът в ж. к. \"Манастирски ливади\" и ще бъдат свързани трите метролъча, обясни зам.-кметът по транспорта Евгени Крусев преди дни.Предстои експертен съвет да уточни как ще се движат трамваите, тролеите и колите в района на Петте кьошета. Заради предстоящия ремонт пред сградата на Районния съд и тунела под НДК трамваи № 6 и 1 най-вероятно ще бъдат заменени от автобуси. ", "date": "2018.03.16", "title": "Спаси София изготви жалба за Шестицата"}
{"url": "https://offnews.bg/obshtestvo/na-4-mesta-v-stolitcata-spira-vodata-dnes-676787.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Във връзка с реконструкция на уличен водопровод на бул. „Цар Борис III“ в кв. „Славия“ се налага спиране на водоподаването от 9:00 до 19:00 ч. на бул. „Цар Борис III“ от ул. „Славия“ до ул. „Житница“.Заради подмяна на спирателен кран на бул. „Пенчо Славейков“ се налага спиране на водоподаването от 9:00 до 18:00 ч. в района на бул. „Пенчо Славейков“, бул. „Витоша“, ул. „Тунджа“, ул. „Стрешер“.Поради подмяна на сградно водопроводно отклонение на ул. „Бурел“ в жк. „Иван Вазов“ се налага спиране на водоподаването от 10:00 до 17:00 ч. на ул. „Забърде“, по ул. „Бурел“ от ул. „Забърде“ до ул. „Янко Забунов“.Подмяна на сградно водопроводно отклонение на ул. „Георги Бенковски“ в с. Казичене налага спиране на водоподаването от 9:00 до 16:00 ч. на ул. „Георги Бенковски“, ул. „Спас Андреев“, ул. „Александър Стамболийски“, ул. „Никола Петков“. ", "date": "2018.03.16", "title": "На 4 места в столицата спира водата днес"}
{"url": "https://offnews.bg/lajfstajl/donald-tramp-mladshi-se-razvezhda-sas-saprugata-mu-vanesa-imat-5-detc-676813.html", "text": "Големият син на президента на САЩ - Доналд Тръмп младши, и съпругата му Ванеса, се развеждат. Те са женени от ноември 2005 г. и имат пет деца, съобщи \"Организацията Тръмп\", цитирана от Франс прес и БТА.След 12 години брак решихме да се разделим. Винаги ще имаме огромно уважение един към друг и към семействата ни. Имаме пет прекрасни деца и те остават наш приоритет, се казва в съвместно изявление на двамата съпрузи, които са на по 40 години. Децата им са на възраст от 3 до 10 години.С това изявление \"Организацията Тръмп\" потвърди информацията на американски медии, че Ванеса Хейдън, както е моминското й име, вчера е внесла в съда молба за \"неоспорвана раздяла\" - опростена процедура, която обикновено е знак за развод по взаимно съгласие.", "date": "2018.03.16", "title": "Доналд Тръмп младши се развежда, със съпругата му Ванеса имат 5 деца"}
{"url": "https://offnews.bg/politika/fandakova-kandidat-za-oshte-1-mandat-liliana-pavlova-i-maia-manolova-676789.html", "text": "Над година и половина преди местните избори партиите пуснаха въртележката с имена на кандидати за кмет на столицата. Йорданка Фандъкова, която заема пост № 4 в държавата от 2009 г., ще се бори за доверието на столичани за още един мандат, научи OFFNews. Ако спечели, тя ще бъде не само първата жена, управлявала София, но и най-дългогодишният кмет на града. На стола й обаче лобита в ГЕРБ искат да поставят настоящия министър на европредседателството Лиляна Павлова, която на практика остава безработна от 1 юли. За кандидат за кмет на столицата в десните редици се коментират имената на тенис-легендата Мануела Малеева и съветничката Марта Георгиева. От столичната организация на БСП пуснаха досега в публичното пространство като варианти депутатите Елена Йончева и Георги Свиленски, както и на евродепутата Петър Курумбашев. Засега обаче сигурно е само, че БСП-София смята за най-подходящо партията да се включи в надпреварата с непартийна кандидатура след допитване за профила й сред членовете си. Сред най-спряганите имена като опонент на Фандъкова е това на националния омбудсман Мая Манолова. Рейтингът на бившия депутат от БСП скочи главоломно, след като зае поста на обществен защитник № 1. Според осведемони, включването в битката за столицата на Манолова като независим кандидат, издигнат от Инициативен комитет, е с две цели: да получи по-висок резултат от кандидата на БСП за лично удовлетворение и да тества народната любов за последващо участие в президентската надпревара. От БСП обаче обмислят и вариант да убедят Мая Манолова да изиграе ролята \"Румен Радев с пола\" по отношение на столетницата и властта в столицата. Идеята е партията да подкрепи независимия си бивш член Мая Манолова, шансовете обаче тя да приеме да влезе в тази игра са минимални, според запознати с игрите на Позитано 20 и Георг Вашингтон 22. ", "date": "2018.03.16", "title": "Фандъкова кандидат за още 1 мандат, Лиляна Павлова и Мая Манолова на въртележката за стола й"}
{"url": "https://offnews.bg/futbol/iuventus-s-naj-mnogo-natcionali-v-poslednite-120-godini-676815.html", "text": "Ювентус е отборът, който е дал най-много играчи на националния отбор на Италия в последните 120 години. Статистиката, цитирана от Спортал, показва, че \"бианконерите\" са осигурили 140 футболисти на Скуадра адзура и водят убедително пред всички останали отбори по този показател.Второто място в тази класация е за Интер, който е със 104 национали, а третата позиция е за Милан с точно 100 футболисти, обличали националната фланелка.Класацията бе публикувана от сайта \"Тутомеркатоуеб\" по повод 120-ата годишнина на Италианската футболна федерация.Националният отбор на Италия има 4 световни титли в своята колекция. Освен това Адзурите веднъж са ставали и европейски шампиони през 1968 година.Отборите с най-много италиански национали в историята:1. Ювентус - 1402. Интер - 1043. Милан - 1004. Рома - 765. Фиорентина - 715. Торино - 717. Болоня - 528. Сампдория - 489. Лацио - 4610. Дженоа - 43", "date": "2018.03.16", "title": "Ювентус с най-много национали в последните 120 години"}
{"url": "https://offnews.bg/politika/bsp-napadat-dobrovoltci-koito-sabirat-podpisi-sreshtu-sdelkata-s-che-676827.html", "text": "Доброволци на Националната гражданска инициатива „Държавата да отмени сделката за ЧЕЗ“ са нападнати пред метростанция Западен парк в София.Инцидентът е станал вчера около 16.40 часа, съощиха от БСП. Били са унищожени нагледните материали и е направен опит да бъде скъсана и самата подписка. Нападателят е упражнил вербална и физическа агресия спрямо доброволците Екатерина Д. и Божидар Г. Само бързата намеса на граждани, които са повикали полиция, е предотвратила саморазправата с доброволците и унищожаването на подписката.Сигнал за случая е подаден в 9-о РПУ.Подобен инцидент се е случил и предишния ден на пункта на Гражданската инициатива „Държавата да отмени сделката за ЧЕЗ“ пред метростанция „Люлин“.БСП осъжда подобна агресия, която цели да се осуети провеждането на една гражданска инициатива. Това е недопустимо и партията категорично ще се противопостави на посегателствата върху доброволците. Призоваваме МВР да влезе във функциите си и да осигури спокойното провеждане на подписката, заявяват от БСП. БСП започна подписката за разваляне сделката за \"ЧЕЗ България\" на 10 март. Народните представители от партията се включиха в кампанията в избирателните си региони, в инициативата участват и членовете на Националния съвет на БСП. ", "date": "2018.03.16", "title": "БСП: Нападат доброволци, които събират подписи срещу сделката с ЧЕЗ"}
{"url": "https://offnews.bg/vitc-na-denia/vitc-na-denia-16-mart-676847.html", "text": "На Даунинг стрийт 10 звъни телефон. Вдига икономът:- Да, моля.- Може ли Тереза да се обади?- Тя спи сега.- Ако се събуди, кажете ѝ, че я е търсил Владимир.- Какво би трябвало да означава \"ако\"?", "date": "2018.03.16", "title": "Виц на деня: 16 март"}
{"url": "https://offnews.bg/112/vaorazhen-mazh-ograbi-kazino-v-studentski-grad-676818.html", "text": "Въоръжен мъж е извършил грабеж рано тази сутрин в казино в столичния Студентски град. Извършителят е бил сам и е успял да вземе неголяма сума. Работещите в казиното са разказали пред полицията, че мъжът е бил въоръжен с пистолет, съобщи БНР. Екипи на СДВР преглеждат записите от камерите в района и издирват нападателя.Пострадали хора няма.", "date": "2018.03.16", "title": "Въоръжен мъж ограби казино в Студентски град"}
{"url": "https://offnews.bg/ikonomika/nov-reaktor-v-kozloduj-vmesto-aetc-belene-676817.html", "text": "Има вариант, при който произведеното оборудване за АЕЦ „Белене\" да бъде монтирано на площадка на АЕЦ „Козлодуй\".Така би могло да има и международен интерес към АЕЦ „Козлодуй\".Твърде вероятно е и ЕК да има положително отношение към изграждането на нов блок на АЕЦ Козлодуй, вместо нова АЕЦ.Това е и възможност за заместващ резерв от мощности с възможност за корпоративно финансиране през облигационен заем на самата АЕЦ Козлодуй.Стратегията за развитието на енергетиката в България до 2030 година не изключва подобно решение.Разбира се, нов реактор в Козлодуй трябва да се съгласува с ЕК, заедно с анализа за цената на произвежданата електроенергия и начина на финансиране на строителството.Значително по-евтино за България ще бъде да инсталира нов реактор на територията на действащата централа в Козлодуй, вместо да прави нова АЕЦ.А и технически е възкожно на площадка на АЕЦ Козлодуй да бъде построен блок с готовия реактор за АЕЦ Белене.В АЕЦ Козлодуй има вече изградена инфраструктура и има готови съоръженията за присъединяване, така че изграждането на нов блок на площадката на действащата електроцентрала би била изгодна алтернатива.", "date": "2018.03.16", "title": "Нов реактор в Козлодуй вместо АЕЦ Белене"}
{"url": "https://offnews.bg/obshtestvo/istoria-za-otkradnato-kolelo-se-prevarna-v-razkaz-za-dobroto-676828.html", "text": "13-годишният Александър имал мечта - да има планинско колело, което да кара заедно с приятели. Колелото обаче е скъпо, но това не отказва седмокласника - той решава сам да си сглоби такова колело. И го прави! Шест месеца неуморен труд и той вече има велосипед, с който да кара. Два дни по-късно, пред училището му, велосипедът обаче бива откраднат. Така мечтата на Александър се сгромолясва и той се намира в безизходица. Той споделя историята си в социалните мрежи и за негово щастие получава помощ. \"Шест месеца бях супер мотивиран и успях да го направя. Мислех си, че няма да стане\", разказа Александър пред Нова телевизия за времето, в което е сглобявал велосипеда.Чувайки за случката, в историята се включва и Цветелин - той е управител на магазин за висок клас велосипеди. Благодарение на него, Александър получава колелото на мечтите си. Чисто нов велосипед подарък, направен специално за планината и за нуждите на седмокласника. \"Бил съм в същата ситуация и знам много добре как се е почувствал. За това го направих\", обясни Цветелин.Освен нов велосипед, Александър получил и предложение, ако иска, лятото да прекара в сервиза на Цветелин, в който да навлезе в занаята още по-навътре. ", "date": "2018.03.16", "title": "История за откраднато колело се превърна в разказ за доброто"}
{"url": "https://offnews.bg/obshtestvo/oblatci-dnes-do-25-gradusa-utre-676792.html", "text": "Облаци ще има и днес, на места в Западна България ще превали дъжд. Ще духа югозападен вятър, затоплянето продължава. Максималните температури ще бъдат между 14 и 19 градуса, в София - около 15, според прогнозата на НИМХ. В планините облачността ще е значителна, над 2000 м ще превали сняг. По най-високите върхове ще духа силен вятър. Максималната температура на височина 1200 м ще е около 9 градуса, на 2000 м - около 4 градуса.Над Черноморието денят ще започне със слънце, после облаците се увеличават. Максималните температури ще са между 11 и 17 градуса, вълнението на морето ще бъде 1-2 бала. Температурата на морската вода е 6-7 градуса.Утре термометрите ще се качат до 25 градуса, от неделя обаче започва понижение на температурите. ", "date": "2018.03.16", "title": "Облаци днес, до 25 градуса утре"}
{"url": "https://offnews.bg/sviat/balgarka-i-dvete-%d1%9d-detca-sa-ubiti-v-kanada-676814.html", "text": "Българка и двете ѝ деца са убити в Канада, съобщи Нова тв. Красимира Пейчиновски е била открита мъртва в дома си в провинция Онтарио, на около час път от Торонто.Убити са и 13-годишната ѝ дъщеря и 15-годишния ѝ син. Жената е имала и още една дъщеря, която в този момент не е била у дома, защото е посещавала шофьорски курс.Главен заподозрян е приятелят на Красимира Кори Фен, който е на 29 години. Тя е била разделена с бащата на децата си, който е македонец. Това трябва да се е случило под въздействието на наркотици. Тя се е опитвала да се раздели с този човек, защото връзката им не е вървяла, сподели Ваня Димова, която е дългогодишна приятелка на жертвата. ", "date": "2018.03.16", "title": "Българка и двете ѝ деца са убити в Канада"}
{"url": "https://offnews.bg/112/zadarzhaha-19-godishna-za-izmami-s-onlajn-prodazhbi-676816.html", "text": "19-годишната Х.В. от Бургас, която мамела с онлайн продажби, е задържана от полицията, съобщиха от МВР в областния град. Измамничката публикувала в интернет обяви за продажба на стоки, след което изпращала на клиентите продукти без стойност, които нямат нищо общо с поръчаните и платени. Младата жена е направила пълни самопризнания.Тя ползвала няколко сайта за интернет търговия с вещи – втора употреба, като публикувала обяви за продукти на специален режим, с което се избягва опцията « преглед и тест». На обявите се отзовавали различни хора, единият от които получил пратка, чието съдържание далеч се разминавало с промотираното. Той алармирал служителите от сектор „Икономическа полиция” при ОДМВР – Бургас, които своевременно предприели действия по установяване самоличността на извършителката на измамата и след множество процесуално-следствени и оперативни мероприятия локализирали 19 годишната бургазлийка. Същата е задържана за срок от 24 часа, като в обитаваното от нея жилище, разположено в ж.к. Меден Рудник, са намерени и иззети вещи и предмети, имащи отношение към извършеното престъпление. По случая е образувано досъдебно производство.Припомняме, че преди месец бяха установени други двама извършители на неправомерни транзакции в интернет-пространството, които чрез използването на данни от банкови карти, осъществяваха залози в интернет-сайтове. И по двата случая бяха образувани досъдебни производства. ", "date": "2018.03.16", "title": "Задържаха 19-годишна за измами с онлайн продажби"}
{"url": "https://offnews.bg/112/brakonieri-s-karutci-napadnali-s-kamani-gorski-spipal-gi-pri-nezakonn-676820.html", "text": "Двама бракониери са нападнали горски служители от участъка в Котел след опит да им бъде съставен акт за незаконна сеч. Имаше десетина каруци. Бяха над 30 души. Хванахме последната каруца, но мъжът отказа да ни представи документи. Бяхме шестима служители, разказа пострадалият Йовчо Велков по Нова тв. Хвърлиха камък и ме удариха в корема. После бях замерен с втори камък. Клекнах и се свих от болка, спомня си Велков.По случая е образувано бързо досъдебно производство за причинена телесна повреда. Според местната полиция преди това не е имало нападения срещу длъжностни лица. През годините съм бил бит много. Три пъти съм удрян с кол, един път с желязо, два пъти с брадва. Опиран ми е нож, вдигана ми е пушка. Срещу мен са тръгвали и с моторен трион, разказа служител в държавно предприятие.", "date": "2018.03.16", "title": "Бракониери с каруци нападнали с камъни горски, спипал ги при незаконна сеч"}
