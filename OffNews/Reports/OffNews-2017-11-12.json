{"url": "https://offnews.bg/obshtestvo/nameriha-kamera-v-damskata-toaletna-na-uchilishte-v-stara-zagora-669178.html", "text": "Намериха камера в дамската тоалетна на Природоматематическата гимназия \"Гео Милев\" в Стара Загора. За това са сигнализирали пред БНТ разтревожени родители. Група ученички са забелязали устройството. Те се обърнали към директорката на училището и направили група във Фейсбук, за да предупредят съучениците си.Камерата не е предавала пряко онлайн, записите се съхраняват на карта с памет. Тя е иззета от органите на реда.Родителите казват, че децата се притесняват да отидат на училище.Към момента не са намерени други неправомерно поставени камери в училището.Предстои да се разбере кой е сложил камерата в дамската тоалетна.", "date": "2017.11.12", "title": "Намериха камера в дамската тоалетна на училище в Стара Загора"}
{"url": "https://offnews.bg/liubov-i-seks/bionse-i-dzhej-zi-pokazaha-5-mesechnite-bliznatci-sar-i-rumi-snimki-669181.html", "text": " и Джей Зи показаха за първи път малките Сър и Руми, съобщи Daily Mail.Близнаците на звездната двойка, които вече са на 5 месеца, плажуваха в имение в Маями.Заедно с тях беше и майката на Бионсе – Тина Ноулс, която се грижеше за близнаците, и Блу Айви, 5-годишната дъщеря на изпълнителите на „Crazy in love”.Двойката беше в Маями за концерта на Джей Зи в центъра на Амуей в Орландо в събота вечер.Сър носи това име заради кралското си поведение, а Руми е кръстена на любим поет на певицата.", "date": "2017.11.12", "title": "Бионсе и Джей Зи показаха 5-месечните близнаци Сър и Руми (снимки)"}
{"url": "https://offnews.bg/sviat/tramp-hejtari-i-glupatci-me-kritikuvat-za-podobriavaneto-na-vrazkite-669179.html", "text": "Доналд Тръмп заклейми \"хейтърите и глупаците\", които критикуват усилията му да подобри отношенията с Русия, предаде Асошиейтед прес, цитирана от БТА.Американският президент, който днес пристигна в Ханой, Виетнам - предпоследен етап от 11-дневната му обиколка в Азия, сподели мислите си в серия туитове.\"Кога всички онези хейтъри и глупци ще проумеят, че да имаш добри отношения с Русия е добро нещо, а не лошо нещо. Искам да реша (проблема със) Северна Корея, Сирия, Украйна, тероризма и Русия може много да помогне\", написа Тръмп.В Ханой днес той ще се срещне с генералния секретар на ЦК на Виетнамската комунистическа партия Нгуен Фу Чонг и с премиера Нгуен Суан Фук, преди да замине за Филипините.Тръмп написа и саркастичен туит за севернокорейския лидер.\"Защо Ким Чен-ун ме обижда, като ме нарича \"стар\", когато аз никога не бих го нарекъл \"нисък и дебел\"? А аз толкова се старая да бъда негов приятел - и може би някой ден това ще се случи!\"", "date": "2017.11.12", "title": "Тръмп: Хейтъри и глупаци ме критикуват за подобряването на връзките с Русия"}
{"url": "https://offnews.bg/dw/shte-se-sbiat-li-sauditska-arabia-i-iran-669187.html", "text": "Напреженията между Саудитска Арабия и Иран се засилиха до крайност. А задочната война помежду им в Йемен заплашва да се пренесе също и на територията на Ливан. Ще спрат ли дотук двете регионални сили?Само преди няколко дни ръководството на Саудитска Арабия беше принудено да установи, че войната в съседен Йемен вече не се ограничава само до територията на тази държава. В края на миналата седмица йеменските бунтовници хути изстреляха ракета срещу саудитската столица Рияд. Тя беше прихваната във въздуха и унищожена, още преди да успее да нанесе някакви поражения. Самият Тръмп впоследствие изясни, че заслугата за това е била на американците. Той знаел и от кого е била изстреляна ракетата: „От иранците, според мен\", заяви президентът.Командващият иранската Революционна гвардия Мохамед Али Джафари незабавно му се противопостави: твърденията на Тръмп не били нищо друго освен обичайните му лъжи:„Тръмп е казвал доста безпочвени неща и доста лъжи, с които е обвинявал Иран за всевъзможни неща\", заяви Джафари.Задочен сблъсък между две регионални силиФакт е, че Саудитска Арабия ръководи военна коалиция, предизвикала хуманитарна катастрофа в Йемен, както сочат данните на ООН. Ако на местното население не се окаже спешна помощ, там скоро ще настъпи една от най-големите досега гладни катастрофи в света. Два милиона души за застрашени от гладна смърт, обяви ООН. Атаките на военната коалиция са инициатива на младия престолонаследник и министър на отбраната Мохамед бин Салман. За наблюдателите е ясно, че в Йемен се води задочна война между две регионални сили с претенции за надмощие.\"Знаем, че външната политика на Мохамед бин Салман е значително по-рискована и предизвикателна от преди, което поражда опасения за нова нестабилност в региона\", казва политологът Йохен Хиплер от Института по проблемите на развитието и мира (INEF) към университета Дуисбург-Есен.Разширяване на географията на конфликтаСаудитска Арабия и Иран от години насам си противостоят и в Сирия. Саудитска Арабия подкрепяше сунитските ислямистки сили, докато населеният предимно от шиити Иран стоеше на страната на президента Асад. С помощта на другия си съюзник Русия режимът в Сирия успя да изтласка джихадистките групировки и най-вече т.нар. „Ислямска държава\" /ИД/.Очертаващата се военна победа на режима на Асад значително увеличи и влиянието на Иран. Допълнителен индикатор за нарастващото напрежение между Иран и Саудитска Арабия беше и оставката на ливанския премиер Саад Харири,който е близък до саудитския кралски двор. Харири, който от известно време се намира в Саудитска Арабия, обвини ливанските шиитски милиции на Хизбула, че създават безредици. Хизбула, на свой ред, обвини Саудитска Арабия, че е принудила Харири да подаде оставка и твърди, че го държи в страната против волята му. Нещо повече: лидерът на Хизбула Хасан Назрала обвини саудитското ръководство, че подстрекава Израел да атакува Ливан.Американският външен министър Рекс Тилърсън обаче заяви, според уверенията на Саудитска Арабия, Харири сам е взел решението за оставката си. Според външния министър няма поводи да се смята, че Саудитска Арабия насила задържа Харири.Ще се сбият ли и реално?\"Спиралата на напрежението се върти много бързо и вече достигна до нова кулминация\", казва германският близкоизточен експерт Себастиян Зонс. „Всъщност и двете страни не би трябвало да имат интерес от подобна война. Особено Саудитска Арабия, която - въпреки че е добре въоръжена - не е в състояние да спечели такава война. Затова смятам, че няма да се стигне до истинско военно стълкновение\", казва Зонс.Такава е и надеждата на Запада, който се опитва да накара двете страни в конфликта да проявяват сдържаност. Засега поне, Саудитска Арабия и Иран се задоволяват само с прикрити изблици на враждебност.", "date": "2017.11.12", "title": "Ще се сбият ли Саудитска Арабия и Иран?"}
{"url": "https://offnews.bg/sviat/otkriha-diamant-s-teglo-475-karata-v-siera-leone-669176.html", "text": "Диамант с тегло 476 карата бе открит в Сиера Леоне, осем месеца след намирането на подобен скъпоценен камък с извънредни параметри в източната част на страната, съобщиха от Франс прес, цитирани от БТА.Новото откритие в диамантената провинция Коно било направено вчера от компанията за минни проучвания Мея (Meya), регистрирана в Сиера Леоне през 2015 година, уточни генералният директор на Националната агенция за мините (NMA) Сар Уондей.Малко над половината (51 процента) от компанията са собственост на Тръстко рисорсис (Trustco Resources) с централа в Намибия, а останалите 49 процента се държат от дружеството Джърминейт Сиера Леоне (Germinate Sierra Leone).В комюнике Тръстко отбелязва, че \"според първоначалната оценка това е 29-ият по големина диамант, намиран някога\", но пазарната му стойност все още е \"чиста спекулация\", преди да бъдат консултирани експертите.\"Правителството позволи на компанията да изнесе диаманта в съответствие със закона за правата на проучвателните компании\", добави Уондей. Той посочи, че камъкът ще бъде продаден на международни търгове с минимална цена, за да може Сиера Леоне да извлече възможно най-добри приходи.", "date": "2017.11.12", "title": "Откриха диамант с тегло 475 карата в Сиера Леоне"}
{"url": "https://offnews.bg/sviat/za-parvi-pat-ot-nachaloto-na-krizata-rahoj-otiva-v-barselona-669180.html", "text": "Испанският министър-председател Мариано Рахой пътува днес за Барселона, за да даде начало на предизборната кампания на неговата консервативна Народна партия, предава Би Би Си.Посещението му е ден след огромния протест в Барселона, който събра близо 750 000 души. Демонстрантите настояват членовете на правителството на Пучдемон, задържани от испанските власти, да бъдат освободени.Това е първо посещение на Рахой след разпалването на кризата между Мадрид и Барселона. Той ще се включи в митинг на Народната партия. Изборите за местен парламент в Каталуния са насрочени за 21 декември.", "date": "2017.11.12", "title": "За първи път от началото на кризата Рахой отива в Барселона"}
{"url": "https://offnews.bg/112/petima-dushi-sa-raneni-pri-vzriv-na-gazova-butilka-v-sapareva-bania-669190.html", "text": "Петима души са ранени при взрив на туристическа газова бутилка в дома на възрастно семейство в Сапарева баня.Инцидентът е станал около 16 ч. днес в къща в квартал Гюргево.Бутилката се е взривила при опит да бъде поправена в затворено помещение, съобщават от полицията.Три жени, пострадали при взрива, са в реанимацията на \"Пирогов\" с тежки изгаряния.Останалите двама ранени са в болницата в Дупница.", "date": "2017.11.12", "title": "Петима души са ранени при взрив на газова бутилка в Сапарева баня"}
{"url": "https://offnews.bg/sviat/frenski-feribot-se-zapali-v-sredizemno-more-669182.html", "text": "Пожар избухна на френски ферибот в Средиземно море, след като отплавал от Марсилия за Алжир, съобщи Асошиейтед прес. Фериботът бил принуден да спре извънредно на испанския остров Майорка, където трима пасажери са откарани в болница.Други 26, пострадали от вдишване на дим и с леки наранявания, са получили медицински грижи на място. На борда на ферибота имало близо 500 пътници.", "date": "2017.11.12", "title": "Френски ферибот се запали в Средиземно море"}
{"url": "https://offnews.bg/politika/borisov-kam-zhurnalist-shte-te-osadia-za-loshia-choveshki-material-669185.html", "text": "Ще те осъдя за това! Ако ти ми дадеш, че съм казал думата \"лош\". Ако не, ще те осъдя - така премиерът отговори на репликата на журналиста от Би Ай Ти Стоян Тричков, че преди време Борисов е нарекъл българите \"лош човешки материал\".Не! Чуваш ли? Ти задаваш въпроса за \"лошия човешки материал\", което е лъжлива новина. От коя медия си? Вашата медия създава лъжлива новина с твоя въпрос. Как ми задаваш въпрос? Ами не е вярно, има звуков файл, който сме ви го предоставили. Защо лъжете? Къде думата \"лош\" аз съм използвал? Е, това са политически поръчки. Защо ми слагате думи, които не съм казал? - попита министър-председателят.Изказването си премиерът направи пред журналисти след официалното откриване днес на основно реконструираната и обновена зала \"Асикс Арена\" (бивша Фестивална) в София.Борисов определи твърдението, че е \"нарекъл българите прости\" също като \"една лъжлива новина\".Той каза, че на подобно на днешното мероприятие хората са го попитали защо, когато им говори, те всичко разбират и виждат, а другите не разбират. Тогава премиерът отговорил: \"в кавички, понеже всички сме прости, само те са умните. Има голяма разлика в това\".В парламента стоят хора, които са замесени с наркотрафикНие като морален жест приехме оставката на здравния министър Николай Петров. А в същото време в парламента продължават да стоят хора, които са замесени с наркотрафик, хора, които са купували гласове, и то от затворници, хора, които наричат българите дебили, каза още премиерът.Има органи, които се занимават с това и ако мислите, че с госпожата ще ми развалите настроението от направеното от нас, нека тя да излезе да каже едно нещо, което е направила по време на нейно ръководство - заяви Борисов, след като беше попитан как ще отговори на казаното от лидера на БСП Корнелия Нинова, че е страхливец, както и че е знаел за това, че здравният министър е сключвал договори, с които е облагодетелствал своите близки. Борисов твърди, че не е знаел за одитния доклад на ВМА, в който са описани сключените от Петров договори - този доклад не е бил оставян при него нито като документ, нито като информация:\"Ако са знаели за този одитен доклад, да са го уволнили тогава служебното правителство на президента Радев\"Нашата работа е да градим и го правим всеки ден. Останалите - едни ги бъркат с рошави мъже, други ..., аз епитети не употребявам, заяви още министър-председателят.", "date": "2017.11.12", "title": "Борисов към журналист: Ще те осъдя за 'лошия човешки материал'"}
{"url": "https://offnews.bg/izvan-terena/kristiano-ronaldo-stana-bashta-za-chetvarti-pat-669194.html", "text": "Мегазвездата на Реал Мадрид и Португария Кристиано Роналдо отново стана баща. Приятелката му Джорджина Родригес роди момиченце, което ще носи името Алана Мартина, както беше обявено преди седмици. С новината се похвали сам португалецът, като публикува снимка от болничната стая.С него до леглото на Джорджина и бебето е и първородният му син Кристиано младши. Роналдо уверява всички, че бебето и Джорджина са добре и споделя, че е изключително щастлив.За него Алана Мартина е четвърто дете, след като през лятото стана баща на близнаци, но отново, както и при Кристиано младши, майката беше сурогатна. Джорджина е първата публично известно половинка на Роналдо, която го дарява с дете.", "date": "2017.11.12", "title": "Кристиано Роналдо стана баща за четвърти път"}
{"url": "https://offnews.bg/analizi-i-komentari/plitko-i-prosto-no-raboti-669184.html", "text": "Не е необходимо да принадлежиш към \"елитните\" 20 на сто от нацията (по Иво Христов), за да се досетиш, че антисемитските и откровено нацистки  са в резултат на организирана провокация - оперативно мероприятие на червено-кафяви групички с евразийски пристрастия.Номерът е стар и е практикуван широко и в Прибалтика, и в централна Европа. Целта е проста - да се докаже, че всеки, който е против съветската окупация на източна Европа след 1944 г. и против мераците на Путинова Москва отново да \"командва парада\" в бившите си имперски провинции, е фашист и антисемит.Плитко и просто - но работи. Дава достатъчно основания на Захарова в Москва да протестира и да ни поучава за всичко, което сметне за необходимо.Проблем обаче са не , а продължаващите опити на поредица руски партии в България, начело с БСП, да правят вътрешна политика от тези брифинги.Проблем е и фактът, че уж про-европейските и демократични партии в България мълчат. Защо мълчат - след като и кьоравите, и дебилите (всяка прилика с изказването на Иво Христов е случайна, извинявам се, ако някой се припознае в тази категория в случай на некоректно цитиране на изказването ми) виждат за какво иде реч?", "date": "2017.11.12", "title": "Плитко и просто, но работи"}
{"url": "https://offnews.bg/112/arestuvaha-mazh-strelial-s-gazov-pistolet-pred-hipermarket-v-sofia-669191.html", "text": "Полицията в София задържа млад мъж, който e стрелял два пъти с въздушен пистолет пред хипермаркет в столичния квартал \"Гоце Делчев\", съобщава БНР.Около 13.40 ч. днес двама мъже са се скарали и единият от тях извадил пистолет и стрелял във въздуха. Няма пострадали.Свидетели на стрелбата са подали сигнал в полицията, а на място е пристигнал екип на МВР.Двамата участници в скандала са отведени в Четвърто районно за изясняване на ситуацията.", "date": "2017.11.12", "title": "Арестуваха мъж, стрелял с газов пистолет пред хипермаркет в София"}
{"url": "https://offnews.bg/112/spetcaktcia-blokira-tcentralna-gara-migranti-se-kachiha-varhu-tovaren-669192.html", "text": "Акция на полицията блокира Централна гара в София в неделя вечерта, след като десетки мигранти бяха открити в товарен влак.Наложи се електричеството временно да бъде спряно, защото част от мигрантите се качиха на покрива на влака и имаше риск за живота им.Сред мигрантите, отведени в полицията, има жени и деца.Товарният влак е пътувал от Турция за Австрия. Човешкото присъствие в един от вагоните е било забелязано в района на гарата. По думите на хора, които са ги видели, те са били по покрива на вагоните и точно по тази причина е спряно електричеството в контактната мрежа.В товарния влак са задържани 9 мъже, 14 жени и 6 деца, уточни директорът на столичната полиция. Всички те са сирийци, без документи за самоличност.За железниците това е третият такъв случай от началото на тази година.Към 22 ч. електричеството на Централна гара вече бе възстановено.", "date": "2017.11.12", "title": "Спецакция блокира Централна гара, мигранти се качиха върху товарен влак"}
{"url": "https://offnews.bg/zvezdi/spice-girls-se-sabirat-otnovo-669172.html", "text": "Женската поп група Spice girls ще се събере отново през 2018 година, съобщи DailyMail. Според изданието между членовете са се водили преговори още от лятото и Виктория Бекъм, която най-дълго отказваше да се присъедини, е приела предложението.Спайските работят по нов албум и други вълнуващи проекти като грандиозен телевизионен спектакъл.Според анонимен източник, Мел Би е поела инициативата да събере отново най-успешната женска група. През последните няколко години имаше два опита да се възроди групата, но те се провалиха заради прекалената заетост на момичетата с други проекти. Членовете на групата са Виктория Бекъм, позната като Пош Спайс, Мелани Браун е Скери Спайс, Ема Бънтън е Бейби Спайс, Мелани Чисхолм е Спорти Спайс, а Гери Халиуел, сега Хорнер, е известна като Джинджър Спайс.Spice girls бе създадена през 1994 година и се разпадна през 2000 година.", "date": "2017.11.12", "title": "Spice girls се събират отново"}
{"url": "https://offnews.bg/112/dvama-nepalnoletni-zaginaha-v-katastrofa-15-godishen-karal-kolata-669174.html", "text": "Двама непълнолетни тийнейджъри са загинали при катастрофа тази нощ край с. Сопот.Сигнал в полицията е получен към 00.24 часа тази нощ, съобщава МВР.15-годишен от село Кирчево, Ловешко, е управлявал лекия автомобил.Скоростта е била несъобразена и момчето е загубило контрол над колата. Автомобилът се е ударил в крайпътно дърво.15-годишният шофьор и 16-годишно момче, седяло до него, са загинали на място.В тежко състояние в ловешката болница е откарана 14-годишна тяхна спътничка.С леки натъртвания е и 17-годишен младеж, също от с. Кирчево.", "date": "2017.11.12", "title": "Двама непълнолетни загинаха в катастрофа, 15-годишен карал колата"}
{"url": "https://offnews.bg/sviat/irakski-voenen-helikopter-se-razbi-7-zaginaha-669175.html", "text": "Иракски военен хеликоптер се разби днес в провинция Уасит и всичките седем членове на екипажа му загинаха, съобщи иракското министерство на отбраната, цитирано от ДПА и БТА.Хеликоптерът Ми-17, който изпълнявал учебен полет, се разбил в безлюден район близо до град Кут, административен център на провинцията, където е разположена авиобаза. Според военни източници катастрофата е причинена от техническа неизправност.", "date": "2017.11.12", "title": "Иракски военен хеликоптер се разби, 7 загинаха"}
{"url": "https://offnews.bg/temida/roditelite-na-viola-iskat-deloto-za-ubijstvoto-%d1%9d-da-zapochne-otnachal-669188.html", "text": "Родителите на жестоко убитата Виола искат делото да се върне на първа инстанция и да се гледа от нов съдебен състав.25 години затвор получи  уби приятелката си Виола Николова на 23 юни 2017 г.Делото протече по бързата процедура заради това, че подсъдимият призна вината си и всички факти и обстоятелства по делото. Присъдата беше произнесена на 3 ноември. На мен ми направи впечатление, че съдийката и помощник-съдийката много странно ни гледаха. Започна процесът, но се усещаше едно бързане. Да може по-бързо да премине, всичко да се чуе, да се разгледа. И наистина успяха, заяви пред bTV Райна Николова - майката на Виола.Съдийката попита обвиняемия дали се признава за виновен и му каза, че ако се признае, това ще облекчи положението му и ще намали присъдата. И то е ясно, че щом ще му се намали присъдата, той си призна всичко и мина по съкратеното производство, каза бащата на Виола – Валери.", "date": "2017.11.12", "title": "Родителите на Виола искат делото за убийството ѝ да започне отначало"}
{"url": "https://offnews.bg/obshtestvo/balgarite-v-bosilegrad-se-nuzhdaiat-ot-meditcinska-pomosht-669169.html", "text": "Д-р Цветанка Цолова, която бе сред тримата задържани български лекари по време на хуманитарна акция в Босилеград, заяви, че българите в сръбския град имат нужда от медицинска помощ. По думите на специалиста, в града има само медицински център, в който практикуват джипита. Това обаче не е достатъчно, смята тя. \"Искам да кажа, че България трябва да вземе този проблем в ръцете си, да осигури медицинска помощ на българското малцинство. Най-близкият български град е Кюстендил, сънародниците ни ходят там, но те се водят сръбски граждани\", каза тя пред Нова телевизия.\"Искам да акцентирам, че тези хора имат нужда от грижи. При мен дойде пациент, който се оплака, че няма глас. Имаше и бронхопневмония, а властите в Босилеград осуетиха опита да му помогнем\", допълни лекарят.Д-р Цолова разказа, че по време на прегледите в българския културно-информационен център в Босилеград са дошли наши сънародници от далечни села, за да се прегледат при български лекари.\"Полицията показно обиколи културния дом в Босилеград. Бяхме на хумантирна акция, безвъзмездна акция, в знак на съпричастност към малцинството в Босилеград\", разказа тя, \"чакаха ни около 50 души, хората с голямо желание очакваха да бъдат прегледани, успях да прегледам 4 души преди да дойде полицията\".\"Близо 20 служители на реда ни натовариха в полицейска кола без да обяснят нищо, без обяснения ни държаха, взеха личните ни документи\", продължи докторът.В помощ на лекарите се притича българският посланик в Ниш, който по телефона е разговарял с полицейския началник и след над 5 часа престой в районното управление сънародниците ни са пуснати. Когато се връщат в българския център, част от хората все още чакат за преглед, спомня си д-р Цолова.Днес министърът на външните работи Екатерина Захариева заяви, че е разпоредила на посланика ни в Белград Радко Влайков да постави въпроса с ареста на лекарите ни пред сръбските власти. Тя очаква днес или утре чрез Влайков до получи нужните обяснения от Сърбия. След това ще определим и нашата позиция, каза Захариева, цитирана от \"Фокус\".", "date": "2017.11.12", "title": "Българите в Босилеград се нуждаят от медицинска помощ"}
{"url": "https://offnews.bg/112/kola-se-udari-v-tir-22-godishna-zhena-zagina-669177.html", "text": " 22-годишна жена е загинала при катастрофата в района на летовище „Мечката”, съобщиха от пресцентъра на МВР. Сигнал за тежка катастрофа на пътя Самоков - София, в района на летовището, е получен днес към 11.20 часа.Жената е управлявала колата и е изгубила контрол над нея. Ударила се е в насрещно движещ се ТИР. Загинала е на място.Районът е отцепен, извършва се оглед.Временно движението в района е ограничено, обходният маршрут е по път III-181 Ковачевци – Железница – Бистрица – София.", "date": "2017.11.12", "title": "Кола се удари в ТИР, 22-годишна жена загина"}
{"url": "https://offnews.bg/obshtestvo/do-20-gradusa-ni-ochakvat-dnes-669166.html", "text": "Днес на места в страната термометрите ще ударят близо 20 градуса. Най-топло ще бъде днес във Велико Търново. Там градусите ще бъдат 20, в Сандански - 18, в Монтана - 19, и в Кърджали - 18.В останалата част от страната максималните температури е се движат в диапазона 15-17 градуса, а минималните са от 4 до 9 градуса по Целзий, според НИМХ към БАН. В София ще бъде 15 градуса през деня, в Пловдив - 16, а в Бургас и Варна - 17.Въпреки топлото време днес ще бъде облачно, на места ще превали, но не значително. Ще духа до умерен югозападен вятър. В по-ниските части на планините днес ще бъде приятно за разходка. Преди обяд, главно в Рило-Родопската област, ще вали дъжд, на над 2200 м - сняг. По откритите части ще духа бурен западен вятър. На височина 1200 м термометрите ще показват около 10 градуса, на 2200 м - 4.На връх Мусала температурите ще достигнат през деня едва -1 градус. На Черни Връх пък те ще стигнат 3 градуса.", "date": "2017.11.12", "title": "До 20 градуса ни очакват днес"}
{"url": "https://offnews.bg/sviat/ryanair-naema-stotitci-piloti-za-da-se-prebori-s-nedostiga-na-persona-669168.html", "text": "Авиокомпания Ryanair ще увеличи броя на наетите пилоти и ще назначи още персонал по силата на нова програма за подобряване на мениджмънта, предаде Ройтерс. Агенцията е получила достъп до вътрешен документ на авиокомпанията.През септември превозвачът отмени 20 000 полета за периода до края на март догодина, твърдейки, че заради проблеми с графиците за отпуски и дежурства не са останали достатъчно пилоти на разположение, за да се лети без големи закъснения. Раздадени бяха компенсации, след като700 000 клиенти бяха засегнати от анулирането на полетите.Най-голямата по брой на пътниците авиокомпания в Европа обеща на летците да подобри заплащането и условията на труд.До петък близо 20 от 86 центрове на компанията са гласували в подкрепа на сделката за заплатите. Редица обекти, включително най-големия център на лондонското летище \"Станстед\", обаче са отхвърлили офертата на работодателя.Някои пилоти използват септемврийските проблеми, за да оказват натиск за още по-добри условия и създаване на общоевропейски представителен орган, тъй като авиокомпанията не признава синдикатите.Според новата управленска програма през ноември ще бъдат предложени договори на 180 втори пилоти, а през декември - на още 300.Компанията посочва също, че тази година е наела 1040 нови пилоти, като новоназначените са получили по-добро възнаграждение. Очаква се до март да бъдат наети още 400.", "date": "2017.11.12", "title": "Ryanair наема стотици пилоти, за да се пребори с недостига на персонал"}
{"url": "https://offnews.bg/futbol/afrika-izlachi-svoite-predstaviteli-na-mondiala-669167.html", "text": "Станаха ясни и участниците на световното първенство в Русия догодина от Зона Африка. Снощи бяха определени и последните два представителя на Черния континент, които ще пътуват на Мондиал 2018.Това са отборите на Тунис и Мароко, които се присъединиха съм Нигерия, Сенегал и Египет. От петте африкански участника, единствено Нигерия игра и на Мондиала в Бразилия преди четири години.Мароко спечели дуела с Кот д'Ивоар от група С, след като победи с 2:0 като гост в решителната битка. Всичко се реши за пет минути между 25-ата и 30-ата, когато голове вкара Набил Дирар и Мехди Бенатиа. Преди този мач и двата тима имаха шансове, но в крайна сметка Мароко спечели групата с 12 точки.В друг решителен мач тази вечер Тунис удържа 0:0 с Либия и също се класира с 14 точки. Втори с 13 останаха представителите на ДР Конго, които победиха с 3:1 Гвинея, но това не им стигна за място на световното.\"Загубата от Мароко е абсолютен позор за родината ми и моето поколение. Това е невероятен удар. В моята страна не обичаме да говорим за разочарования, но днес преживяваме едно от най-големите.Тежко ни е, но трябва да продължим напред\", коментира капитанът на \"слоновете\" Жервиньо.В същото време хиляди мароканци празнуваха класирането от Маракеш до Париж, където има голяма общност от тази северноафриканска страна.", "date": "2017.11.12", "title": "Африка излъчи своите представители на Мондиала"}
{"url": "https://offnews.bg/obshtestvo/petkova-40-ot-gazta-na-evropa-e-ot-rusia-bez-neia-ne-mozhe-da-napra-669171.html", "text": "Без руския газ няма как да бъде реализирана концепцията за газов хъб \"Балкан\" на територията на България. Русия доставя 40% от газта за цяла Европа, заяви енергийният министър Теменужка Петкова в студиото на Нова телевизия.Тя допълни, че освен Русия, трябва да има поне още два източника на природен газ, за да бъде реализиран газовият хъб.\"Проектът ще бъде реализиран изцяло при спазването на европейското законодателство\", каза тя и допълни, че страната ни се ползва с \"безрезервната подкрепа на ЕК\" за този проект.Петкова каза още, че България има възможност да удължи живота на АЕЦ „Козлодуй” още три пъти с по 10 години.Колкото до АЕЦ „Белене” - в момента институциите мислели как да се използва вече закупеното оборудване.", "date": "2017.11.12", "title": "Петкова: 40% от газта на Европа е от Русия, без нея не може да направим хъб Балкан"}
