{"url": "https://offnews.bg/obshtestvo/spirat-dostapa-do-40-sajta-za-investitcionna-targovia-po-iskane-na-kfn-691210.html", "text": "Софийският градски съд разпореди на всички интернет доставчици да спрат достъпа от България до 40 сайта. Решението е по искане на Комисията за финансов надзор. Преустановяването на достъпа до описаните интернет страници се налага от факта, че чрез същите се предоставят инвестиционни услуги от лица, които нямат право да предоставят такива услуги на територията на Република България, съобщиха от финансовия регулатор.КФН разпространи и списък на сайтовете: ", "date": "2018.11.02", "title": "Спират достъпа до 40 сайта за инвестиционна търговия по искане на КФН"}
{"url": "https://offnews.bg/sviat/hakeri-otkradnali-danni-na-120-mln-potrebiteli-na-fejsbuk-predlozhil-691216.html", "text": "Хакери твърдят, че разполагат с данни на 120 млн. потребители във Фейсбук. Те предложили профили за продан на цена от 10 цента, съобщи руската служба на Би Би Си. През август е регистриран сайт с име Fbserver – на името на пакистанец, но за контакт е посочена поща в руския mail.ru.Месец по-късно в хакерски форум потребител предлага 120 млн. Фейсбук профила за по 10 цента.Част от информацията се появява и безплатно, именно на Fbserver - информация за 257 000 профила, като при 81 000 от тях са достъпни дори личните съобщения. Руската служба на Би Би Си не може да потвърди, че хакерите действително имат данни от 120 млн. акаунта, но се свързали с част от потребителите, чиито лични съобщения са публикувани, и те потвърдили, че това са техни профили и съобщения. В началото на октомври Fbserver спира да работи, но на два пъти се появяват негови \"клонинги\". От компанията за киберсигурност Digital Shadows са направили анализ на хилядите качени на хакерския сайт профили и сред тях има хора от цял свят.Най-много обаче са потребителите от Украйна - 47 000 профила, и Русия - 12 000 профила, затова специалисти виждат руска следа в хакерската атака. От Фейсбук обявиха, че са запознати с казуса, но по думите им в случая не става въпрос за пореден пробив на сигурността.От компанията уточниха, че са се свързали с компанията собственик на браузърите и с властите, и зловредните разширения вече са свалени, а данните в тях са недостъпни.Според компанията няма връзка между пробивите на сигурността през последните месеци и този случай.", "date": "2018.11.02", "title": "Хакери откраднали данни на 120 млн. потребители на Фейсбук, предложили акаунти по 10 цента"}
{"url": "https://offnews.bg/sviat/tramp-prashta-7000-voenni-na-granitcata-s-meksiko-zaradi-migrantite-691211.html", "text": "Над 7000 военни ще бъдат разположени до края на почивните дни в граничещите с Мексико американски щати - Калифорния, Аризона и Тексас, дни преди междинните избори на 6 ноември, в навечерието на които президентът Доналд Тръмп постави имиграцията в центъра на кампанията си, предаде Франс прес, цитирана от БТА.На границата се изпращат 5239 войници, те ще се присъединят към 2100 запасняци от Националната гвардия, които от няколко месеца са на позиции там, уточни днес Майкъл Кучарек - говорител на Нортком (Северното американско военно командване).Нортком надзирава операцията, наречена \"Верен патриот\". Тя трябва да пресече пътя на керваните от мигранти от Централна Америка, които са се насочили към САЩ, за да искат убежище.Военните подкрепления ще бъдат предварително разположени в основните армейски бази в тази щати, най-вече в базата на ВВС Дейвис-Монтан в Аризона, в базите на ВМС в Сан Диего (Калифорния) и в Корпус Кристи (Тексас), както и в калифорнийската база на морската пехота Кемп Пендълтън.Окончателното им разположение \"трябва тепърва да бъде определено\", уточни говорителят Кучарек.Според източник от Пентагона, пожелал анонимност, хиляда войници днес вече са пристигнали в местността Макалън (Тексас), един от главните гранични пунктове в Мексико. Те ще бъдат натоварени с мисии по тилова подкрепа, включително ще опъват палатки \"за войниците\", каза Кучарек и уточни, че засега не е взето никакво решение за изграждане на палаткови селища за мигранти.Няколко дни преди гласуването Тръмп умножи изказванията си, целящи да мобилизират избирателите, особено по темата за имиграцията. \"Това е нашествие\", отсече той вчера, като каза, че идната седмица ще подпише указ по въпроса. Тръмп заяви, че задържаните мигранти ще бъдат въдворени в палаткови лагери или на други места, докато бъдат експулсирани или молбите им не бъдат одобрени.", "date": "2018.11.02", "title": "Тръмп праща 7000 военни на границата с Мексико заради мигрантите"}
{"url": "https://offnews.bg/zvezdi/arestuvaha-alek-bolduin-udaril-chovek-zaradi-parkomiasto-691215.html", "text": "Американският актьор Алек Болдуин е арестуван в Ню Йорк. Актьорът е обвинен в това, че е ударил човек след спор за паркомясто, съобщи Би Би Си.Болдуин е откаран в ареста около 14 часа местно време. За момента говорител на Болдуин не е коментирал информацията. Това не е първото сблъскване на 60-годишния актьор със закона. През 2014 г. той беше арестуван за неприлично поведение. ", "date": "2018.11.02", "title": "Арестуваха Алек Болдуин, ударил човек заради паркомясто"}
{"url": "https://offnews.bg/futbol/vojnata-mezhdu-levski-i-sadiite-prodalzhava-stotitci-hiliadi-se-chuvs-691217.html", "text": "Войната между столичният Левски и съдиите продължава и след пресконференцията на шефа на реферите Йордан Сталев. На събитието в базата на националите в Бояна присъства и изпълнителният директор на \"сините\" Красимир Иванов, който не остана никак доволен от чутото.“Очевидно е защо присъствах - исках да чуя с ушите си и да видя с очите си, какво ще стане днес. Държахме се културно, както видяхте, искахме от първо лице да видим какво се случва. Защо отвореното писмо, което публикувахме вчера, предизвика такава реакция. Аз чух три неща - дузпа има, оставка няма, с което съм разочарован, и трето - всичко със съдиите е идеално. Аз лично съм скандализиран. Явно има тотално разминаване между БФС и клубовете.Ние плащаме за стадиони, за охрана и съответно за съдии, което е услуга, която се предоставя. Считам, че тонът на Сталев не отговаряще на позицията му. Ние искаме качествено съдиийство, искаме услугата, за която плащаме, да е качествена. Искаме съдийство, което да е еднакво за всички. Искаме хората да се чудят какво ще стане на мача, когато отиват към него, а не кой съдия е купен и къде, и на коя бензиностанция е чакан\", заяви Иванов веднага след пресконференцията.Той отговори и на косвеното обвинение от страна на Сталев, който изказа тезата, че някои клубове не се интересуват достатъчно от случващото се в съдийството и новите тенденции, тъй като не са присъствали на срещата организирана от БФС преди началото на шампионата.“Хората имат работа и не могат да се занимават с новата нормативна уредба. Аз си обяснявам целенасочено различните критерии. Разговарях с колегите, теренът е бил наводняван, нашите футболисти не са подготвени и това ни коства контузия до края на сезона (визира се срещата с Черно море и контузията на Холмар Ейлофсон, който е аут до края на сезона). Можем само да гадаем откъде идват тези проблеми, но решения трябва да се намират.Питаха ме и в клуба дали писмото не беше достатъчно и вече не трябва ли да си траем, но който го е страх от мечки да не ходи в гората. Очаквам нови атаки, но се надявам да няма такива. Апелирам съдийството да бъде еднакво, честно и коректно. Да, искаме преиграване на мача във Варна, макар че това е емоционална реакция. Телефонът ми изгоря да ме питат феновете какво правим, стотици хиляди се чувстват ощетени, трябва да премислим нещата сега. Ако БФС не може да се справи, ние сме готови да помогнем, ако трябва ще намерим консултанти, ще работим с тях. Казахме доста остри неща, дано да бъдат премислени и да има реакция. Ние искаме честно съдийство, нищо друго. Ако тръгнем да поставяме въпроса за преиграванията, очевидно ще преиграем и този мач с ЦСКА. Ако тръгнем да преиграваме, да преиграваме всички мачове. Какво да кажа? Така е. Когато искате да е еднакво за всички, трябва да приемете тези тези”, заяви изпълнителният директор на Левски.", "date": "2018.11.02", "title": "Войната между Левски и съдиите продължава, стотици хиляди се чувствали ощетени"}
{"url": "https://offnews.bg/futbol/real-savsem-oredia-v-zashtita-predi-dvuboia-sreshtu-valiadolid-691201.html", "text": "Треньорът на Реал Мадрид Сантяго Солари продължава да се бори с проблеми в състава. Специалистът е почти без защита за домакинството на \"белия балет\" срещу Валядолид утре.Днес стана ясно, че Даниел Карвахал няма да успе да се възстанови за сблъсъка на \"Сантяго Бернабеу\", а освен това с травми са още Рафаел Варан, Марсело и Хесус Вайехо.При това положение отбраната на Реал ще изглежда доста различно от обикновено, като само Серхио Рамос ще запази мястото си в нея.Новото попълнение Алваро Одриосола ще действа в дясната зона, Серхио Регуилон ще бъде поставен вляво, а партньор на Рамос ще бъде или Начо, или Хави Санчес, който заедно с Одриосола и Регуилон играха срещу Мелила.Нападателят Мариано Диас също не е на разположение на наставника, което ще намали опциите му в атака в стремежа Белите да прекъснат серията си от 5 срещи без победа в първенството.", "date": "2018.11.02", "title": "Реал съвсем оредя в защита преди двубоя срещу Валядолид"}
{"url": "https://offnews.bg/politika/siderov-tova-ne-e-moeto-upravlenie-ako-biah-premier-neshtata-shtiah-691212.html", "text": "Не би било фатално, ако един от двамата вицепремиери - Валери Симеонов или Красимир Каракачанов, подаде оставка и се върне в парламента като депутат.Това заяви лидерът на \"Атака\" - част от \"Обединени патриоти\", Волен Сидеров пред \"Фокус\". Миналата седмица Сидеров поиска оставката на коалиционния си партньор Валери Симеонов. По-рано този месец пък пък спря излъчването на партийната телевизия на \"Атака\" и замени предаванията с надпис с нападки срещу Симеонов.„Аз няма да вляза в ролята на адвокат на това управление, защото то не е моето управление. Нека това да го разграничим много ясно. Много пъти са ми казвали: „Сега нали управлявате?“ – Не. Аз съм партньор на една голяма партия, която е взела основната власт. Ние сме единственият партньор, според избирателите, който може да застане там, и направихме това политическо сдружение с цел мандат, с цел управление и постигане на някакви неща, които сме написали. Но не съм управляващ\", коментира Сидеров.\"Ако аз бях министър-председател, нещата щяха да бъдат съвсем различни“, увери Сидеров.Той каза още, че ГЕРБ е формирана като партия от конструкторите на прехода, от върхушката на БКП, за да измести \"Атака\", когато партията е била втора политическа сила в страната.", "date": "2018.11.02", "title": "Сидеров: Това не е моето управление, ако бях премиер, нещата щяха да са различни"}
{"url": "https://offnews.bg/sviat/napadenie-sreshtu-hristiani-v-egipet-naj-malko-7-sa-zaginali-691214.html", "text": " Най-малко седем християнски коптски поклонници са убити днес в Египет, след като въоръжени мъже открили огън по автобуса им, с който те пътували за отдалечен манастир в пустинята в провинция Миня, в централната част на страната, съобщи най-високопоставеният местен християнски духовник за Франс прес, цитиран от БТА.Служител на силите за сигурност каза, че при нападението има и ранени.Нападателите причакали превозното средство край манастира \"Св. Самуил изповедник\", каза епископ Булис Халим. Духовникът уточни, че ранените са 14.Отговорност за нападението пое \"Ислямска държава\".През май 2017 г. 28 коптски поклонници, сред които много деца, бяха убити в Миня от въоръжени мъже, които стреляха по автобуса им. Тогава отговорност за нападението пое отново \"Ислямска държава\", а в отговор властите нанесоха въздушни удари срещу лагери на джихадистите в съседна Либия.В Северната част на Синайския полуостров действа египетски клон на ИД, който редовно напада силите за сигурност, особено след като в началото на 2013 г. армията отстрани президента ислямист Мохамед Морси, първия демократично избран лидер на страната, след масови протести срещу управлението му.Джихадистите нападат също християни и в началото на миналата година принудиха десетки семейства да избягат от региона.През февруари 2018 г. армията започна мащабна офанзива срещу джихадистите в Синай, наречена \"Синай 2018\". Според военните, в тази операция са били ликвидирани над 450 ислямисти.Коптите са най-значимата и най-древната християнска общност в Близкия изток и наброяват около 10 процента от 100-милионното население на Египет.", "date": "2018.11.02", "title": "Нападение срещу християни в Египет, най-малко 7 са загинали"}
{"url": "https://offnews.bg/ikonomika/kolko-ni-struvat-bankite-sravnenie-mezhdu-taksite-im-za-razplashtatel-691068.html", "text": "Колко ни струват услугите на банките в България?Отговор на този въпрос дава Българската народна банка (БНБ), която публикува в края на октомври актуална информация за таксите за физически лица, събирани от кредитните институции за различните видове услуги. Интернет страницата на БНБ за съпоставяне на таксите, поддържана от БНБ функционира от 31 октомври 2018 г., огласяването на тези данни се изисква от Директива 2014/92/ЕС на Европейския парламент и на Съвета относно съпоставимостта на таксите по платежните сметки, прехвърлянето на платежни сметки и достъпа до платежни сметки за основни операции и е в съответствие със Закона за платежните услуги и платежните системи.В много от случаите онлайн откриването на сметка е по-изгодно от отиването до съответния офис, стига банката да го предлага, показва сравнението между кредитните институции.Таксите за откриване в офис стигат до пет лева и все пак това е еднократно плащане.Не така е с поддържането на разплащателната сметка - там всеки месец банката ще удържа (с малко изключения на кредитни институции, които поддържат разплащателните сметки без такса) до 20 лева.Ето таксите им за откриване, поддържане и закриване на разплащателна сметка:Когато избирате банка, вижте не само таксите за откриване и поддръжка, важно е и колко би ви струвало закриването на картата. Някои банки няма да ви таксуват, докато други ще ви вземат 10 лева за отказ от услугите им.Ето и сравнителната таблица:", "date": "2018.11.02", "title": "Колко ни струват банките? Сравнение между таксите им за разплащателни сметки"}
{"url": "https://offnews.bg/obshtestvo/dadoha-start-na-kampaniata-za-nedonosenite-detca-v-balgaria-691197.html", "text": "Започна тазгодишната кампания \"Големи чудеса за малките герои\", организирана от фондация „Нашите недоносени деца“. Целите на кампанията тази година са набиране на средства за закупуване на необходимата животоспасяваща апаратура в неонатологичните отделения в страната, изграждане на семейни стаи в неонатологичните отделения, които да позволят на родителите да бъдат с децата си по време на техния продължителен болничен престой и подпомагане на работата на семеен център за недоносени деца “Малки чудеса”.Създадена е специална платформа, на която всеки желаещ да подпомогне каузата, може да избере за коя цел да дари средства: .Организаторите представиха и официалния видеоклип на кампанията, разкриващ нужните големи чудеса за малките герои и съдържащ призив за подкрепа и събиране на средства. В благотворителната инициатива се включват редица известни българи, както и различни компании-партньори и медии, които ще помогнат посланията да достигнат до широката общественост. Съществена част от кампанията е специалното събитие, което ще се проведе на 14 ноември под наслов „Вечер на чудесата“ в подкрепа на малките герои. Допълнително ще има и организиран коледен базар, на който обществото ще може да изрази своята подкрепа за най-малките.Над 6000 е броят на недоносените бебета, родени в България всяка година. 30% от тях получават тежки увреждания, а над 50% получават различни по-леки дългосрочни проблеми, които с адекватна ранна интервенция са преодолими.Проблемите на недоносените деца са многобройни, тъй като те се раждат не просто по-малки, а в голяма степен неподготвени за живот извън утробата.Семействата им са изправени пред сериозни предизвикателства по пътя към осигуряване на пълноценен живот за децата си и често се оказват в ситуация, в която не знаят какво да очакват, какви са нуждите на детето им и към кого да се обърнат за подкрепа. Фондацията се стреми и да постави във фокуса на общественото внимание нуждата от специални грижи за недоносените деца, тъй като всяко десето бебе в България се ражда преждевременно и да апелира към емоционалната подкрепа за семействата им.„Недоносените бебета са изправени пред изключително големи предизвикателства и затова се радвам, че има такива инциативи и фондации, които да провокират разговор. Да помогнат на родителите на недоносени деца да получат възможно най-пълна информация и подкрепа в трудните мигове“, обяви доц. Ралица Георгиева, началник на неонатологичното отделение в Специализираната болница за активно лечение по детски болести - София. Тазгодишната кампания \"Големи чудеса за малки герои\" е подкрепена от Ники Кънчев, Михаела Филева, Румяна Нейкова, Диляна Попова. Ники Кънчев, който от години подкрепя Фондацията, сподели: „Обществото трябва да разбере повече за героизма на малките и крехки създания, които се борят за всеки свой дъх, и да е съпричастно със семействата, които се изправят пред неизвестността и се разкъсват между надеждата и отчаянието. Децата са нашето бъдеще и ние заедно, тук и сега трябва да се погрижим за крехките недоносени деца, за да имат шанс за пълноценен живот!“.Всеки може да се включи в кампанията „Големи чудеса за малките герои”, като направи своето дарение на специалната платформа  или изпрати SMS с текст DMS BEBE на номер 17 777 за абонати на Telenor, Vivacom и A1.", "date": "2018.11.02", "title": "Дадоха старт на кампанията за недоносените деца в България"}
{"url": "https://offnews.bg/ikonomika/sazdavat-proektna-kompania-za-zhp-liniata-solun-kavala-aleksandrup-691198.html", "text": "Министър-председателят Бойко Борисов и гръцкият премиер Алексис Ципрас подписаха в „Евксиноград“ съвместна декларация за развитието на железопътната връзка „Солун – Кавала - Александруполис – Бургас – Варна - Русе“. Документът предвижда създаването на съвместна проектна компания, която да работи по реализация на следващата фаза на проекта.До средата на декември ще бъде подготвено и Междуправителствено рамково споразумение за развитието на железопътната връзка.Началото на проекта беше поставено с Меморандум за разбирателство, който беше подписан от министрите на транспорта на България и Гърция в гр. Кавала през септември 2017 г., по време на официално посещение на правителствена делегация от България, ръководена от премиера Борисов. Проектът е от голямо стратегическо и икономическо значение. Цели развиването на устойчива двойна железопътна ос, електрифициран железопътен коридор с модерна ERTMS система за управление на железопътния трафик, свързващ българските и гръцките пристанища. Изграждането на железопътната линия е част от по-големия проект за мултимодален коридор за товарни превози, свързващ Егейско и Черно море „Sea2Sea”.В съвместната декларация, подписана днес, се предвижда също така възможността да бъде разгледано разширяването на обхвата на Меморандума за разбирателство чрез увеличаване на интермодалността на проекта, включително по-нататъшното развитие на шосейната връзка от Александруполис до Бургас.", "date": "2018.11.02", "title": "Създават проектна компания за жп линията Солун - Кавала - Александруполис - Бургас - Варна - Русе"}
{"url": "https://offnews.bg/sviat/avtobus-padna-ot-most-v-kitaj-sled-kato-patnichka-se-sbi-s-shofiora-691206.html", "text": "Автобус на градския транспорт падна от мост в китайския град Чунцин, след като пътничка се сби с шофьора на возилото. Загинали са всички 15 души на борда. 48-годишната жена се ядосала, че е изпуснала спирката си. Жената започнала да се кара на шофьора, като настоявала той да спре автобуса между спирките. Шофьорът обаче отказал и жената го нападнала, докато автобусът бил в движение. Шофьорът изпуснал контрола над возилото, автобусът се блъснал в движещ се насрещно автомобил и паднал от моста в река Яндзъ. До момента са открити телата на 13 души, водолази продължават да издирват телата на още двама. Случилото се е записано и на видео, което държавната телевизия излъчи с предупреждение за това колко опасно може да бъде пътниците да пречат на работата на шофьорите на обществения транспорт. ", "date": "2018.11.02", "title": "Автобус падна от мост в Китай, след като пътничка се сби с шофьора (видео)"}
{"url": "https://offnews.bg/futbol/nakazaha-futbolist-za-pochesvane-691179.html", "text": "33-годишният нападател Диего Тардели беше наказан за 1 мач заради почесване по главата по време на изпълнението на китайския химн. Това се случва преди мача между Шендун, където играе Тардели, и Шанхай, от местното първенство.Двубоят завършва с успех на Шанхай с 4:2. Чиновниците от местната федерация обаче преценяват, че жестът на Тардели е недостоен и обиден и го санкционират с един мач наказание.Бразилецът е важен играч за Шендун, като е отбелязал 17 гола в 24 мача и се е отличил със 7 асистенции.", "date": "2018.11.02", "title": "Наказаха футболист за почесване"}
{"url": "https://offnews.bg/112/politcai-spasiha-dete-zapalilo-pozhar-v-doma-si-v-targovishte-691209.html", "text": "Полицаи спасиха дете, запалило пожар на терасата в дома си.Сигналът за пожара в жилищен блок в кв. \"Запад\" в Търговище е получен около 11.30 часа, като според информацията в апартамента има малко дете. Към мястото са насочени два полицейски екипа, един екип на пожарната и линейка. На място полицаите установили, че металната входна врата на апартамента е заключена.Полицаите разбили вратата и извели 8-годишното момче, което било само в жилището. Димът е бил изпълнил жилището и стълбищното пространство. За щастие, детето не е пострадало сериозно. То е прегледано в болницата и е освободено. Пред полицаите детето разказало, че при игра със запалка неволно е подпалило възглавничка на терасата, а огънят се пренесъл и върху други складирани там вещи.При пожара са нанесени материални щети. Огънят бързо е изгасен от служители на РСПБЗН - Търговище.", "date": "2018.11.02", "title": "Полицаи спасиха дете, запалило пожар в дома си в Търговище"}
{"url": "https://offnews.bg/leka-atletika/iusejn-bolt-prikliuchi-avstralijskata-si-afera-691170.html", "text": "Световният рекордьор в спринта на 100 и на 200 метра Юсейн Болт напусна австралийския футболен клуб Сентрал Коуст Маринърс.Легендарният бегач, който прекрати лекоатлетическата си кариера, иска да продължи в професионалния футбол, но не успя да постигне договорка за финансовите си условия с ръководството на отбора от А-Лигата.От Сентрал Коуст Маринърс са предложили годишна заплата на Болт от 150 хиляди долара, докато той е поискал 3 милиона долара.\"Искам да благодаря на собствениците на Сентрал Коуст Маринърс, на ръководството, персонала, играчите и феновете на отбора за това, че ме приеха така радушно. Желая успеха на клуба през новия сезон\", коментира ямаецът.Болт изкара проби в клуба, като в една от контролите вкара два гола. На този етап той не пожела да коментира въпроса за бъдещите си планове.", "date": "2018.11.02", "title": "Юсейн Болт приключи австралийската си афера"}
{"url": "https://offnews.bg/sviat/printcat-na-sauditska-arabia-zlepostavil-hashogi-pred-belia-dom-v-opit-691168.html", "text": "Дни след изчезването на  принцът на Саудитска Арабия Мохамед бин Салман е описал убития журналист като \"опасен ислмист\" в телефонен разговор със зетя на президента Доналд Тръмп - Джаред Къшнър, и съветника по националната сигурност Джон Болтън, пише в. Washington Post, като се позовава на запознати с дискусията.В разговора, проведен на 9 октомври - седмица след изчезването на журналиста и преди кралството да обяви смъртта на му, принцът се опитал да убеди Къшнър и Болтън да запазят саудитско-американския съюз и казал, че журналистът бил член на \"Мюсюлмански братя\" - група, срещу която Болтън и други съветници на Тръмп застават от години.Опитът за злепоставяне на Хашоги в личния разговор контрастира с публичното изявление на саудитското правителство, направено по-късно, в което се декларира, че смъртта на журналиста е \"ужасна грешка\" и \"ужасна трагедия\".\"Инцидентът, който се е случил, е много болезнен за всички саудитци\" каза публично саудитския лидер Мохамед бин Салман по време на дискусия тази седмица. \"Инцидентът не може да бъде оправдан\".Саудитска Арабия отрича информацията на Washington Post, пише Би Би Си.Известният критик на саудитските управляващи Хашоги е убит, а тялото му - разчленено на 2 октомври. Останките му още не са открити.Годеницата му Хатидже Дженгиз призова световните лидери да изправят извършителите пред правосъдието чрез публикация за Guardian и Washington Post.Саудитска Арабия отрича кралското семейство да е замесено в убийството.", "date": "2018.11.02", "title": "Принцът на Саудитска Арабия злепоставил Хашоги пред Белия дом в опит да запази непокътнати отношенията със САЩ"}
{"url": "https://offnews.bg/zvezdi/mihaela-fileva-stava-trenior-v-novia-sezon-na-glasat-na-balgaria-691196.html", "text": "Михаела Филева ще се присъедини към звездния състав от треньори в шестото издание на „Гласът на България” през пролетта на 2019 г. Двайсет и седемгодишната певица ще седне на един от емблематичните червени столове, в търсене на най-добрия глас на България, редом до Владимир Ампов – Графа, Иван Лечев и Камелия.„Познавам Михаела като музикант и вярвам, че нейната лична история и енергията, която излъчва, ще вдъхновят младите талантите да покажат най-доброто от себе си на сцената на „Гласът на България“ и ще им помогне да повярват в мечтите си. Вярвам, че има с какво да изненада и нас, треньорите“, коментира носителят на треньорската корона от последните два сезона Иван Лечев.Награждаваната четири пъти за „БГ изпълнителка на годината“ Михаела Филева сподели вълнението си за новата роля. „Впускам се в това предизвикателство с огромна емоция и ще се опитам да бъда максимално полезна за талантите. Не беше толкова отдавна времето, в което бях „от другата страна\", и знам точно какво е усещането, какви са притесненията, несигурностите и емоциите на участниците. Знам и как могат да бъдат преодолени“, добави Филева, която е определяна като една от най-позитивните личности на музикалната сцена у нас, следвана от стотици хиляди фенове в социалните мрежи и с милиони гледания в YouTube.Водещи на новия сезон на „Гласът на България“ ще са  Pavell и Venci Venc’. Промени в регламента и нови елементи във всеки един етап от шоуто ще превърнат надпреварата за наградата от 50 000 лева и титлата „Глас на България“ 2019 още по-оспорвана, и ще държат певците и треньорите в напрежение до самия край. Над 3500 певци от различни краища на света се явиха на предварителните кастинги за шести сезон, като най-добрите 100 от тях ще бъдат чути от треньорите на „кастингите на тъмно“. ", "date": "2018.11.02", "title": "Михаела Филева става треньор в новия сезон на „Гласът на България“"}
{"url": "https://offnews.bg/112/petima-postradaha-pri-intcident-s-tcimentovoz-kraj-sofia-691173.html", "text": "Петима души пострадаха при катастрофа с циментовоз на пътя Кокаляне - София, съобщава пресцентърът на МВР.Сигналът за катастрофата е подаден около 10.16 часа.По първоначални данни, на пътя Кокаляне – Самоков, са се ударили автобус, пътувал по линията София - Самоков и товарен автомобил – циментовоз.Според информацията до момента, в резултата на удара са пострадали петима – трима пътници от автобуса и двамата водачи. Транспортирани са в болнични заведения за оказване на помощ. На място се извършва оглед.Временно е затруднено движението в района, пътни полицаи регулират движението. Причините за произшествието са в процес на изясняване.", "date": "2018.11.02", "title": "Петима пострадаха при инцидент с циментовоз край София"}
{"url": "https://offnews.bg/izvan-terena/kasper-shmajhel-se-vturnal-da-spasiava-horata-ot-katastrofiralia-helik-691175.html", "text": "Вратарят на Лестър Каспер Шмайхел, който е бил близо до инцидента до стадион \"Кинг Пауър\", е тръгнал към горящия хеликоптер, за да помогне на бедстващите, но полицията го е спряла, за да не пострада.Това потвърди мениджърът на \"лисиците\" Клод Пюел. Хеликоптерът излетял, но малко след това загубил контрол и се разбил на паркинга.\"Вярно е, но не искам да навлизам в подробности. Каспер видя и преживя всичко. Подобно на останалите играчи, той е опустошен, целият отбор е тъжен\", каза Пюел.Лестър ще изиграе утре първия си мач след трагедията. Съперник е Кардиф и загиналите ще бъдат почетени с минута мълчание.", "date": "2018.11.02", "title": "Каспер Шмайхел се втурнал да спасява хората от катастрофиралия хеликоптер"}
{"url": "https://offnews.bg/112/razsledvat-ubijstvo-na-kone-v-pravetc-691174.html", "text": "Служители на РУ - Ботевград и РУ - Правец разследват случаи на простреляни коне в местността Рудешки дол и край село Калугерово, съобщиха от ОДМВР - София.Около 9.00 часа вчера в РУ - Ботевград се получил сигнал от жител на Правец за умъртвени свободно пуснати коне в местността Рудешки дол. При извършения оглед на местопроизшествието, в присъствието на ветеринарен лекар, са установени два мъртви коня и още два с прострелни рани в областта на корема.Сигнал за простреляни коне, пуснати на свободна паша в землището на село Калугерово, вчера бил подаден и в РУ - Правец. При огледа на местопроизшествието, в присъствието на ветеринарен лекар, са установени осем животни с прострелни рани в областта на корема. По двата случая са образувани досъдебни производства.", "date": "2018.11.02", "title": "Разследват убийство на коне в Правец"}
{"url": "https://offnews.bg/obshtestvo/bivshiat-piar-na-ivancheva-zapochna-gladna-stachka-dokato-ne-ia-pusna-691203.html", "text": "Бившият пиар на Десислава Иванчева Петър Кърджилов обяви гладна стачка, докато съдът не освободи Иванчева под домашен арест. На 18 октомври специализираният съд пусна под домашен арест двете жени, но прокуратурата протестира и апелативният специализиран съд реши, че бившите кмет на Младост Десислава Иванчева и зам.-кмет Биляна Петрова трябва да останат в ареста.Иванчева и Петрова, както и бившият кмет на район \"Младост\" Петко Дюлгеров, са подсъдими за взимане на подкуп общо 70 хил. евро от строителния предприемач Александър Ваклин. Решението да започне гладна стачка Кърджилов обяви на страницата си във Фейсбук, като посочи, че гладната стачка е \"срещу политическата репресия, която повече от седем месеца - от 17 април 2018, се извършва под диктата на управляващите от ГЕРБ и главния прокурор срещу кмета и зам. кмета на район Младост Десислава Иванчева и Биляна Петрова\".В 18 часа днес пред Съдебната палата ще се проведе и протест в защита на Иванчева. Ето и цялото съобщение на Кърджилов: ", "date": "2018.11.02", "title": "Бившият пиар на Иванчева започна гладна стачка, докато не я пуснат под домашен арест"}
{"url": "https://offnews.bg/protesti/majkite-na-detca-s-uvrezhdania-protestiraha-za-12-i-den-691213.html", "text": "Майките на деца с увреждания и граждани, които ги подкрепят, излязоха за 12-и пореден ден на протест с искане за оставката на вицепремиера Валери Симеонов. Шествието тръгна от бул. ”Александър Стамболийски“ и стигна до кръстовището на бул. ”Христо Ботев“, като го блокираха за кратко.Майките пуснаха 12 розови балона с лика на Симеонов, за да напомнят за това, че протестират вече 12 дни. С балоните те изразиха и посланието си, че властта живее в розов балон и не вижда проблемите на хората с увреждания.“Трябва да подкрепим майките, трябва да подкрепим тези деца, въпреки че те са болни, те са бъдещето на България, и не ме напуска търпението, ще бъдем тук всяка вечер, всеки ден, докато настъпи някаква промяна в нашата страна. Надявам се, че майките няма да се уморят, а ние сме с тях“, коментира една от протестиращите гражданки пред БНР.Майките отново се зарекоха да продължат протестите, докато получат исканата от тях оставка. Очаква се в неделя протест в тяхна подкрепа да се проведе и в Лондон. Очаква се около 600 наши сънародници да се съберат в „Хайд Парк” с искане на оставка на вицепремиера.", "date": "2018.11.02", "title": "Майките на деца с увреждания протестираха за 12-и ден"}
{"url": "https://offnews.bg/bojni/antani-dzhoshua-razkri-imenata-s-koito-bi-iskal-da-se-bie-691178.html", "text": "Световният шампион в тежката категория на професионалния бокс Антъни Джошуа разкри имената, които би искал да срещне по пътя си. Сред тях обаче не фигурира това на българския претендент Кубрат Пулев.\"Няма да се бия преди 13 април следващата година. Знаете, ние сме готови за Уайлдър. Водят се преговори. Каквото и да се случи, ние сме готови. Очаквам с нетърпение мача Чисора – Уайт. Очаквам с нетърпение този двубой, ще бъда там.Ще е удоволствие да се измъкна от тренировка и да отида да гледам как тези момчета се представят, да видя формата им от различна гледна точка. На кого от двамата бих заложил? Искам Чисора да спечели, защото е мое момче, от северозападен Лондон. Уважавам го.И Дилиан, искам и той да спечели, защото искам да се бия с него отново, евентуално на 13 април, ако не се получи с Уайлдър - това са моите две възможности. Пожелавам успех на Чисора, както и на Уайт. Двамата могат да победят, според мен\", каза Джошуа.В момента се водят преговори между представителите на британеца и Дионтей Уайлдър за предстоящ мач. Джошуа ще се бие на 13 април на стадион \"Уембли\", а Уайлдър ще защитава титлата си срещу Тайсън Фюри на 1 декември.Припомняме, че 29-годишният боксьор и Кубрат Пулев трябваше да се срещнат миналата година, но тогава българинът получи контузия и битката пропадна.", "date": "2018.11.02", "title": "Антъни Джошуа разкри имената, с които би искал да се бие"}
{"url": "https://offnews.bg/obshtestvo/sled-muhliasalia-kashkaval-nov-skandal-s-mliakoto-za-uchilishtata-691167.html", "text": "Прясно краве мляко, което не отговаря на стандарта, е било доставено по схема \"Училищно мляко\" в основно училище във Варна, научи OFFNews от родител. Доставчикът твърди, че става въпрос за печатна грешка.На кофичката е отбелязано, че съдържа \"краве мляко, мляко на прах и закваска\". Това обаче е недопустимо, тъй като в Наредбата за специфичните изисквания към млечните продукти е разписано, че \"прясното мляко\", трябва да е получено от сурово мляко, претърпяло процес на пастьоризация.Производител и доставчих е фирмата \"ЧЕХ - Йосиф Новосад\". Зам.-директорът на ОУ \"Васил Априлов\" във Варна, където е получено млякото, заяви, че въпросният производител въобще не е бил най-добре сертифициран от всички, които са кандидатствали за доставките в училището.Той сподели, че е звънял в ДФЗ, за да се оплаче, но от там му обяснили, че \"само бенефициенти по схема \"Училищно мляко\", които ще получават пари, могат да подават жалби\".OFFNews потърси за коментар мандра \"ЧЕХ\". Ваня Герова, мениджър \"Качество\" в млекопреработвателното предприятие, заяви, че е се е получило недоразумение:Тя посочи, че съдържанието отговаря на състава на киселото мляко. \"Когато вече го констатирахме, част от капачките са заминали по търговската мрежа. При подготовката на дизайна при печатарите се е получила грешката. Повече от ясно е, че няма как да има закваска, а да бъде прясно мляко\", добави Герова.", "date": "2018.11.02", "title": "След мухлясалия кашкавал: Нов скандал с млякото за училищата"}
{"url": "https://offnews.bg/tenis/nadal-gledam-den-za-den-ne-znam-dali-shte-uchastvam-v-london-691181.html", "text": "Испанецът Рафаел Надал може да пропусне и финалите в Лондон, след като вече се отказа от турнира от сериите \"Мастърс 1000\" Париж, заради контузия.Матадора, който в понеделник официално ще загуби първото място в ранглистата, все още не е взел решение за надпреварата в анхлийската столица, поставяйки здравето си на първо място.\"Не мога да отговоря дали ще играя в Лондон. Гледам ден за ден, както съм правил и през цялата си тенис кариера. При тези ситуации трябва всеки ден да следя състоянието си.Разбира се, че бих искал да играя в Лондон. Най-важно за мен и здравето и да мога да играя няколко поредни седмици – това е нещо, което не успях да направя тази година.Играх девет турнира и се отказах от два. Мога да говоря за болка, която изпитвам при сервис, това не е контузия в пълния смисъл на думата.Но ако продължа да играя, ще стане контузия. Както знаете, когато се завръщаш и малко повече форсираш тялото си, проблемите се появяват\", каза Надал.", "date": "2018.11.02", "title": "Надал: Гледам ден за ден, не знам дали ще участвам в Лондон"}
{"url": "https://offnews.bg/ikonomika/levon-hampartcumian-napuska-direktorskia-post-v-unikredit-bulbank-691172.html", "text": "След 18 години начело на УниКредит Булбанк Левон Хампарцумян напуска позициите си на председател на Управителния съвет и главен изпълнителен директор в кредитната институция.Той остава ангажиран с най-голямата банка в България, като ще поеме надзорни функции в нея, се казва в прессъобщение на Булбанк, което уточнява, че решението е взел Надзорният съвет. Той е утвърдил като нов главен изпълнителен директор и председател на Управителния съвет Теодора Петкова. Сега тя е главен риск директор на банката и член на управителния ѝ съвет.Промяната не влиза в сила веднага. Това ще стане на 1 май 2019 г. след получаване на необходимите регулаторни одобрения на Българската народна банка (БНБ).\"Левон Хампарцумян е доказан визионер в българския банков сектор. За мен и за УниКредит е чест, че работим заедно - коментира Карло Вивалди, директор на УниКредит за Централна и Източна Европа. - Той е най-дългогодишният лидер на банка от групата, което показва високата оценка за неговата работа. Под негово ръководство УниКредит Булбанк е пазарен лидер вече почти две десетилетия и активен участник в икономическото развитие на България. С наближаването на края на мандата му, УниКредит Булбанк е отлично позиционирана да продължи да се развива, да инвестира в своите хора и в нови технологии и да предоставя на клиентите най-съвременното банкиране.Радвам се, че човекът, който ще поеме позицията главен изпълнителен директор, е избран от настоящия екип на УниКредит. Това показва готовността ни да развиваме колегите и потвърждава нашия ангажимент към равнопоставеността на половете и многообразието. Теодора притежава нужните лидерски качества да продължи успеха на УниКредит Булбанк и я приветстваме топло в новата ѝ роля.\"„Много съм щастлива за предоставената ми възможност и за предстоящата ми работа с екипа, с който ще надграждаме успеха на УниКредит Булбанк“, каза Теодора Петкова.", "date": "2018.11.02", "title": "Левон Хампарцумян напуска директорския пост в УниКредит Булбанк"}
{"url": "https://offnews.bg/obshtestvo/vreme-e-balgarski-poshti-veche-chakat-pismata-do-diado-koleda-691180.html", "text": "И тази година Дядо Коледа очаква да получи детски писма през помощниците си от \"Български пощи\" ЕАД, като най-хубавите и най-красиво украсените ще получат коледни награди.Малчуганите могат да пратят своите стихове, картинки и апликации до 12 декември 2018 г.Младите коледни елфи ще прочетат всички писма на белобрадия старец, като всяко от тях ще получи отговор лично от него. Върху пощенския плик трябва да е изписан правилно адрес на подателя и да е залепена марка от 65 стотинки, а вместо адрес на получател е достатъчно да пише ясно \"За Дядо Коледа\". Всички писма автоматично се състезават в конкурса \"Най-красиво писмо до Дядо Коледа\" и стават притежание на организатора - \"Български пощи\" ЕАД, който може да ги използва за популяризиране на детския конкурс по избран от него начин. ", "date": "2018.11.02", "title": "Време е: Български пощи вече чакат писмата до Дядо Коледа"}
{"url": "https://offnews.bg/sviat/rezchlenili-tialoto-na-hashogi-za-da-se-raztvori-v-kiselina-691185.html", "text": "Убийците на саудитския журналист и дисидент Джамал Кашоги са нарязали тялото му, за да го разтворят в киселина и да се отърват по-лесно от него. Това твърди съветник на турския президент Реджеп Тайип Ердоган пред \"Хюриет\", съобщи Ройтерс.Те не са се задоволили с това да го разчленят, те са се отървали от него, като са го разтворили, казва Ясин Актай, който е бил и приятел на Хашоги. Според Актай по този начин убийците са искали да са сигурни, че няма да остане следа от трупа.  Кашоги беше убит на 2 октомври в саудитското генерално консулство в Истанбул. Рияд първо твърдеше, че той е напуснал сградата, но след това призна, че Кашоги е умрял в нея след спречкване с екип на силите за сигурност,  извършвал нерегламентирана операция.Саудитска Арабия досега не е отговорила къде е тялото на Кашоги. ", "date": "2018.11.02", "title": "Резчленили тялото на Хашоги, за да се разтвори в киселина"}
{"url": "https://offnews.bg/sviat/dvama-namushkani-s-nozh-v-tcentralata-na-sony-music-v-london-691207.html", "text": "Двама души са намушкани с нож в централата на Sony Music в Лондон, съобщи Би Би Си.Според служител на звукозаписната компания двама мъже от фирмата за кетъринг са се гонили, тръшкали са врати и са се намушкали с ножове. На мястото на инцидента са пристигнали екипи на полицията. Сградата е евакуирана, а районът е отцепен от мерки за сигурност. Двамата мъже са арестувани. Евакуацията на сградата предизвика притеснения сред хората, че може да става дума за терористично нападение, но полицията успокои, че не приема инцидента за такъв. От Sony Music обявиха, че по случая е започнало разследване. Ранените са откарани в болница без опасност за живота. ", "date": "2018.11.02", "title": "Двама намушкани с нож в централата на Sony Music в Лондон"}
{"url": "https://offnews.bg/politika/zakrivat-obshtestvenia-savet-kam-fonda-za-lechenie-na-detca-691171.html", "text": "Общественият съвет към Фонда за лечение на деца ще бъде закрит след преминаването на Фонда към Здравната каса. Това обяви управителят на Касата д-р Дечо Дечев. Той изнесе данни, според които 46% от решенията за лечение на деца в чужбина за миналата година и 30% от решенията за лечение за деца в чужбина за тази година са издадени без да има представена оферта от болница. \"Тоест някой, който взима отношение дали прозрачно и правилно потребителят се насочва за лечение, го е позволил без да знае колко ще струва\", коментира той.На въпроса дали в такъв случай са получавани сигнали за такива нередности през последните две години и дали ще бъдат направени проверки по случая Дечев обяви, че проверки се правят, но като цяло ще се гледа напред. Пенка Георгиева, която е член на Обществения съвет към Фонда през последните две години, отрече Съветът да е давал разрешение за лечение в чужбина без представена ценова оферта. \"Общественият съвет в момента пречи. Когато се изважда някаква информация в публичното пространство и се манипулира обществото, Общественият съвет е този, който трябва да излезе и да каже каква е истината. Това, което каза д-р Дечев за изпращане на деца за лечение в чужбина без оферта, е изключително притеснително. Това нещо трябва да се подаде в прокуратурата и в ДАНС. Това е недопустимо\", коментира тя.По думите, ако данните на д-р Дечев са верни, то тогава проблемът е в НЗОК, тъй като е заплатено за лечение, без да има пълния комплект документи. Това означава, че тези деца са отишли незаконно за лечение и какъв международен скандал ще стане, ако това е вярно, заяви тя.\"Няма възможност да са изпращани деца за лечение в чужбина без оферти от лечебни заведения, дори в случаите, когато е ставало въпрос за спешен случай\", обясни Георгиева, като подчерта, че Общественият съвет взема решения на базата на подадени заявления. Ако състоянието е спешно, тогава се гласува електронно и може да стане за 2-3 дни, но се гласува, едва когато дойде офертата от лечебното заведение, категорична беше Георгиева.\"Не знам откъде идва това противоречие и смятам, че органите трябва да се самосезират и да се направи проверка\", подчерта Георгиева и допълни, че смята да подаде сигнал до ДАНС.", "date": "2018.11.02", "title": "Закриват Обществения съвет към Фонда за лечение на деца"}
{"url": "https://offnews.bg/politika/obsazhdanata-zdravna-reforma-shte-e-osnova-za-promiana-na-zdravnoosigu-691176.html", "text": "Промените в здравната система, които се правят през законопроекта за бюджета за 2019 г., имат за цел да поставят основите на по-голямата здравна реформа, която ще включва промяна на здравноосигурителния модел. Това стана ясно от думите на зам.-министъра на здравеопазването Жени Начева, която заедно с управителя на НЗОК д-р Дечо Дечев представи реформите.Виждането си за представи здравния министър Кирил Ананиев, като обяви, че това е само идея, която тепърва започва да се разглежда и няма краен срок за въвеждането на промените. Начева посочи, че причината здравната реформа да се прави през бюджета на НЗОК за догодина е тези промени да влязат в сила по-бързо. \"Парламентът и политическите сили изискваха от нас бързи реформи в сектора. Поставиха изискването средствата за здравноосигурителни плащания да се изразходват прозрачно и ясно, при по-добър контрол\", заяви Начева. Подходът промените да се правят през законопроекта за бюджета обаче вече срещнаха доста критики, тъй като по този начин текстовете няма да преминат през обществено обсъждане.Критики бяха отправени вече за решението за прехвърляне на Фонда за лечение на деца и Комисията за лечение в чужбина в Здравната каса, за прелицензирането на всички лечебни заведения. Други спорни предложения са откриването на нови болници да става само с решение на парламента, за въвеждането на ръководства за лечение, на базата на които ще се решава кои лекарства и терапии ще покрива НЗОК като най-разходоефективни. Начева отбеляза, че параметрите на бюджета на НЗОК са приети и съгласувани със здравното министерство по безпрецедентно консенсусен начин, за разлика от предишни години, когато винаги е имало дискусии в хода на приемането му. \"Намерили сме най-добрия баланс, който отговаря на параметри, които биха подобрили здравния статус на населението през следващата година\", категорична бе тя. Фондът за лечение на децаЕдно от най-оспорваните предложения е прехвърлянето на Фонда за лечение на деца в НЗОК, което ще включва и закриване на Обществения съвет. Това въпрос не беше изяснен до момента, като опасенията са, че с това ще се намали прозрачността при вземането на решения за отпускане на средства за лечение на деца в чужбина. Начева заяви, че промяната ще бъде улеснение за родителите, които вече ще подават заявления само на едно място. \"От гледна точка на прозрачността, НЗОК е най-публично управляваната институция\", коментира още тя, като посочи, че дейността на Касата се следи и от други осигурители в ЕС. Средствата за лечение в чужбина са целеви и ще могат да се използват само за такава дейност. \"Ще има преходен период, в който ще се осигури плавен преход между Фонда за лечение на деца и НЗОК\", увери зам.-министърът.Повече контролДруго предложение е свързано с разширяване на контролните правомощия на НЗОК.\"Практиката в последните 10 години за разделяне на медицинския от финансовия контрол не даде добри резултати\", коментира Начева.За това ще бъде разкрита нова агенция за медицински надзор, която ще осъществява контрол на медицинските дейности. По този начин на едно място ще са концентрирани контролните органи, но агенцията ще е второстепенен разпределител с бюджет, така че министерството не се отказва от функциите си за контрол, заяви зам.-министърът.В тази агенция ще влезе и Агенцията по трансплантация. Начева обаче увери, че това по никакъв начин няма да се отрази на политиката на ИАТ.Ще бъдат изготвени медицински стандарти за всички специалности, след което ще се направи прелицензиране на всички лечебни заведения. По този въпрос Начева обяви, че от МЗ очакват съдействието на съсловието, на медицинските специалисти, на пациентските организации, на медицинските дружества.\"За първи път започваме подготовка на правилата за добра медицинска практика\", каза още тя.ЛекарстваУправителят на НЗОК д-р Дечо Дечев коментира въвеждането на разходоефективността като възможност за влизане на нови лекарства в Позитивния лекарствен списък и лекарите да могат свободно да избират терапия на пациентите, без да се достигне до преразход в бюджета на Касата. Това ще важи за лекарствата по протокол и за новорегистрираните медикаменти и няма да има отношение към прилагането на онкомедикаментите в болничната помощ. От 2019 година преразходът за онколекарства в болниците ще бъде изцяло за сметка на фармацевтичните компании, които са го формирали, обяви Дечев.\"Оттук нататък, ако се получи преразход за онколекарствата в болниците, а той ще се получи над тези 385 млн. лева, договорът, който ще трябва да сключат компаниите, предвижда, че този преразход се поема за тяхна сметка. Той ще се поема от компаниите, които са го формирали за конкретното международно непатентно наименование\", обясни Дечев, като допълни, че на предварителни разговори това се приема като обективен критерий, още повече че такъв модел действа на територията на ЕС. Очаква се тази година преразходът за онколекарства да е от порядъка на 80 млн. лева. В законопроекта е заложено още процесът по ценообразуване и оценка на здравните технологии да става в Националния съвет по цени и реимбурсиране.Той ще извършва анализ на ефективността и ефикасността на лекарствата и ще казва на каква цена могат да се плащат с обществени средства.\"Кандидатът трябва да докаже, ако цената на неговия продукт е по-висока от тази на други сходни продукти, тя как се отнася към неговата ефективност. Т.е. ако имате 50% по-висока цена от друг продукт в тази група, вие трябва да докажете, че имате 50% по-висока ефективност. Ако нямате или вашата ефективност е 5%, а не 50% по-висока, новият съвет ще ви каже: “Да, позволяваме ви да се продавате на пазара, но вашата цена може да е с 5% по-висока,защото вашата ефективност е с 5% по-висока“. Т.е. там ще бъде оценката на критерия ефективност-ефикасност\", обясни Дечев.", "date": "2018.11.02", "title": "Обсъжданата здравна реформа ще е основа за промяна на здравноосигурителния модел"}
{"url": "https://offnews.bg/112/mlada-frantcuzojka-obesena-na-kabel-v-lovech-691182.html", "text": "23-годишна французойка е открита обесена на кабел в ниша на сградата на Областна администрация –Ловеч. Образувано е досъдебно производство, съобщи прокуратурата. При огледа е установено,че жената виси на кабел, преминаващ по стената на нишата. Починалата е френска гражданка, на 23 г., пристигнала е вчера в града със свой приятел. През нощта срещу 2 ноември е била в заведение с приятелите си, откъдето си тръгнали след полунощ. Провеждат се разпити, в ход е и проверка за наличие на записи от камери.Предстои да се извърши аутопсия на тялото. Обсъждат се всички възможни версии във връзка с настъпването на смъртта. Разследването се води под ръководството на прокурор от Окръжна прокуратура-Ловеч.", "date": "2018.11.02", "title": "Млада французойка обесена на кабел в Ловеч"}
{"url": "https://offnews.bg/politika/balgaria-gartcia-sarbia-i-rumania-shte-kandidatstvat-za-domakini-na-691187.html", "text": "През 2030 г. България, Гърция, Сърбия и Румъния ще кандидатстват за домакини на Световното първенство по футбол. Това каза премиерът Бойко Борисов на пресконференция след четиристранна среща във Варна на високо равнище между България.На срещата са обсъдени енергийни, транспортни и инфраструктурни проекти, както и дигиталната свързаност. Засегнати са въпроси за икономическото и търговско сътрудничество както на регионално, така и на европейско равнище. Обсъдени и областите, с които да се гарантира стабилността на региона и балансираното му развитие.Премиерът Бойко Борисов подчерта, че приоритет на външната ни политика е свързаността, конкурентноспособността и растежът на доходите.„Що се касае до енергийната сигурност, приели сме всички, че диверсификацията е от съществено значение. Не случайно ние кръстихме нашия газоразпределителен център „Балкан“. Само думата „Балкани“ е обобщаваща за всички. Тя е такава, че прави Гърция еднакво важна с България“, каза премиерът, цитиран от \"Фокус\".По думите му потоците за газовия хъб могат да отидат на север, могат да отидат на запад.По отношение на инфраструктурата премиерът посочи, че сегашното трасе на жп линията, която е до Александруполис и Бургас, може да бъде модернизирана. „Защо не България да има един кей на Александруполис, един кей на Солун, а съответно гърците на Бургас, Варна и Лом или Русе“, коментира премиерът.Той увери сръбския президент Александър Вучич, че магистралата София-Белград на 90% е готова. „Чакам да излязат археолозите от последните 20 км. За две години ще направим последната 20-километрова отсечка“, уточни премиерът. По отношение на отсечката Солун – София, Борисов увери, че е останало само Кресненското дефиле. „Огромната част – „Струма“ е готова“, обясни Борисов.Премиерът коментира и предстоящото румънско председателство и посочи, че според него там трябва да се обърне внимание на Черноморската и Дунавската стратегия и да не се слага на вниманието на Европа само темата за Западните Балкани.„Нашата политика е точно в смисъла в ценностите на ЕС, свързаност, повишаване на доходите, конкурентоспособност“, коментира Борисов. „Имаме много силна развойна дейност в селското стопанство, така че да повишаваме доходите, да повишаваме добивите и в същото време всички ние сме заинтересовани продукцията от Балканите и от нашите държави да има по-голям пазар“, заяви Борисов.Днешната среща е добър повод за продължението на диалога между нас, що се отнася до регионалното сътрудничество като изхождаме от общите интереси за осигуряване на стабилността в региона. Това са много важни цели в геополитическата ситуация. Уверих в ангажимента, който поема Румъния, по отношение на все по-голямата свързаност в района на Балканите, която да позволи един траен растеж в региона. В това отношение представих позицията на Румъния, която изразих и на срещата на високо равнище в Румъния. За Румъния кохезионната политика е и ще остане главната политика за инвестиции в ЕС, която ще допринесе значително за балансираното развитие на региона, каза Виорика Дънчила - министър-председател на Румъния, цитирана от БНТ.Според премиера на Израел Бенямин Нетаняху, който участва във формата, обсъдени са въпроси от общ интерес като развитие на високите технологии, енергетиката и сигурността. ", "date": "2018.11.02", "title": "България, Гърция, Сърбия и Румъния ще кандидатстват за домакини на световното през 2030 г., обяви Борисов"}
{"url": "https://offnews.bg/sviat/zhertvite-na-loshoto-vreme-v-italia-stanaha-17-691202.html", "text": "Бурите в Италия взеха още пет жертви, с което броят на загиналите достигна 17 души.Повечето жертви са били затиснати от повалени от силния вятър дървета. Най-засегнатите райони са в северната част на страната. На места вятърът достигна скорост от 120 км/час. Цели села и пътища са блокирани от свлачища.Венеция продължава да е наводнена. Водата отново навлезе в базиликата Сан Марко.Експерти от министерството на културата са започнали да описват щетите. Все още не се знае каква сума ще е необходима за възстановяването на града, но се предполага, че ще трябват милиони евро. ", "date": "2018.11.02", "title": "Жертвите на лошото време в Италия станаха 17"}
{"url": "https://offnews.bg/sviat/4-dushi-sa-arestuvani-v-sarbia-zaradi-falshivi-dokumenti-za-balgarsko-691149.html", "text": "Властите в Сърбия са арестували четирима души по подозрения, че с подкупи са уреждали издаването на фалшиви документи, с които сърби могат да получат българско гражданство, съобщава БНТ.Съобщението е оповестено на сайта на сръбското министерство на вътрешните работи.Според него арестуваните са служител на общината в Пирот, лекар от Димитровград и още двама сръбски граждани. Акцията по задържането им е проведена от полицията, Отдела за борба срещу корупцията и Специалния антикорупционен отдел на прокуратурата в Ниш.Двама от мъжете през последните две години са плащали на лекаря да издава фалшиви медицински уверения без да бъдат извършвани прегледи за лица от Сърбия. След това са плащали на чиновници от общината в Пирот на същите лица да бъдат издавани уверения, че имат български произход, пише в съобщението на сръбските власти.Според тях целта е била тази невярна информация да бъде представяна на българските власти и да се получава българско гражданство.Междувременно у нас вчера съдът остави в  Петър Харалампиев.Прокуратурата има двама ключови свидетели - заместник-директорът на агенцията Димитър Владимиров, който най-вероятно ще бъде и неин и.д. шеф. Той е бил принуден да се включи в корупционната схема, но отказал. Затова е бил заобикалян. Няма данни обаче защо не е сигнализирал органите, които разследват.Другият свидетел е приятел на Петър Харалампиев - Димитър Стойчев, женен за украинска певица, известна в публичното пространство, за който прокуратурата твърди, че е дал подкуп от 5000 евро на Петър Харалампиев.", "date": "2018.11.02", "title": "4 души са арестувани в Сърбия заради фалшиви документи за българско гражданство"}
{"url": "https://offnews.bg/obshtestvo/zatvariat-patia-sofia-pernik-prez-vladaia-691151.html", "text": "Пътят София - Перник през Владая ще бъде затворен днес от 9 до 22 ч.Движението ще бъде ограничено в отсечката от гара Владая до разклона за Горно Драгичево. Причината са ремонтни дейности, които до този момент се извършваха без пълно спиране на движението.Превозните средства ще се насочват по автомагистрала \"Люлин\", а като алтернативен обходен маршрут леките автомобили могат да използват и третокласния път Суходол - Мало Бучино - Голямо Бучино - Перник.", "date": "2018.11.02", "title": "Затварят пътя София - Перник през Владая"}
{"url": "https://offnews.bg/nashite-avtori/lii-epikur-i-mrasnite-kopeleta-691153.html", "text": "Кантиански пръв отстъп, ако позволите: Playboy, вече полумъртвото списание-попкултурна икона, с което съм свързан “кръвно”, се предаде окончателно на “политическата коректност” (или “обществена приемливост”, както го превеждам по-добре): отскоро смени десетилетния си “таг” Entertainment For Men с далеч по-приемливото (и някак фашизирано) Entertainment For All. Което някак ни препраща към родните забавни свинщини.***Всичко е супер стабилно, по-голям консенсус за застоя не е имало – вземете “студения резерв” като Марешки или някой си Спас Панчев (защото ДПС играят “дълго” и чакат картите да образуват 21). Единственото, което клати, е енергийната мафия, защото тя съществува далеч преди еднокнижния глупак. И посредничеството – wheelin’ and dealin’: фирма на 20-годишно момиче посредничи за продажбата на ток от АЕЦ “Козлодуй” към държавната “Марица”. Т.е. вместо държавата да си купи ток директно, да речем, за 20 милиона, си го купува за 40 – чрез фирма-посредник, съставена от Unmenschen.***А Буци, архикрадецът, се държи като в ”небрано лозе”, или по-скоро като в онова на Честъртън - so humble that his humility just isn’t something he likes to talk about except when he’s talking about it.***Всъщност Буци се насира от страх в момента – да не стане пак февруари 2013. Той не знае за постструктуралистите, разбира се, и би се изумил, че има нещо общо - понеже те, почти като него, не могат да намерят смисъла и викат, че няма смисъл. И че – по картезиански – всичко е възможно. Аберация, както викат в малките населени места.***Вечното алековско делене на “прогресисти” и “простаци”. Но това е тъжният прочит – има цяла една масленосива маса “in between”. Ето сред тези “in between” трябва да се работи.***Кой управлява на по-ниските нива? Сем. Coccinellidae. Че и на по-високите, начело с Горанов – тоя “середнячок”, който е толкова тъп, че е убеден, че Кипър е част от Гърция. Тук, ако позволите, и перифраза на виц: такива като Горанов в Перник ги хвърлят в Струма веднага след раждането, да не отравят популацията.***В момента върви преразпределение на капитала (извън окончателното сливане на капитала с властта, по Райчев) – държавните олигарси, ако позволите, се опитват да изнасилят анално не-държавните – и всичко е заради местните избори след година (предсрочни парламентарни няма да има, освен ако не се появи черен лебед). Имаме Буци, Шиши, Киро Гела и строителните васали – те всички имат команда да купуват гласове, но и да шибат, с извинение, “бившите” олигарси – съвсем по путинов модел. Но да бъдем честни: Баневи (чисти крадци), Миньо (контрабандата с десетгодишото борисовско “търпение”, с отчисленията), Ветко (ДДС-цар) плюс набедените като Прокопиев, Донев etc., които не са се отчитали.***Защо сега? Отговорът: борисовско-пеевската власт знае, че всички “лоши” “спонсорират” събаряне на тяхната власт – разбира се, в бъдеща своя полза. Нищо лично, и дори разбираемо. Но тъпанарите предприемат просто “превантивни” мерки – с просташко, цветановско насилие, заради което ще плащате всички.*** Т.е. Банев (и не само) ще осъди държавата за това примитивно “правораздаване” преди съд, и пак в Страсбург ще платите вие.***“Патриотите”: ебати цирка, но всъщност единствената мисирка е Валери. Шкембето гепи от военните поръчки и паспортите (ако се гръмне, както заплаши, ще е феерично), а Белата Златка, най-некадърният барабанист на света, е един от най-умните гепачи – продаваше “министерски кресла”, а сега, когато далаверата спира, се е прицелил в евродепутатски имунитет.***Валери си остана само с една-единствена едра далавера, и е бесен - оградката с Турция за 200 милиона, а от остатъчните 50 е трябвало да “върне ” на Еднокнижния поне 30 от тях (не ми се мисли дори за делкането при паспортите). Докато Шкембето е осигурил и правнуците. Who’s smarter now, motherfucker?***Хайде да си оправим горчивия вкус в устата: епикурейците. Те не са хедонисти, просто им е излязло “лошо” име. Целта в живота, според Епикур, е да не се страхуваш от смъртта. Наред с което, да си наясно, че всички ние – и Епикур, и Гошката от Плевен, и Тита от Силистра, и вие – сте съставени от неразрушими атоми. Когато всички ние умрем (дори и Тита, да не дава Господ), тези атоми се разпръсват в познатата Вселена, и ние някак се отърваваме от земната си обвивка. Ерго, смъртта не е нещо плашещо и оттам – епикурейското е да се концентрираме върху радостта от живота, а не върху “задгробния”му вариант (оттук и бясната християнска концепция още във Византия, че епикурейците са най-неприятните езичници). Епикур, който по принцип се държи като петия член на “Мотли Кру”, отива и по-далеч: той поставя под въпрос самото съществуване на боговете. Ерго, неслучайно епикурейството и досега е “табу” хем в християнството, хем в исляма; единственият проблем е, че това е чудовищна, ала забавна ерес. Разбира се, Епикур е далеч по-дълбок от тези шеги: той например смятал, че два от най-големите източници на страха са религията (пантеистична, разбира се) и ужасът от смъртта, които според него са свързани, щот древногръцката “религия” поощрявала схващането, че мъртвите са нещастни. Всичко това става още по-ясно когато си дадем сметка, че Епикур е вид материалист, а не детерминист.***Родната власт в момента: като си тъп и не си чел, резултатът е, че сам се набутваш от криза в криза. Но пак Дънинг-Кругър: понеже си тъп, няма как да съзнаваш, че си тъп, и няма как го избегнеш.***Епикур, за разлика от Демокрит, не вярва, че атомите се управляват от естествените закони. Той отрича “необходимостта” да съществуваш, и смята дъха и вятъра за различни като субстанция от въздуха; той е и единственият, който разказва приемливо за смъртта. Защо? Защото след смъртта душата се разгражда и нейните атоми, които, разбира се, се запазват, вече не са способни на усещане, защото вече не са свързани с тялото. Ерго: смъртта не значи нищо за нас, тъй като онова, което го няма, не усеща нищо; а онова, което не усеща нищо, не значи нищо.***Фандъкова, която досъсипа родния ми град, нямало да се кандидатира – Еднокнижния вече бил решил да сложи бароковата Лили там. Но който и да е кандидат на ГЕРБ след година, истината е една – тази община е презвета от орлиновците на ГЕРБ. Те не само крадат половината от ремонтите, от които се възмущавате – те крадат много повече. София е витрината на цялата ГЕРБ-кражба; щото, като ви се говори за кражбите от “воден цикъл” на ДПС, не го виждате. То е под земята и не се вижда.***Епикур впрочем би се харесал на повечето българи (стига да имаха и капчица образование), които не вярват в нищо, освен в кебапчетата и божествената съдност: според Епикур боговете са почти същите рационални хедонисти като нас, които се въздържат от обществен живот, но пък винаги имат мнение. Те водят блажен живот, отдавайки се на изкушенията. (Но: Епикур ненавижда врачуването, поличбите и другите подобни занимания, следователно, в крайна сметка, би бил остракиран от днешното ФБ-общество.)***В този смисъл Епикур е първият либерал (и не го харесвам, щот към бърк-ов консерватор): нямаме каквото и да е основание за какъвто и да било страх, че бихме си навлекли гнева на боговете, или че бихме страдали в Хадес след смъртта. Макар и подвластни на природата, ние все пак притежаваме свободна воля и в определени граници сме господари на собствената си съдба (постмодернизъм, anyone?). Не бихме могли да избегнем смъртта, но тя, разбрана правилно, не е сама по себе си зло (неоконсерватизъм, anyone?).***Накратко, ако живеем благоразумно според нормите на Епикур, вероятно ще успеем да постигнем известна степен на освободеност от страданието на самия живот. Това е доста умерено учение, противно на лошия имидж на Епикур (който сякаш се е разцепвал с древногръцки плеймейтки); изключително човечно учение, и като цяло потресено от човешкото страдание.***Можем ли да бъдем “десни”, създавайки предимно условия за частна работна инициатива, но и в същото време да се грижим за “болните в стадото”? Можем. Но да не го бъркаме със социална система, от която се възползват мързеливите, непредприемчивите и опрделени групи. Например цигански.***Не “карлизъм” или “мауризъм”, а социален стандарт на държавата на всеобщото благоденствие.***“По-малко държава” не означава изместване на държавата: означава идея още от Робер Шуман, че държавата служи на бизнес-инициативата, която създава благата, а не ги разпределя – централизирано.***И още нещо, може би най-важното: държавата се грижи за трансцендентно обоснованата неприкосновеност на личността.***Ориентирана към общото благо, чрез включването на по-слабите.***Държавата, извинете, би трябвало да е още по-просто нещо: тя трябва да помири авторитета и свободата, традицията и прогреса, закона и личната отговорност на всеки човек. Уви, държавата на Борисов се държи като abbès democrats и тяхната лаицистка република – тайно краде от всички, които “приобщава”. Помислете.***Революцията трябва да тръгне от София, на местните избори другата есен – само София не е под феодалния гербаджийско-бесепарско-депесарски ботуш. Хората тук вече се задушават от този “управленски модел” – най-крадливото на най-крадливото. Отговорът не е в опозицията - нито в БСП, нито дори в Демократична България. Отговорът се корени в независим кандидат, който да разрине това столично гюбре.***Have a quiet think about that.Още на ", "date": "2018.11.02", "title": "LII: Епикур и мръсните копелета"}
{"url": "https://offnews.bg/temida/sadat-reshava-da-osvobodi-li-ivancheva-ot-aresta-691152.html", "text": "В петък ще стане ясно дали бившата кметица на район \"Младост\" в София - Десислава Иванчева, и заместничката ѝ Биляна Петрова ще бъдат освободени от ареста с мярка за неотклонение \"домашен арест\".В средата на октомври съдът реши, че може да ги пусна под домашен арест, но прокуратурата протестира решението. Иванчева и Петрова бяха арестувани показно в центъра на София през април с белязани пари. Те са обвинени в искане на подкуп от строителен предприемач, за да предвижат преписката му за строеж. Защитниците на Иванчева обявиха във фейсбук: Предвид хода на процеса досега, имаме достатъчно основания да смятаме, че публично неизвестният състав на Апелативния спецсъд ще отхвърли решението на съдия Иво Хинов за промяна на мярката. Ако това действително се случи, ви призоваваме да излезете с нас на гневен протест пред Съдебната палата в 18:00 часа днес. В този час и на същото място бившият пиар специалист на р-н Младост д-р Петър Кърджилов и Диана Йорданова от Младост ще започнат гладна стачка, докато мярката на Иванчева и Петрова не бъде променена според решението на съдия Иво Хинов.", "date": "2018.11.02", "title": "Съдът решава да освободи ли Иванчева от ареста"}
{"url": "https://offnews.bg/politika/chetiristranna-sreshta-na-visoko-ravnishte-mezhdu-balgaria-gartcia-r-691150.html", "text": "Министър-председателят Бойко Борисов е домакин на Четиристранната среща на високо равнище между България, Гърция, Румъния и Сърбия.Форумът се провежда в резиденция „Евксиноград\" във Варна. Премиерите Борисов, Ципрас и Дънчила и сръбският президент Вучич ще обсъдят развитието на съвместните инфраструктурни проекти и задълбочаването на регионалната стабилност, съобщава БНТ.По-късно четиримата лидери ще проведат работен обяд, в който ще участва и израелският премиер Бенямин Нетаняху.Срещата е свързана с желанието на Балканите да бъдат все по-развиващи се и проспериращи страни, . Точно в сферите, в които Израел е водещ, а България и Балканите имат възможности, могат да се развиват високите технологии. Българите са изключително силни в природните науки, математическите науки, програмирането, каза още той.", "date": "2018.11.02", "title": "Четиристранна среща на високо равнище между България, Гърция, Румъния и Сърбия"}
{"url": "https://offnews.bg/futbol/mari-stoilov-urezhda-stamen-belchev-v-kazahstan-691155.html", "text": "Доскорошният треньор на ЦСКА Стамен Белчев очаква назначение през зимата. Вариант пред него е да продължи кариерата си в чужбина.Една от опциите пред хасковлията е казахстански отбор, пише “Тема спорт”. Той е близък приятел със Станимир Стоилов, който е доста влиятелен в бившата съветска република благодарение на престоя си в Астана (2014-2018 г.).От началото на годината пък Мъри е национален селекционер на Казахстан, като под негово ръководство отборът има 3 победи, 2 равенства и 2 загуби в 7 мача. Тимът завърши 1:1 като гост на Андора за Лигата на нациите, а загуби от България с 1:2 в контролна среща на 26 март.Друг вариант пред Белчев е Стоилов да го вземе като свой помощник. Говори се, че към Мъри интерес проявявят клубове от Русия и не е изключено той да покани Стамен за свой асистент. Белчев вече е бил в щаба на съгражданина си - в Ботев (Пловдив) в периода 2013-2014 г.", "date": "2018.11.02", "title": "Мъри Стоилов урежда Стамен Белчев в Казахстан"}
{"url": "https://offnews.bg/bojni/india-otkaza-vizi-na-boksiorkite-ni-691158.html", "text": "Визови проблеми може да забавят отпътуването на българския национален отбор по бокс за световното първенство за жени в Ню Делхи (Инд, 15-24 ноември).От поисканите общо 13 визи за цялата ни делегация домакините са дали разрешение за влизане в страната само на две от състезателките. Това съобщи генералният секретар на федерацията (БФБ) Светослав Сапунджиев.Той добави, че се надява проблемът да бъде разрешен днес със съдействието на индийското посолство в София, за да може тимът ни да замине по план утре (3 ноември). \"Ако закъснеят с издаването на визи, ще трябва да променяме полетите и момичетата ще имат по-малко дни за аклиматизация\", посочи Сапунджиев.На световното България трябва да бъде представена от шест състезателки: Севда Асенова (кат. 48 кг), Габриела Димитрова (51 кг), Стойка Петрова (54 кг), Станимира Петрова (57 кг), Деница Елисеева (60 кг) и Мелис Йонузова (64 кг). Старши треньор е Фикрет Ереджебов с помощници Петър Лесов и Младен Сталев.", "date": "2018.11.02", "title": "Индия отказа визи на боксьорките ни"}
{"url": "https://offnews.bg/obshtestvo/oblachno-no-toplo-shte-bade-vremeto-v-petak-691148.html", "text": "В петък над страната ще преобладава облачно, а в равнините и котловините и мъгливо време. На отделни места ще превали слаб дъжд.Временно подобрение на видимостта ще настъпва в следобедните часове. Ще духа слаб до умерен вятър от изток-североизток.Максималните температури ще са между 19° и 24°, в София - около 22°.По Черноморието ще преобладава облачно и мъгливо време, като временно подобрение на видимостта ще настъпва в следобедните часове. Ще духа до умерен вятър от изток-североизток. Максимални температури на въздуха и морската вода – 17-18°. Вълнение на морето 1-2 бала.В планините ще има значителна облачност, но без съществени валежи. Ще духа слаб до умерен югоизточен вятър. Максималната температура на височина 1200 метра около 19°, на 2000 метра – около 13°.", "date": "2018.11.02", "title": "Облачно, но топло ще бъде времето в петък"}
{"url": "https://offnews.bg/obshtestvo/politciata-zasilva-ohranata-na-pametnika-na-savetskata-armia-sreshtu-p-691154.html", "text": "МВР е предприело мерки за засилена охрана на района около паметника на съветската армия в София, за да го опази от посегателства.Това става ясно от  на  на въпрос на депутатите от БСП Христо Проданов и Георги Свиленски.Двамата са били провокирани от , при която той осъмна с нов призив да бъде демонтиран. Двамата червени депутати се интересуват докъде е стигнало разследването на случая и какви мерки са предприети \"за недопускане в бъдеще на подобни посегателства\".В отговор вътрешният министър успокоява депутатите, че са предприети необходимите мерки \"за недопускане на посегателства над паметника, както и за бързото разкриване на евентуални извършители\".Една от мерките е ежедневни патрули в района с възможност за назначаване на пеши патрул, за да се осигури засилено полицейско присъствие. Патрулните полицаи са инструктирани да извършват ежедневно наблюдение и проверка на \"лица от рискови групи и със съмнително поведение в близост до обекта\". На полицаите е акцентирано да обръщат повече внимание и на хора с \"нетипично поведение и реакции\", които често се разхождат около паметника, \"оглеждат\" охранителните камери в района, снимат паметника и района около него и провокират инциденти. Според анализа на полицията този с действията си такива хора могат да разкрият методите на охрана на района.Камерите на СДВР и Столичната община в парка около паметника вече са настроени в режим на денонощно наблюдение и са дадени предписания на охранителите от фирма \"Егида\" да бъдат по-бдителни.По отношение на разследването на последното боядисване на паметника, Маринов обяснява, че на 9 септември полицаи са установили, че надписът от северната страна на паметника е залят с бяла боя, а на най-горното стъпало е разлята черна течност. Един месец по-късно - на 7 октомври около обяд, полицията е получила сигнал за това, че неизвестни лица поставят предмети върху паметника. На място полицаите установили двама американски граждани, които се снимали пред паметника с вестник, който се издава в щата Флорида. Те обяснили, че се снимат с този вестник при посещения на забележителности в различни страни.", "date": "2018.11.02", "title": "Полицията засилва охраната на паметника на съветската армия срещу посегателства"}
{"url": "https://offnews.bg/112/kola-se-zabi-v-pavilion-na-lafka-v-sofia-snimki-691156.html", "text": "Кола се заби в павилион на бул. 'Мария Луиза' в София. Снимки от инцидента бяха публикувани във Фейсбук страницата . \"На бул. \"Мария Луиза\" тази сутрин. Явно недоволен клиент на Lafka\", написа единият от авторите на снимките тази сутрин.За момента няма информация за пострадали.", "date": "2018.11.02", "title": "Кола се заби в павилион на Lafka в София (снимки)"}
{"url": "https://offnews.bg/temida/desislava-ivancheva-ostava-v-aresta-691162.html", "text": "Апелативният специализиран съд не пусна от ареста бившите кмет на Младост Десислава Иванчева и зам.-кмет Биляна Петрова. Отказана е промяна на мярката, съобщи съдия Иво Хинов в началото на днешното заседание по делото. Иванчева и Петрова, както и бившият кмет на район \"Младост\" Петко Дюлгеров, са подсъдими за взимане на подкуп общо 70 хил. евро от строителния предприемач Александър Ваклин. На 18 октомври специализираният съд пусна под домашен арест двете жени, но прокуратурата протестира. \"Касае се за поведение на подсъдимите, демонстриращо поставяне над закона и безнаказаност, разкриващо нежелание за съобразяване с установения правов ред, склонност към извършване на действия за препятстване на правосъдието и навреждане на лица, позволили си да изнесат компрометираща ги информация. Ето защо необходимостта от задържане за нито една от двете подсъдими не е отпаднала, а избраната от СНС по-лека алтернатива „домашен арест“ не е в състояние напълно да обезпечи неутрализирането на обсъждания риск, особено при положение, че събирането на доказателства не е приключило, мотивира се Апелативния съд. Решението му е окончателно и не подлежи на обжалване. Защитниците на Иванчева обявиха във фейсбук протест тази вечер пред Съдебната палата от 18 часа. В този час и на същото място бившият пиар специалист на р-н Младост д-р Петър Кърджилов и Диана Йорданова от Младост ще започнат гладна стачка, докато мярката на Иванчева и Петрова не бъде променена според решението на съдия Иво Хинов. ", "date": "2018.11.02", "title": "Десислава Иванчева остава в ареста"}
{"url": "https://offnews.bg/obshtestvo/polovin-burgas-ostana-bez-tok-spriaha-i-svetofarite-691166.html", "text": "Голяма част от Бургас остана без електрозахранване заради авария в подстанция „Славейков“ на Електроенергийния системен оператор (ЕСО).Аварията е станала днес и е причинила прекъсване в електрозахранването за клиентите в някои райони града, става ясно от съобщение на оператора. Специалистите на Електроразпределение Юг oт диспечерския център за управление на мрежата оказват пълно съдействие на ЕСО с цел по-бързото възстановяване на електроснабдяването.Ток няма в жилищните комплекси „Лазур“, „Славейков“, „Братя Миладинови“, „Зорница“ и „Изгрев“, както и частично в Сарафово. Някои от възловите кръстовища в града останаха без светофари. Оживените кръстовища се регулират от полицаи. ", "date": "2018.11.02", "title": "Половин Бургас остана без ток, спряха и светофарите"}
{"url": "https://offnews.bg/obshtestvo/britanskite-sotcialni-sluzhbi-ni-varnaha-balgarsko-bebe-na-8-mesetca-691164.html", "text": "8-месечно българско бебе, изоставено във Великобритания, бе докарано снощи до София със самолет. Детето посрещнаха на летище \"София\" председателят на Държавната агенция за закрила на детето (ДАЗД) д-р Елеонора Лилова, служители в дирекция \"Социално подпомагане\" и приемната майка на момиченцето.С бебето пътуваха представители на британските социални служби, които са проследявали какви грижи се полагат за него до предаването му у нас.Те донесоха и любимите играчки и одеялце на детето, храната, с която е свикнало, както и книга, в която е описано здравословното му състояние и направените имунизации. Подариха и детска количка за момиченцето на приемната майка.ДАЗД работи по случая от месец март 2018 г. след получена информация от посолството на Република България в Лондон за изоставено бебе от българска гражданка, уточнява пресцентърът на агенцията. След проучване се установява, че нито майката, нито близките ѝ желаят детето. Затова първоначално то е настанено в приемно семейство във Великобритания, а след решение на съд там детето се завръща в България и настанено в приемно семейство.Предстои момиченцето да бъде вписано в регистъра за осиновяване в страната ни.Момиченцето е третото дете, за което приемната майка ще се грижи заедно със съпруга си. Предишните две вече са осиновени.", "date": "2018.11.02", "title": "Британските социални служби ни върнаха българско бебе на 8 месеца, изоставено на Острова"}
{"url": "https://offnews.bg/medii/standart-spira-kato-vsekidnevnik-obiasni-che-ne-stava-bez-da-si-na-691165.html", "text": "Вестник Стандарт спира да се печата ежедневно и става седмичник. Така изданието ще допълни списъка на утвърдени всекидневници, които изчезват от вестникарските сергии. През последните години спряха да се печатат вестниците Преса, Новинар, Класа и други издания.За спирането на Стандарт като всекидневник се разбра от редакционна статия в днешния брой, който е последният на изданието в досегашния му вид. В нея от екипа уточняват, че вестникът с 26-годишна история ще съсредоточи усилията си като онлайн издание, което ще работи 24 часа в денонощието.През последните години Стандарт изпитваше хронични финансови проблеми и заплатите на журналистите се бавеха в продължение на много месеци. За последно вестникът се правеше от съвсем малък екип.От изданието твърдят и че спират, тъй като не са медия на хранилка.В позицията на вестника има и други директни критики, че всекидневниците, които излизат на пазара са зависими от силните на деня.И още в от същото:", "date": "2018.11.02", "title": "Стандарт спира като всекидневник, обясни, че не става, без да си на хранилка"}
{"url": "https://offnews.bg/politika/nov-bojkot-na-bsp-i-dps-v-parlamenta-provali-zasedanieto-691163.html", "text": "Мнозинството в парламента отново не събра кворум, за да започне работа. Днешното заседание на депутатите отново е провали.БСП и ДПС пак бойкотираха регистрацията в началото на заседанието. Двете формации са готови да не участват в събирането на кворума, докато вицепремиерът Валери Симеонов не подаде оставка заради думите му за “кресливи жени” с “уж болни деца” по адрес на протестиращите майки на деца с увреждания.\"Ако Валери Симеонов не подаде оставка, очевидно ще трябва да подаде оставка Бойко Борисов\", каза днес депутатът от левицата Румен Гечев.От ДПС пък подчертаха, че искат оставката не на едни, а на двама вицепремиери. \"Разбирам вашия интерес към нас. Сигурно е свързан с нашето условие към министър-председателя да отстрани вицепремиера Валери Симеонов. Мисля, че и господин Симеонов, и господин Каракачанов като нови депутати ще осигурят кворума\", каза Хамид Хамид. Председателят на правната комисия Данаил Кирилов обяви, че на БСП и ДПС трябва да бъдат наложени наказания заради решението им да не се регистрират. Той обвини и колегите му от \"Атака\", че ги е нямало. Справка за регистрираните депутати при последния опит показва, че от 8 народни представители на \"Атака\", в залата ги е нямало само трима - Волен Сидеров, Миглена Александрова и Маргарита Николова. От \"Обединените патриоти\" са се регистрирали 19 от общо 28, а от ГЕРБ - 87 от общо 95. При регистрацията в залата е имало и 8 от общо 12 депутати на \"Воля\".Независимият депутат Спас Панчев, който в сряда спаси заседанието, се е регистрирал и днес. До юни той беше народен представител от левицата, но след това формацията му напусна коалицията на БСП и той излезе от парламентарната група на социалистите. \"Ние сме доказали, че можем да се организираме, за да осигурим мнозинството в парламента, респективно кворума. На следващото заседание ще имаме оптимална организация. Няма да има хора, които да боледуват, няма да има хора, които да са командировани\", каза той.\"Обединените патриоти\" пък обявиха, че целта на бойкотирането била разруха. \"БСП и ДПС ще продължат по същия начин, но мисля, че през това време хората, които отсъстват, ще дойдат и ще си бъдат на местата\", каза Валентин Касабов.При първия опит за събирането на кворум се регистрираха само 110 народни представители, при втория бяха 114, а при третия -115. Според правилника за работа на парламента заседанието може да започне, само ако се регистрират повече от половината народни представители, които общо са 240. Следващото заседание на депутатите ще бъде извънредно и ще се проведе във вторник. На него народните представители ще разгледат на първо четене държавния бюджет за догодина. От БСП и ДПС не казват дали тогава ще се регистрират.", "date": "2018.11.02", "title": "Нов бойкот на БСП и ДПС в парламента провали заседанието"}
{"url": "https://offnews.bg/politika/karakachanov-e-v-osnovata-na-prodazhbata-na-grazhdanstvo-tvardi-katia-691159.html", "text": "Имам доказателства, че ВМРО и Красимир Каракачанов се издържат от продажба на българско гражданство.Това обяви в интервю за bTV Катя Матева, бивш директор на отдел „Българско гражданство” в Министерството на правосъдието.Матева каза, че няма да оповести в ефир доказателствата и уточни, че не е давала съгласие да се оповестяват сигналите до ДАНС, които е подала през 2016 г.Тя е освободена от поста в края на септември 2017 г. Уволнена е дисциплинарно, но не знае какви са мотивите, не е била извикана да дава обяснения, не е привлечена и към наказателна отговорност.На обвинението на военния министър и лидер на ВМРО Красимир Каракачанов, че е водила антибългарска политика като е давала предимство на турски граждани пред тези от Македония тя отговори, че е спазвала закона. Отрича да има някаква връзка с ДПС.В своя защита тя цитира и данни за 15-годишен период – от 2011 г. до 2016 г. – 1200 души от Турция са получили българско гражданство срещу 70 000 от Македония, и 31 хил. от Молдова.Арестите в Агенцията за българите зад граница Матева определи като нещо, което рано или късно е трябвало да се случи. По думите й практиката за подкупи за получаване на гражданство е добре известна.Тя се оплака от „брутални действия” срещу нея, откакто Каракачанов е силов министър. В момента не работи.", "date": "2018.11.02", "title": "Каракачанов е в основата на продажбата на гражданство, твърди Катя Матева"}
{"url": "https://offnews.bg/analizi-i-komentari/barometar-izbiratelite-se-boiat-valeri-simeonov-da-ne-sabori-kabineta-691169.html", "text": "Серията политически атаки срещу управляващите втвърдяват електората на ГЕРБ и Обединени патриоти.Атаките по повод жестокото убийство на журналистката в Русе, които се оказаха неоснователни, и заплахата отляво към статуквото на управление явно мобилизират електората на най-голямата партия в управляващата коалиция. От друга страна ултиматумът на ДПС - или оставка на вицепремиера Валери Симеонов, или бутане на правителството, пък видимо действа мобилизиращо за гласуващите за ОП, тъй като главният им движещ мотив е изолирането на Движението от властта. Това показва проучване чрез телефонно интервю, проведено от „Барометър България“ сред 848 пълнолетни български граждани от 30 октомври - 1 ноември. Опозицията в лицето на БСП явно не черпи докрай от броженията в управляващата коалиция и нагласите на избирателите да подкрепят левицата бележат дори лек спад. Социалистите по-скоро втвърдяват докрай ядрото на привържениците си, но посланията им – често свързани с политически скандали, не успяват да привлекат допълнителна подкрепа от периферията.Подобен факт си проличава и при подкрепата за ДПС, но електоратът на Движението винаги е притежавал тази специфика – да гласува монолитно и то не заради припознаване на цели или платформи, а понякога по чисто етническа и икономическа зависимост. Предстоящият евровотСъбитията в обществения живот на страната в последните няколко месеца очертават все по-голямото разделение в политическите възгледи на българите. Очевидно скандалите, с които партиите се опитват да печелят привърженици, не допринасят за по-голямата им електорална тежест, а натягат партийните ядра и разделят обществото.Със сигурност влияние върху намеренията на българските граждани да гласуват на изборите за евродепутати оказва и политиката на ЕС в посока на санкции към държави, които се противопоставят на твърде и либералната политика на Съюза по отношение на мигрантите и бежанците.Като цяло българският избирател гледа на изборите за Европейски парламент през призмата на вътрешнополитическите събития в държавата.Това показват резултатите от телефонно интервю, проведено от „Барометър България“ сред 848 пълнолетни български граждани в периода 30 октомври - 1 ноември 2018 г.На въпрос „Ако изборите за евродепутати се провеждат днес, за коя политическа сила бихте гласували?“ 35,1% отговарят за ГЕРБ при 35,3% през юли, 25,7% - БСП (28,9% през юли), 17,2% за Обединени патриоти (17,8% през юли), 12,1% - ДПС (15,2% през юли). За други биха гласували 4,5%, а 5,4% не са решили за коя партия да гласуват.Доверие в работата на Борисов и вицепремиерите В края на октомври работата на Министерски съвет е одобрявана от 41% от българските граждани спрямо 44% през юли, а одобрението към Бойко Борисов е 37% спрямо 39% преди три месеца. Външният министър и заместник министър-председател Екатерина Захариева остава извън политическата буря покрай смяната на министри и съпътстващите скандали и запазва 24% одобрение от анкетираните.При вицепремиера Валери Симеонов се отбелязва спад в одобрението - 11% от участниците в проучването посочват, че му се доверяват (през юли 13% са одобрявали дейността му). Явно често непремерените изказвания на Симеонов допринасят за това. Българските избиратели вероятно му държат сметка за стабилността на кабинета и се опасяват от нови скандали, които биха довели до падане на управлението и предсрочни избори.Томислав Дончев също търпи негативи, макар и да не е пряко замесен в отминалите събития, като одобрението към него сега е 28%, при 30% през юли. Това вероятно се дължи в забавянето на реализирането на т.нар. електронно управление, чието въвеждане е в неговия ресор като вицепремиер.Рейтингът си запазва Красимир Каракачанов с 36% одобрение. Явно с умерената си позиция на балансьор той се припознава от положително от избирателите като гарант за стабилност в малката, а от там и в цялата управляваща коалиция. Одобрението към него се обяснява и с личния му резултат на последните президентски избори, на които получи подкрепата на близо 600 хиляди българи, твърдят от Барометър България.  ", "date": "2018.11.02", "title": "Барометър: Избирателите се боят Валери Симеонов да не събори кабинета"}
{"url": "https://offnews.bg/politika/borisov-i-netaniahu-na-rabotna-zakuska-v-evksinograd-691160.html", "text": "Министър-председателят Бойко Борисов и израелският премиер Бенямин Нетаняху проведоха работна закуска в резиденция „Евксиноград\", където по-късно днес ще започне Четиристранната среща на високо равнище между България, Гърция, Румъния и Сърбия. Премиерът Борисов изрази увереност, че участието на министър-председателя Нетаняху в деня на форума ще се отрази положително не само върху двустранното ни сътрудничество, но ще допринесе за развитието на отношенията на Израел с останалите участници в четиристраната среща, както и за развитие на отношенията между Израел и ЕС.Според премиера Борисов е налице отлична възможност да се проведе задълбочен диалог, който е в интерес на целите на многостранната среща - укрепване на регионалната сигурност и стабилност, постигане на свързаност и ускорено икономическо развитие, осигуряване на необходимите енергийни ресурси, привличане на повече директни чуждестранни инвестиции и чужди туристи. Министър-председателят Борисов изрази удовлетворение, че приятелските отношения между България и Държавата Израел, които по думите му отдавна са придобили характер на стратегическо партньорство, продължават да се развиват възходящо.", "date": "2018.11.02", "title": "Борисов и Нетаняху на работна закуска в Евксиноград"}
{"url": "https://offnews.bg/obshtestvo/basejnite-v-bivshata-tcentralna-bania-stavat-zali-za-izkustvo-691186.html", "text": "Басейните в бившата Централна баня в София ще станат зали за кино, изложби, музика и други културни и обществени събития. Два вътрешни двора пък ще се превърнат в централна зала, в средата на която ще е минералният извор. Това казаха днес на представянето на идейния проект заместник-кметът на София Тодор Чобанов иарх. Станислав Константинов, цитирани от БТА. Женският басейн става музикална зала с около 150 места, а мъжкият - театрална, с близо 250 места, при разширяването на Музея на София.В подземието на сградата има геотермалната станция, с нея се отоплява завършената вече част от музея. Използва се половината от дебита на минералната вода, с останалите 6 л/сек. ще се топли новата част след реставрирането. За строителните работи ще са нужни около 10 млн. лв. Допълнителна сума ще е необходима за високотехнологичното оборудване на новите зали и другите помещения - реставраторски ателиета, хранилища за 120-те хиляди експоната от фондовете на музея и други. Голяма част от експонатите ще станат достъпни за публиката след разширяването - изложбената площ ще се удвои, предвижда проектът.Докладът е внесен в Столичния общински съвет. ", "date": "2018.11.02", "title": "Басейните в бившата Централна баня стават зали за изкуство"}
{"url": "https://offnews.bg/ikonomika/bdzh-prodalzhavat-da-zatavat-no-srednata-zaplata-veche-e-1036-leva-691184.html", "text": "1036 лева е средната работна заплата на работещите в БДЖ-Пътнически превози за първите девет месеца на годината. Това е със 138 лева повече, отколкото през същия период на миналата година, показва финансовият отчет на компанията, публикуван на сайта на Министерството на финансите.Излиза, че само за една година възнагражденията в националния жп превозвач са били увеличени с внушителните 15,37%. В компанията са вдигнати както заплатите, така и всевъзможни бонуси за извънреден труд, премии, за нощен труд, за ползване на домашен отпуск, за служебен и ученически отпуск, за работа на официален празник и за други допълнителни възнаграждения. За първите девет месеца разходите за работни заплати в пътническата компания възлизат на шокиращите 54,424 милиона лева. Това е с 6,215 милиона лева повече, отколкото за същия период на 2017 г.Безумното в случая е, че приходите от продажба на билети за влаковете са едва 40,874 милиона лева или с почти 14 милиона лева по-ниски само от разхода за заплати.На практика фалиралият жп превозвач се крепи на практика единствено на парите на българските данъкоплатци. За първите 9 месеца БДЖ-Пътнически превози са получили 131,250 милиона лева от бюджета по договора с държавата за осигуряване на обществен превоз. От данните излиза, че на 1 лев собствен приход жп компанията получава над 3 лева субсидия, което вероятно е европейски антирекорд по всички показатели за неефективност.", "date": "2018.11.02", "title": "БДЖ продължават да затъват, но средната заплата вече е 1036 лева"}
{"url": "https://offnews.bg/politika/ninova-samo-bsp-se-spasi-ot-smartonosnata-pregradka-na-gerb-691161.html", "text": "Която партия се е докоснала до ГЕРБ, е приключила със своето политическо бъдеще. Припомням ви РЗС, БДЦ, АБВ, „Реформаторите“ и сега „Патриотите“. Гордея се с вас, че само БСП отказа тази смъртоносна прегръдка. Благодаря ви,че останахме верни на идеите си и на онзи един милион българи, които ни избраха като алтернатива на ГЕРБ.Това заяви на среща с партийния актив и граждани от район „Оборище“ лидерът на БСП Корнелия Нинова. С нея бяха и народните представители от ПГ на „БСП за България“ Георги Свиленски, Иван Ченчев и Таско Ерменков.„Срещаме се в изключително напрегнат момент за България- на правителствена криза и политическа нестабилност. Сигурно сме единствената държава, в която двама вицепремиери са заплашили, че ще се самоубият. Валери Симеонов, че ще се хвърли от моста на Бургас с релса на врата, а Красимир Каракачанов, като по-воевода, че ще се застреля на площада. Уви, патриотите са готови да си дадат живота, но не в борбата за свобода, а в борбата за корупция“, каза пред събралите се Нинова.„Днес въпросът вече не е какво ще правят ГЕРБ, а какво ще правим след режима „Борисов“.Той безспорно си отива. Голямото предизвикателство пред нас и българите е какво ще се случва оттук нататък“, каза още лидерът на левицата. Тя добави, че БСП си е поставила амбициозна цел с проекта „Визия за България“. По думите й той не е съвършен, но е отворен към всеки българин, който иска да помогне за пробуждането на националната енергия. Според нея основните задачи в момента са предотвратяването на демографската катастрофа и изчезването ни като народ, нация- с добро здравеопазване и добро образование. Тя добави, че това може да стане със силна икономика и производство. Корнелия Нинова обясни, че народните представители на ПГ на „БСП за България“ са се срещнали с хората дори от най-малките населени места. „Ако в началото идваха основно хора от партийните структури, сега са изключително много, включително и активни членове на нашият опонент ГЕРБ\", каза Нинова. Председателят на левицата информира, че проектът е представен пред европейските посланици, посланика на САЩ, на Русия, а днес и пред посланика на Китай, както и пред президента Румен Радев и неговия екип.„Много честно си казваме в този документ, че всички партии, управлявали през годините на прехода, сме допуснали грешки. Имаме конгресно решение, в което се казват и грешките на БСП. Желанието ни с „Визия за България“ е, признавайки това, да сложим край на прехода и да се опитаме да съберем национална енергия за друг модел на развитие. Да обединим колкото може повече българи за няколко национални приоритета. И който и да управлява, да ги следва. На първо място, ще трябва да възстановим основополагащите принципи на правовата държава и социалната държава – гарантирани в Конституцията, да възстановим истинското действие на държавните институции. ГЕРБ ги разгради. Неолибералният модел извади държавата от всички сектори на обществения живот, като делегира правата й на частни структури, олигарси и корпорации\"-категорична беше Корнелия Нинова. Ще възстановим ролята на държавата,така както вече направиха редица европейски държави.Лидерът на БСП представи съдържанието на „Визия за България“ пред събралите се, като обърна внимание на заложените политики в здравеопазването, образованието и националната сигурност. Депутатите представиха новия модел на данъчна политика с прогресивен данък, диференцирана ставка на ДДС за лекарства и хляб,семейно подоходно облагане и данък дивидент.По време на срещата Корнелия Нинова връчи членски карти на млади хора, които са решили да влязат в БСП.", "date": "2018.11.02", "title": "Нинова: Само БСП се спаси от смъртоносната прегръдка на ГЕРБ"}
{"url": "https://offnews.bg/temida/rabotnik-zagina-sled-srutvane-na-stena-691193.html", "text": "Строителен работник е загинал, след като върху него е паднала стена от ремонтирана сграда в Провадия. Това съобщиха от пресцентъра на Апелативна прокуратура - Варна.Под надзора и ръководството на Окръжната прокуратура във Варна е образувано досъдебно производство за причиняване смъртта на работник при ремонтни работи на сграда в град Провадия.Днес следобед стена от ремонтираната сграда пада и затрупва строителен работник на обекта. Мъжът е загинал. Двама от колегите му са успели да избягат и да се спасят.В момента се извършва оглед на местопроизшествието от следовател от Окръжния следствен отдел при Окръжната прокуратура – Варна. Продължават действията по разследването, които трябва да установят причините и обстоятелствата за тежката трудова злополука.", "date": "2018.11.02", "title": "Работник загина след срутване на стена"}
{"url": "https://offnews.bg/kultura/d-r-toni-filipov-s-nagrada-za-nezavisima-zhurnalistika-691200.html", "text": "В Деня на народните будители, за пета поредна година, Портал \"Култура\" връчи наградите за принос в областта на литературата и хуманитаристиката. получи специалната награда на фондация \"Комунитас\" за \"личен принос към независимата журналистика\". Носител на голямата награда на Портал \"Култура\" е професор Климентина Иванова за „изключителния й принос в текстологията на старобългарската литература и гражданската ѝ позиция в отстояването на истината в трудни и смутни времена\".Първа награда в категория \"Проза\" получи Милен Русков за романа \"Чамкория\", заради \"неподражаемото езиково майсторство, с което възстановява епохата на 20-те години на ХХ век през очите на главния си герой Славе Желязков, показвайки как дори дребните житейски подробности се превръщат в убежище на достойнството\".Втора награда в същата категория е за Захари Карабашлиев и романа „Хавра“, заради „умението му да превърне романното повествование в разследване на настоящето, където факт и фантазия се сплитат в причудливо единство“.В категорията Хуманитаристика, първа награда получи книгата на Борислав Скочев \"Концлагерът Белене. 1949-1987\", която \"чрез анализа на концлагерната система от времето на комунизма очертава по нов начин полетата на съпротива и несъпротива срещу режима\".Антония Велкова-Гайдарджиева спечели втора награда в категорията за книгата \"Световете на литературата. Разговори със Светлозар Игов\", \"заради умението ѝ да превърне диалозите си с една от големите фигури в съвременното българско литературознание в разказ за литературата като преживян опит и биография на времето\".Рада Москова е носител специална награда за значимия ѝ принос в българската театрална и филмова драматургия и литературата за деца, както и заради документалната ѝ проза, посветена на \"негероите\" и травмите от миналия \"почти живот\".", "date": "2018.11.02", "title": "Д-р Тони Филипов с награда за независима журналистика"}
{"url": "https://offnews.bg/obshtestvo/opasni-bakterii-vav-vodata-na-strelcha-i-tri-sela-v-pazardzhishko-691189.html", "text": "Опасни бактерии са открити в питейната вода на град Стрелча и селата Дюлево, Свобода и Смилец в Пазарджишко.Става дума за колиформи и ешерихия коли. Влошените микробиологични показатели са следствие на падналите дъждове, съобщават от Регионалния здравен център, цитирани от БНР. Предприети са незабавни мерки за дезинфекция и промивка на водопроводните мрежи.До извършването на хигиенните мероприятия и вземането на контролни проби не е желателно да се ползва питейна вода в засегнатите райони.", "date": "2018.11.02", "title": "Опасни бактерии във водата на Стрелча и три села в Пазарджишко"}
{"url": "https://offnews.bg/obshtestvo/na-10-mesta-v-stolitcata-ostavat-bez-voda-dnes-691128.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на уличен водопровод на ул. „Христо Белчев“ налага спиране на водоподаването от 9:00 до 21:00 ч. на ул. „Хан Аспарух“ от бул. „Витоша“ до ул. „Ангел Кънчев“.Изграждане на водопроводно отклонение на ул. „Янко Сакъзов“ налага спиране на водоподаването от 9:00 до 18:00 ч. по бул. „Янко Сакъзов“ - от бул. „Васил Левски“ до ул. „ Кракра“.Във връзка с подмяна на сградно водопроводно отклонение на ул. „Св. Иван Рилски“ се налага спиране на водоподаването от 9:00 до 18:00 ч. на ул. „Св. Иван Рилски“ от бул. „Пенчо Славейков“ до ул. „Доспат“Заради подмяна на сградно водопроводно отклонение на ул. „Васил Левски“ в с. Яна, се налага спиране на водоподаването от 9:00 до 18:00 ч. на ул. „Васил Левски\", ул. „Миньорска\", ул. „Стефан Стамболов\", ул. „Райна Княгиня\". Монтаж на водомер на ул. „Дравски бой“ в жк „Надежда-2“ налага спиране на водоподаването от 9:00 до 17:00 ч. във висока зона на бл. 233, бл. 234 и бл. 235. Поради монтаж на водомер на бл. 635 в жк „Връбница-2“ се налага спиране на водоподаването от 9:00 до 17:00 ч. във висока зона на бл. 635, бл. 636 и бл. 637.Без вода във връзка с подмяна на сградно водопроводно отклонение на ул. „Отечество“ в с. Чепинци ще бъдат от 9:00 до 14:00 ч. в района на ул. „Отечество“ от ул. „Стара Планина“ до ул. „Реката“, ул. „Зора“ от ул. „Училищна“ до ул. „Отечество“.Подмяна на спирателен кран на ул. „Сергин Сердарски“ в с. Лозен налага спиране на водоподаването от 10:00 до 17:00 ч. на ул. „Сергин Сердарски“ между ул. „Могила“ и ул. „Съединение“, ул. „Рашовец“ между ул. „Сергин Сердарски“ и ул. „Роза“.Пак заради подмяна на сградно водопроводно отклонение - на ул. 182 във в.з. Американски колеж, се налага спиране на водоподаването от 10:00 до 17:00 ч. на ул. 182.Във връзка с монтаж на водомерен възел на ул. „Неделчо Бончев“, НПЗ Искър, се налага спиране на водоподаването от 9:30 до 17:30 ч. на клиентите на „Софийска вода” в района на ул. „Неделчо Бончев“ от ул. „Христо Топракчиев“ до бул. „Брюксел“.", "date": "2018.11.02", "title": "На 10 места в столицата остават без вода днес"}
{"url": "https://offnews.bg/nashite-avtori/za-ednoto-ime-691137.html", "text": "Стефан Брегов не издържа на напрежението. Защо се получи така и имаше ли действително някакво напрежение или бе само негова илюзия, породена от медиите – той си знае. Ние няма да навлизаме толкова дълбоко в онтологията на чувствата му. Ние само ще проследим неговия жизнен път от дивите Балкани до богатия и подреден Албион, ако мога да се изразя като футболен коментатор. Те тия коментатори ползват удивителни клишета като „коженото кълбо“, „зеленият правоъгълник“ и „майката природа“. Самият Стефан много ги обичаше и често ги ползваше. Изобщо, неговата мисъл течеше все в такива добре познати структури и там бе неговата сила. Той знаеше как да стане богат и успешен, защото бе прочел всичката литература за самоусъвършенстване на българския пазар.Само че тази литература обикновено се създава извън българските реалности и Стефан установи това на 34 години и половина. Вече му се бяха родили две деца, с жена си живееха под наем в ж. к. \"Слатина\" в добър голям апартамент в нова кооперация, трудеха се съвестно тя като графичен дизайнер, а той като технически администратор в чужда фирма и се справяха с живота. Приходите им в семейния бюджет достигаха дори три хиляди лева месечно. Двете им дечица, момиче и момче, посещаваха детска градина, което те героически си бяха извоювали, без да ползват връзки и подкупи. Ходеха на почивка и екскурзии през всички ваканции и официални почивни дни. Съпрузите Брегови се разбираха чудесно и нищо не помрачаваше битието им.Обаче шило в торба не стои. Предприемаческият дух на Стефан не му даваше мира. А как да започне свой бизнес в тази ориенталска и непредвидима обстановка? Че нали само за стартирането му щеше да потроши сума пари и нерви. Обсъждаха ситуацията с Нели почти всяка вечер. Можеха да продължат своето съществуване по същия тривиален и спокоен начин, да се впишат в обстановката и да се примирят с цялата кал и неразбория наоколо. Но един ден със сигурност щяха да съжаляват, че „не са си опитали късмета“. Изчакаха пролетта, купиха евтини самолетни билети, преброиха спестяванията си, щяха да им стигнат за три месеца, дори ако не работят през това време. И в края на май се обадиха по телефона на старите да им съобщят, че следващата седмица заминават.Без излишни сантименти и прощавания. Светът е малък. На три часа полет от своето село са. А и родителите им не бяха от онези мрънкащи българи. Подкрепяха ги изцяло. В „тази страна“ живот няма. Там някъде далече може да са цял живот чужденци, но децата им ще се впишат в средата. Голяма работа, че щели да забравят българския език. И че нямало да празнуват Деня на будителите и други подобни неясни дни. И не ставаше въпрос за пълен хладилник и нова кола. Те такива неща си имаха и в София. Става дума за цялостната им перспектива на развитие. Тук развитие е невъзможно. И от ден на ден става все по-зле. Клишета като на футболни коментатори. Селска държава с много чалготор и ненормалници по улиците. Да те е страх да си пуснеш детето навън. А там, в онези „бели страни“, всичко е уредено. И така нататък. Да не изброяваме сега.На края на втората седмица в Англия Стефан вече бе регистрирал фирма без никакви административни спънки. А в края на втория месец се чудеше защо не му върви бизнесът. На всички срещи ходеше безупречно облечен и говореше убедително на гладък английски. Потенциалните партньори му се усмихваха любезно, стисваха си ръцете с обещание за бъдещо сътрудничество. И дотам. Повече не се обаждаха. Каква можеше да е причината – недоумяваше Стефан. Последвалите събития се развиха почти като във филм. Ама от слабите филми. Щото решението, което взе, му хрумна някак в полусънено състояние една сутрин. Осени го на свежа глава. И трябваше да го реализира до края на деня.Оттам нататък нещата се преобърнаха. Потекоха реки от мед и масло. Добър ден, поздравяваше човекът на най-чист английски език и никой не можеше да заподозре нечистите му корени. Подаваше визитката си, на която с изящен шрифт бе изписано името му – Стивън Брейк, ако не ми вярвате, да ви го напиша и в оригинал – Stephen Brake. Нищо и никакви буквички са това, да им се не надяваш просто какви свойства имали. Вълшебни, казвам ви. Стивън Брейк обаче смени не само името си. Смени и мисленето си. Забрани у дома им да се говори на български. Защото това може да повлияе върху произношението на децата, а нямаше желание да ги третират като потомци на имигранти. Така от смяната на няколко букви във визитната картичка тръгна техният успех. Стивън и Нели бяха доволни от живота. И то не като просто удовлетворение, а като такова, за което са заплатили съвсем нищожна цена. Тоест, удовлетворение, което ги изпълваше вътрешно и озаряваше лицата им с усмивки, както биха се изразили футболните коментатори.А после всяка година почнаха да си идват семейно на почивка в Арбанаси, Копривщица, Лещен и други подобни дълбоко български населени места, наемаха си луксозни възрожденски къщи и потръпваха от патриотизъм, докато гледаха с вдъхновение залеза от терасата си. Масичката им бе покрита с традиционна българска извезана покривка. И чашките, от които отпиваха на малки глътки скъпа ракия, също бяха такива глинени и изписани с красиви фолклорни мотиви.", "date": "2018.11.02", "title": "За едното име"}
{"url": "https://offnews.bg/futbol/shefat-na-sadiite-imashe-duzpa-za-levski-deklaratciata-na-sinite-e-691191.html", "text": "Председателят на Съдийската комисия към БФС Йордан Сталев призна грешката на Ивайло Стоянов. Реферът е трябвало да отсъди дузпа за Левски в мача за Купата на България срещу Черно море.Сталев обаче бе категоричен, че няма намерение да се оттегля от позицията си и отговори по остър начин на \"сините\" и на всички клубове, които имат някакви искания.\"Наказателен удар за Левски срещу Черно море има. Ивайло Стоянов трябваше да отсъди такъв и това е причината да бъде изваден е от нарядите за следващия кръг, макар че предварително бе предвиден в него.Решението за колко време ще е на Съдийската комисия, не смятам за необходимо да го споделям, вие сами ще видите.Декларацията на Левски е несериозна и считам, че отпадането на отбора е тяхна вина. Някой от съдиите ли им е виновен за това, че водеха до 92-ата минута, или че не си вкараха дузпите.Съдийската комисия е доволна от представянето на съдиите, до този момент. На комисията не е нужно определени отбори да пускат жалби, за да бъдат наказани определени съдии. За тези 13 кръга има само две официални жалби.Всеки може да има каквито си иска желания, да си изявява желанията в клуба. Не приемам никакви ултиматуми и тримата - Кабаков, Станислав Тодоров и Ивайло Стоянов - ще продължат да свирят мачове на Левски. За съжаление на клубовете, тази моя зависимост им пречи, защото те не могат по никакъв начин да правят натиск за назначаването на определни съдии. Говоря за всеки един клуб, който играе в България.Докато президентът Борислав Михайлов не реши да бъда сменен, нещата ще се случват така, както са до този момент. Има заплахи, но са по-малко, Това е информация, която съм дал на Михайлов и той е уведомил съотвените органи\", заяви Сталев.По време на пресконференцията присъстваше и изпълнителният директор на Левски - Красимир Иванов, който в последните седмици атакува остро съдиите. Tой даде своето мнение веднага след края на изявата на Сталев.\"Разочарован съм, че явно има тотално разминаване между БФС и клубовете. Ние плащаме стадиони, за охрана и съответно за съдии, което е услига, която се предоставя. Считам, че тонът на Сталев не отговаряше на позицията му.Ние искаме качествено съдийство, искаме услугата, за която плащаме да е качествена. Искаме съдийство, което да е еднакво за всички. Искаме хората да се чудят какво ще стане на мача, когато отиват към него, а не кой съдия е купен и къде, и на коя бензиностанция е чакан\", каза Иванов.", "date": "2018.11.02", "title": "Шефът на съдиите: Имаше дузпа за Левски, декларацията на 'сините' е несериозна"}
