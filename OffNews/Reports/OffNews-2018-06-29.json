{"url": "https://offnews.bg/politika/deputatite-na-mareshki-pripoznaha-kato-svoj-zakona-na-manolova-za-lich-683541.html", "text": "Депутатите от \"Воля\" взеха решение да припознаят като свой законопроекта за личната помощ,  от Мая Манолова.Депутатите вече работят по неговото придвижване. Със задачата се е заела председателката на парламентарната група на \"Воля\" Гергана Стефанова, съобщават от пресцентъра на партията на Веселин Марешки.„Подкрепяме напълно исканията на майките на децата с уврежданията и ще направим всичко възможно законопроектът да се гласува в най-скоро време в пленарна зала, за да могат да се приберат по домовете си и да се прекратят опитите на някои партии да политиканстват на техен гръб“, твърди Гергана Стефанова.", "date": "2018.06.29", "title": "Депутатите на Марешки припознаха като свой закона на Манолова за личната помощ"}
{"url": "https://offnews.bg/obshtestvo/manolova-i-majki-vnesoha-v-ns-zakona-za-lichnata-pomosht-davat-ultima-683515.html", "text": "Омбудсманът Мая Манолова и майки на деца с увреждания внесоха в парламента проектозакона за личната помощ. Манолова определи този закон като първа стъпка за реформа в системата. До 31 юли, преди да излязат в лятна ваканция, депутатите спокойно могат да се справят с приемането на Закона за личната помощ, без да правят компромиси с качеството му, подчерта Манолова, цитирана от бТВ. Майките на деца с увреждания дадоха 5 дни на депутатите да припознаят законопроекта и да го придвижат до пленарна зала. Ако това не се случи, демонстрациите ще се разраснат.Манолова съобщи, че вече е получила есемес от независимия депутат Спас Панчев, който е заявил готовност да стане вносител на законопроекта. „Финансовата обосновка, изготвена от Министерството на труда и социалната политика с активното ни участие сочи, че 105 млн. лева ще са нужни през следващата година за финансиране и предоставяне на личната помощ”, заяви Манолова.По думите й през първата година сумата вероятно няма да бъде изразходена в пълен обем и не всички хора с увреждания ще поискат личен асистент и някои ще предпочетат 90 лв. добавка за чужда помощ – възможност, която ще се запази.Тя отбеляза, че „представителите на организации, които бяха най-активни в своите нападки и персонални критики, не намериха време да се включат в публичното обсъждане”.", "date": "2018.06.29", "title": "Манолова и майки внесоха в НС закона за личната помощ, дават ултиматум на депутатите"}
{"url": "https://offnews.bg/politika/zdravniat-ministar-obeshta-elektronno-zdraveopazvane-do-sredata-na-201-683518.html", "text": "Здравният министър Кирил Ананиев обеща до средата на следващата година да има електронно здравеопазване. \"До средата на следващата година ще трябва да имаме електронно здравеопазване и национална здравна информационна система\", каза Ананиев по време на разискванията по Националната здравна карта в парламента.Ананиев се похвали, че са \"вдигнали на крака\" електронното здравеопазване, когато с екипа му са влезли в министерството, защото тогава то било замразено. Министърът обеща да представи и два алтернативни модела за развитието на здравеопазването, защото по думите му всички са убедени, че настоящият модел не работи и не може да продължава да се прилага в бъдеще. Предстои двата модела да бъдат представени за обществено обсъждане, за да се отчетат плюсовете и минусите им, за да може при гласуването им в парламента да се избере този, който ще работи за хората, каза той. По думите му този модел не само ще търси оптимизиране на разходите, а и по-добро ниво на здравеопазването на българите.След приключването на разискването на Националната здравна карта депутатите приеха предложението Кирил Ананиев да представи до 30 септември концепция за развитие на здравното осигуряване и секторни реформи в страната. Преди това концепцията трябва да се представи за широко обществено обсъждане, а резултатите да бъдат предоставени на здравната комисия в парламента. ", "date": "2018.06.29", "title": "Здравният министър обеща електронно здравеопазване до средата на 2019 г."}
{"url": "https://offnews.bg/futbol/karlosh-kejrosh-se-zaiade-s-ronaldo-683520.html", "text": "Селекционерът на иранския национален отбор Карлош Кейрош изненадващо се заяде с бившето си протеже Кристиано Роналдо.Суперзвездата на Реал Мадрид отказал да стисне ръката на Кейрош, с когото бяха много близки по време на престоя си в Манчестър Юнайтед, както и след това в националния отбор на Португалия.\"Не мога да разбера някого, който не желае да поздрави и да стисне ръката на треньор, който е работил в продължение на 12 години за Португалската федерация.Историята на футбола в Португалия е започнала много преди тази на остров Мадейра и Кристиано Роналдо. Имали сме и други големи играчи, като Жозе Аугусто, Симоеш, Еузебио, Умберто Коельо.Не казвам, че модерните футболисти нямат ценности, но просто, че техните ценности не са като на тези, които бяха преди време. Някои хора, които опитваха да разрушат персоналния и професионалния ми живот, сега са изправени пред присъди, затвор и какво ли още не\", коментира Кейрош.", "date": "2018.06.29", "title": "Карлош Кейрош се заяде с Роналдо"}
{"url": "https://offnews.bg/obshtestvo/ot-10-do-39-gradusa-prez-iuli-valezhite-okolo-normata-683523.html", "text": "Най-ниските температури през юли у нас ще са между 10 и 15 градуса, а най-високите - между 34 и 39 градуса, съобщи за БТА Марияна Попова - синоптик в НИМХ към БАН. Средната месечна температура ще е около нормата, която за равнините е между 22 и 26 градуса, за високите полета - между 18 и 21 градуса, а за планините - между 6 и 13 градуса.Месечната сума на валежите също ще бъде около нормата - между 40 и 70 литра на квадратен метър, по Черноморието идолината на река Струма - между 30 и 50 литра на квадратен метър, а за планинските райони - от 70 до 120 литра на квадратен метър. Още в началото на юли валежите чувствително ще намалеят. Над по-голямата част от страната ще преобладава слънчево време, но ще има и временни увеличения на облачността, само на отделни места - все още с краткотрайни валежи.Около средата и през втората половина от първото десетдневие времето отново ще стане неустойчиво, със следобедни краткотрайни валежи и гръмотевични бури. Температурите ще останат без съществена промяна. В началото на второто десетдневие на юли все още на места ще има превалявания. Впоследствие ще има няколко дни със спокойно, предимно слънчево време. Температурите, след слабо понижение, ще започнат да се повишават. Около средата на периода атмосферата пак ще се лабилизира и на места ще има краткотрайни валежи и гръмотевични бури. Към краяна десетдневието ще започне по-трайно стабилизиране, както и повишение на температурите. През повечето дни от третото десетдневие ще бъде предимно слънчево, температурите ще се повишат още и вече ще са по-високи от обичайните, прогнозира метеорологът.", "date": "2018.06.29", "title": "От 10 до 39 градуса през юли, валежите около нормата"}
{"url": "https://offnews.bg/politika/bsp-vnese-v-parlamenta-predlozhenie-za-osvobozhdavane-na-shefa-na-kevr-683517.html", "text": "Парламентарната група на БСП внесе в Народното събрание проект за решение за предсрочното освобождаване на Иван Иванов от поста председател на Комисията за енергийно и водно регулиране (КЕВР).В мотивите на предложението на левицата се посочва, че КЕВР е органът, който регулира дейността в енергетиката и във водоснабдяването и като такъв той не тълкува, а изпълнява закона.Въпреки това, в хода на обсъждането на доклада за дейността на КЕВР за 2017 г., органът е определил промените в Закона за енергетиката като „бланкетен текст“, който „не отговаря на няколко основни неща“.Те заявяват още, че Законът за нормативните актове определя кой тълкува законите, а КЕВР и нейният председател не могат да правят това. От БСП посочват, че това тълкуване, в лицето на председателя на КЕВР, представлява тежко нарушение на служебните задължения по смисъла на чл. 12б, т. 5 от Закона за енергетиката.В четвъртък шефът на регулатора Иван Иванов обвини БСП, че си прави кризисен пиар чрез обвинения към комисията.", "date": "2018.06.29", "title": "БСП внесе в парламента предложение за освобождаване на шефа на КЕВР"}
{"url": "https://offnews.bg/ikonomika/vodeshtata-avstrijska-banka-erste-izbra-fibank-za-strategicheski-partn-683521.html", "text": "Fibank (Първа инвестиционна банка) и австрийското дружество Erste Asset Management сключиха споразумение за стратегическо партньорство в предлагането на нови за българския пазар договорни фондове. Erste Asset Management е международна компания за управление на активи с лидерски позиции в региона на Централна и Източна Европа. Дружеството е част от австрийската финансова група Erste Group Bank AG, специализиращо в управлението на взаимни фондове, алтернативни фондове, частни фондове и други.Като партньор на Erste Asset Management, Fibank ще предлага на своите клиенти възможности за инвестиции във фондовете, управлявани от австрийската финансова институция.Чрез партньорството си с Fibank, Erste Asset Management стъпва и на българския пазар.Fibank ще предлага четири договорни фонда, които са регистрирани в България и управлявани в Австрия и са деноминирани в евро. Това са:- ESPA Bond Euro Corporate – облигационен фонд, който инвестира в корпоративни облигации на европейски компании с висок кредитенрейтинг.- ESPA Portfolio Balanced 30 – балансиран фонд с умерен риск.- ESPA Stock Europe – фонд в акции, инвестиращ в европейски компании.- ESPA Stock Global – фонд в акции, инвестиращ в компании по целия свят.Фондовете се отличават с висока ликвидност, като инвеститорите в тях могат да придобиват и продават дялове по всяко време. Те са предназначени както за инвеститори на дребно, така и за институционални такива.Erste Asset Management ще предложи на българския пазар и подбрани инвестиционни фондове, специално предназначени за институционални инвеститори.Говорейки за бъдещото сътрудничество с Fibank, г-н Хайнц Беднар, изпълнителен директор на Erste Asset Management, подчерта:", "date": "2018.06.29", "title": "Водещата австрийска банка Erste избра Fibank за стратегически партньор в Източна Европа"}
{"url": "https://offnews.bg/obshtestvo/okonchatelno-tcenata-na-prirodnia-gaz-skacha-s-10-81-ot-1-iuli-683529.html", "text": "Цената на природния газ се вдига с 10,81% от 1 юли, реши днес Комисията за енергийно и водно регулиране. През третото тримесечие \"Булгаргаз\" ЕАД ще продава природен газ на крайните снабдители и на клиенти, присъединени към газопреносната мрежа, по 400.95 лв./1000 куб. м или 37.79 лв./MWh (без акциз и ДДС). \"Булгаргаз\" поиска увеличението да е с 18%. Анализът в доклада на работната група в КЕВР въз основа на данните и отчетната информация за 2017 г. и 2018 г. обаче показа, че е обосновано да бъде направена отрицателна корекция в размер на 13 млн. лв. надвзет приход от страна на \"Булгаргаз\" през 2017 г. Коригиран е и заложеният от газовото дружество параметър за калоричност на природния газ през ІІІ-то тримесечие.В утвърдената от КЕВР цена на природния газ от 400.95 лв./1000 куб. м са включени компонента за услугата \"обществена доставка\" в размер на 7.11 лв./1000 куб.м., както и компонентата \"задължение към обществото\" от 1.37 лв./1000 куб. м, покриваща разходите на \"Булгаргаз\" ЕАД за съхранение на количества в газохранилището в Чирен в изпълнение на задължения по Плана за действие при извънредни ситуации. В утвърдената цена не са включени цени за достъп и пренос през газопреносната мрежа.Увеличението на цената на газа с над 10% ще се отрази на цената на тока и на парното. Новите цени обаче ще станат ясни в неделя, 1 юли, и ще влязат в сила същия ден. Очакванията са поскъпването на парното и топлата вода да е с около 7%. ", "date": "2018.06.29", "title": "Окончателно: Цената на природния газ скача с 10,81% от 1 юли"}
{"url": "https://offnews.bg/futbol/ivitca-osim-svetovnoto-ne-e-za-uchilishte-683533.html", "text": "Легендарният треньор Ивица Осим (77) даде пространно интервю за белградския „Спортски журнал”, в което в прав текст заяви, че сръбската федерация е сгрешила със смяната на треньора преди Мондиала и това е една от главните причини за бързото отпадане на отбора от първенството.Доайенът на югославския и босненския футбол е добре приет във всяка една от бившите югорепублики, защото през дългогодишната си кариера успешно е работил за едни от най-големите местни клубове и с едни от най-големите играчи от региона. Голяма част от тях в момомента са успешни треньори или футболни ръководители в Белград, Загреб, Сараево, Подгорица, Скопие и в много европейски клубни отбори.„Момчетата родени в нашия регион в края на миналия век помнят двете класирания на Сърбия на Мондиал, започва въведението си „Спортски журнал”. - Казват им че това е огромен успех. Убеждават ги, че не е лесно да се класираш на най-големия световен футболен форум, а евентуалното достигане до осминафинали е сбъднат сън. Тези, които са малко по-големи отлично си спомнят, че заради една пропусната дузпа Югославия загуби ¼-финала на Световното в Италия през 1990 г. Треньор на отбора тогава е Ивица ОсимУтре, 30 юни се навършват 28 години от нещастната загуба от Аржентина във Флоренция. Цели 90 минути „плавите” играят с човек по-малко (Рефик Шабанаджович е изгонен в 31-ата минута на мача), но все пак стигат до дузпите. В нито един момент отборът на Югославия не отстъпва на Марадона и компания. В същото време журналистите тогава не симпатизират на Осим – нито в Загреб, нито в Белград. Пишат за него, че винаги е ядосан, че преди обяд мрази себе си, а следобед мрази себе си и целия свят, но той никога не се е подмазвал на никого.Ясно е знаел какво иска. Футболен интелектуалец, който винаги е имал визия за отбора и играта. Винаги е казвал какво мисли, независимо от това дали ще се хареса на другите или не. Нищо не боли повече от истината, а Ивица Осим винаги я казва в лицето. Така оценява и показаното на Мондиала до момента. - Не мога да кажа, че съм възхитен от играта на Световното първенство. Няма нищо специално, което да се отличава от показаното преди това. Няма тактически иновации. Мнозина очакват чудо заради купищата пари, които се въртят във футбола. Някои от предишните първенства бяха доста по-добри. Има изненади, но е безспорно, че всеки класирал се отбор има своите определени качества, започва монолога си Осим.Той отговаря на журналистическия въпрос за представянето на Сърбия, чиито отбор се прибра в Белград след края на мачовете в груповата фаза. Някогашният треньор на Железничар, Партизан и Югославия е конкретен: – Гледах мачовете на Сърбия. Знам, че мнозина в Белград няма да са съгласни, но играта на отбора не ми хареса. Имаше много недостатъци и грешки, недопустими за такова голямо състезание. Не мога да кажа, че съм запознат в детайли с възможностите на всички сръбски играчи, но съдейки по това, което знам, мисля, че това не беше най-добрата селекция за първенството. В отбора не бяха извикани играчи, които според мен го заслужаваха. Грешка е и смяната на националния селекционер Славолюб Муслин преди Мондиала. (На негово място бе назначен 44-годишният му заместник Младен Кръстаич, чиито официален дебют бе в Русия - бел.ред.). Треньорът не се сменя след класиране на световно. Само този, който се занимава с треньорска работа или макар и малко разбира от футбол, знае какво означава това, колко е трудно да се оформи добра атмосфера в екипа, да се обиграе отборът, да се изгради разпознаваем и успешен стил на игра. За всичко това трябва повече от година време и когато това е направено и си се класирал на Мондиал сменяш треньора. Всичко това с лекота се разваля и такава грешка се плаща скъпо. Това се случи освен в Сърбия и в няколко други отбора преди Световното и при всички дава негативен ефект. На Мондиал не се учи. Трябва точно да знаеш какво искаш, а не да се луташ от мач на мач. Тук се играе за резултат. Осим обръща внимание и на още един факт.„Неуместно е да се сравняват сегашните времена с онези, в които аз бях селекционер, но имам впечатлението, че в този тим на Сърбия няма велики играчи, с каквито разполагах аз. Деян Савичевич, Писки Стойкович и Сафет Сушич по мое време бяха майстори, които само с едно свое решително отиграване можеха да спечелят всеки мач. Това знаеха и съперниците, които се страхуваха от тях. В този отбор на Сърбия няма играчи от подобен калибър, особено в офанзивен план. Може и да греша, но си играта си на терена те не успяха да ме убедят, че имат такава класа. Защо това е така и защо вече няма такива майстори е друга тема, но факт е, че в момента отборът не разполага с такива играчи\", откровен е Осим, който никога и на никого не е позволявал да му се бърка в работата и да му налага идеи и играчи, защото всички решения е взимал сам.", "date": "2018.06.29", "title": "Ивица Осим: Световното не е за училище"}
{"url": "https://offnews.bg/futbol/v-lagera-na-arzhentina-trenirat-duzpi-predi-macha-s-frantcia-video-683519.html", "text": "Националният отбор на Аржентина тренира изпълнение на дузпи преди 1/8-финалния двубой срещу Франция на световното първенство. Двата отбора ще играят един срещу друг в събота в Казан.Вратарите Франко Армани, Вили Кабайеро и Науел Гусман практикуваха изпълнения от бялата точка заедно с някои от по-младите футболисти на \"гаучосите\".Аржентина завърши по драматичен начин на второто място в Група D и сега среща един от фаворитите в турнира - Франция.Енцо Перес поднови тренировки с южноамериканците, след като преодоля малък проблем с физическата си подготовка, докато Евер Банега получи поздравления от своите съотборници за 30-ия си рожден ден.Очаква се селекционерът на двукратните световни шампиони Хорхе Сампаоли да пусне в игра същия състав от двубоя с Нигерия, спечелен трудно с 2:1 във вторник.", "date": "2018.06.29", "title": "В лагера на Аржентина тренират дузпи преди мача с Франция (видео)"}
{"url": "https://offnews.bg/futbol/stoichkov-i-stilian-petrov-shte-igraiat-ramo-do-ramo-v-blagotvoritelen-683532.html", "text": "Две от легендите на българския футбол Христо Стоичков и Стилиян Петров ще участват в благотворителен мач, който ще бъде посветен на борбата с рака.Събитието ще се проведе на 8 септември от 16:00 часа българско време на стадиона на шотландския гранд Селтик. Билетите вече са в продажба на официалния сайт на \"детелините\", а цените са от 14 до 135 паунда.Участие в събитието ще вземат два отбора, а техни капитани ще бъдат Стилиян Петров и Джеймс Милнър. Това е така, тъй като организатори на благотворителния мач са фондациите на Селтик, Петров и Милнър.Сред гостите, освен Стоичков, ще бъдат бившият футболист на Барселона, Ливърпул и Атлетико (Мадрид) Луис Гарсия, както и легендите на Селтик Хенрик Ларсон и Любомир Моравчик.Другите големи имена, участващи в благотворителния мач, ще бъдат обявени в оставащото време до 8 септември. На 7 септември ще има и вечеря, която има за цел да събере средства за лечението на една от най-тежките болести на съвремието.", "date": "2018.06.29", "title": "Стоичков и Стилиян Петров ще играят рамо до рамо в благотворителен мач"}
{"url": "https://offnews.bg/112/ulitcite-na-obshtina-roman-sa-pod-voda-snimki-683530.html", "text": "Обявиха частично бедствено положение на територията на град Роман, село Средни рът, село Караш и село Хубавене.Водите на река Малък Искър са залели домове и улици в района.Десетки хора са евакуирани от къщите им.Залети са помпените станции на село Караш и село Хубавене и водоподаването е спряно.След оттеглянето на водните маси екипите на пожарната ще изпомпват водата от частните домове в засегнатия район.Продължава денонощното наблюдение на водното количество на река Малък Скът от Общинския щаб за защита при бедствия.", "date": "2018.06.29", "title": "Улиците на община Роман са под вода (снимки)"}
{"url": "https://offnews.bg/obshtestvo/uchilishte-v-blagoevgrad-ne-zapisvame-detca-ot-romskia-etnos-683534.html", "text": "\"Уведомяваме родителите на бъдещите първокласници от жк \"Ален мак\" и с. Изгрев, че продължаваме записването на първокласници. Записани ученици - 6. Свободни места - 12-14. Не записваме деца от ромския етнос. Деца със СОП се приемат с предимство.\"Това гласи съобщение на ръководството на 9 ОУ \"Пейо Яворов\" в Благоевград, публикувано в официалния Facebook профил на училището.Днес Комисията за защита от дискриминация се е самосезирала заради съобщението. Заместник-председателят на КЗД доц. д-р Баки Хюсеинов е изготвил и депозирал в деловодството доклад за самосезиране.Докладът ще бъде представен за обсъждане пред деветчленния състав на КЗД в началото на следващата седмица, съобщават от пресцентъра на комисията.В петък вечерта - след като новината за самосезирането на КЗД беше оповестена от редица медии - ръководството на 9 ОУ \"Пейо Яворов\" излезе с коментар. Той гласи:", "date": "2018.06.29", "title": "Училище в Благоевград: Не записваме деца от ромския етнос"}
{"url": "https://offnews.bg/ikonomika/sadat-startira-falita-na-bdzh-firma-upravliavana-ot-velik-zanchev-683525.html", "text": "Софийски градски съд е обявил българо-хърватското дружеството за ремонт на локомотиви \"БДЖ-Кончар\" в неплатежоспособност на 25 юни т. г.С решението се открива процедура по несъстоятелност на компанията и се назначава за временен синдик на дружеството Велина Рашкова.Ако дружеството бъде обявено във фалит, то зам.-министърът на транспорта Велик Занчев ще трябва да напусне поста си на член и председател на Надзорния съвет на \"Холдинг БДЖ\".Причината затова са разпоредбите на Търговския закон. Според чл. 234 от него членове на управителни и надзорни съвети не могат да бъдат лица, които са били членове на управителен или контролен орган на дружество, прекратено поради несъстоятелност през последните две години, предхождащи датата на решението за обявяване на несъстоятелността.А Занчев е бил зам.-председател на Надзорния съвет на \"БДЖ-Кончар\" до октомври 2016 г. и при обявяване на фирмата в несъстоятелност, попада в хипотезата на чл. 234 от Търговския закон - няма право да управлява БДЖ.", "date": "2018.06.29", "title": "Съдът стартира фалита на БДЖ фирма, управлявана от Велик Занчев"}
{"url": "https://offnews.bg/sviat/arestuvaha-aktrisata-siuzan-sarandan-na-protest-sreshtu-tramp-683531.html", "text": "Известната американска актриса Сюзън Сарандън беше арестувана на протест срещу политиката на президента на САЩ Доналд Тръмп за разделяне на децата на мигранти от родителите им на границата с Мексико. Сарандън е била арестувана заедно с други 575 жени, организирали протеста, съобщи The Guardian. Жените са влезели в Сената във Вашингтон и са окупирали помещение. Те са настояли лагерите за мигранти по границата да бъдат премахнати. Протестиращите са издигнали лозунга \"We Care\" (\"Нас ни е грижа\") като своеобразен отговор на якето с надпис \"I Don't Care, Do You?\" (\"Не ми пука, а на теб?\"), което първата дама Мелания Тръмп носеше на посещение на един от тези лагери. Жените са скандирали, че настояват за свободни семейства. Те са били арестувани, но малко по-късно са били освободени. Сюзън Сарандън се е изказвала многократно срещу Доналд Тръмп. Тя обаче не подкрепя и основния му опонент Хилъри Клинтън, която според Сарандън е по-опасна от Тръмп. Преди последните президентски избори актрисата подкрепи Партията на зелените и нейния кандидат. ", "date": "2018.06.29", "title": "Арестуваха актрисата Сюзън Сарандън на протест срещу Тръмп"}
{"url": "https://offnews.bg/sviat/shefat-na-gazprom-sled-2-godini-gaz-ot-turski-potok-mozhe-da-minava-i-683535.html", "text": "В началото на 2020 година може да започне подаване на газ по Турски поток през България, Сърбия и Унгария, обяви днес ръководителят на Газпром Алексей Милер.Газ по втората линия на газопровода Турски поток - след пускането в експлоатация на проектната му мощност в началото на 2020 година - може да започне да се подава през газопреносните системи на България, Сърбия и Унгария, обясни Милер, цитиран от държавната руска агенция ТАСС.Той твърди, че не може да посочи точна дата, но пускането в експлоатация и на първата, и на втората линия на газопровода ще стане до края на 2019 година.След разговори с българския премиер Борисов в края на май руският президент Путин потвърди, че Газпром разработва прокарване на втората линия на Турски поток от Турция до България.През май 2017 година Газпром започна строителството на морския участък на газопровода Турски поток. ", "date": "2018.06.29", "title": "Шефът на Газпром: След 2 години газ от Турски поток може да минава и през България"}
{"url": "https://offnews.bg/politika/ananiev-ne-prie-ostavkata-na-shefkata-na-agentciata-po-transplantatcia-683522.html", "text": "Здравният министър Кирил Ананиев не е приел оставката на директора на Агенцията по трансплантация Марияна Симеонова, защото проблемите в сектора трябва да се решават, а не да се избягват. Симеонова поиска да бъде освободена заради неясните договори отношения с Евротрансплант и невъзможността да се извършват белодробни трансплантации на българи във Виена, тъй като договорът на страната ни с университетската болница там не е подновен. За решението оставката ѝ да бъде отхвърлена съобщи зам.-министърът на здравеопазването Жени Начева на среща с организациите на пациенти с белодробни заболявания, водещи до белодробни трансплантации. Ананиев е възложил на Симеонова спешно да подготви концепция за развитието на Изпълнителната агенция по трансплантация, като посочи най-тежките проблеми и предложи конкретни срокове за тяхното решаване. Жени Начева ще наблюдава лично сключването на договор с трансплантационен център в Германия.\"Поемам ангажимент лично да наблюдавам сключването на договор с трансплантационната клиника в Есен, за да могат българските граждани да получават лечение по линия на \"Евротрансплант\". 30 юли е крайният срок за подписване на споразумението, като в рамките на месеца трябва да приключват всички процедурни действия по финализирането му\", каза тя, цитирана от здравното министерство.Марияна Симеонова обяви, че преговорите с трансплантационния център в Есен, Германия, са в напреднала фаза и се очаква до месец да се сключи договор между клиниката в България и тази в Германия.\"Има нова процедура за сключване на договор с клиники, които са в държави членки на \"Евротрансплант\", като стъпките са следните: първо трябва да бъде подадено заявление от болница в България, че желае да сключи договор с някоя от болниците в тези държави, като този договор е и за обучение на наши трансплантационни екипи. Всичко това е направено. Получен е отговор от две европейски клиники, които биха желали да бъдат договорен партньор на българското лечебно заведение. В момента се очаква единствено подписване на договора, за да могат българските пациенти, нуждаещи се от белодробна трансплантация, да получат необходимото им лечение по линия на \"Евротрансплант\", каза Симеонова.По думите ѝ ИАТ е очаквала австрийският трансплантационен център, с който доскоро имаше сключено споразумение за трансплантация на българи, да изяви желание за продължаване на споразумението, но за съжаление от АКН – Виена, не са проявили такъв интерес.", "date": "2018.06.29", "title": "Ананиев не прие оставката на шефката на Агенцията по трансплантация"}
{"url": "https://offnews.bg/obshtestvo/imate-svobodni-7-chasa-zapoviadajte-da-si-smenite-talona-v-kat-video-683490.html", "text": "Близо 7 часа, а в някои случаи и два дена, са необходими за обикновена административна процедура в КАТ-Варна. Това твърдят читатели на OFFNews, които изпратиха снимки и видео, показващи как протича процесът по административно обслужване на граждани във варненската пътна полиция.Преди да стигнат до гишетата, чакащите от рано сутринта - по твърденията на присъствалите във вторник сутринта имало хора, които нощуват, за да си запазят ред, хората се пропускат през гаражно помещение. За да стигнат първи до автомата, те се надбягват, минавайки покрай няколко канала, в които се извършва преглед на автомобили.Недоволството на гражданите е продиктувано и от факта, че за някои гишета чакащите са много по-малко, отколкото на други. Така например се стига до абсурдната ситуация, че за смяна на талон, което е дребна административна услуга, се чака цял ден. Такъв е случаят и на подалия сигнал читател, който пожела да остане анонимен.По обясненията му на едно от гишетата се извършват услуги само за хора с пълномощни и фирми, които преминават с предимство. Получава се така, че хора, които са дошли по-късно, преминават преди нощувалите пред КАТ граждани, които трябва да чакат да им дойде реда. Ако се случи така, че дойдете по-късно в КАТ и си изтеглите номер, системата ще отчете, че ще трябва да изчакате близо 10 часа.От полицията във Варна отрекоха, че има гишета, на които да се обслужват граждани с предимство. Направената организация на работа предвижда определени гишета да поемат услугите, които изискват повече време. С по-елементарните услуги, като смяна на талона например, се занимават други служители.В същото време не става ясно защо за по-леките процедури, които изискват по-малко време, опашката от чакащи е най-голяма:По думите ѝ ръководството на варненската полиция прави непрекъснати опити за оптимизиране на процеса. Тя обясни, че разделянето на услугите по гишета има своята логика - първа регистрация на автомобил отнема много повече време, отколкото смяна на талон. За това тези дейности се извършват на различни гишета.В същото време гишетата не затварят за почивка и служителките се редуват, така че обслужването на клиенти да не прекъсва. Процесът на обслужване на граждани постоянно се оптимизира, твърдят от варненската полиция. Относно преминаването на гражданите през гаражни помещения на КАТ-Варна Ивана Милева каза, че не е запозната с конкретния случай, но по принцип има отделни места за преминаване на автомобили и граждани. На мястото, през което преминават по принцип пешеходците, няма канали, става ясно още от разясненията на полицията във Варна.", "date": "2018.06.29", "title": "Имате свободни 7 часа? Заповядайте да си смените талона в КАТ (видео)"}
{"url": "https://offnews.bg/medii/organizatcii-i-zhurnalisti-protestirat-v-podkrepa-na-maria-cherneva-ot-683493.html", "text": "25 граждански и пациентски организации написаха отворено писмо до ръководството на БНТ заради Открита позиция в защита на Чернева публикува и АЕЖ - Асоциацията на европейските журналисти-България.Гражданските организации настояват БНт да преразгледа своето решение, а АЕЖ пита защо преди него не е потърсена позицията на журналистката и предупреждава, че подобни действия създават риск от автоцензура в обществената медия.\"През последните повече от 10 години всеки един от нас е работил с Мария Чернева и е разчитал на нейния журналистически професионализъм, обективност, изострени сетива за социална справедливост, обществен интерес и здрав разум. Стотиците репортажи и документални филми на Мария, излъчени по Българската национална телевизия, ни помагаха да се борим за обществено значими каузи и за каузите на нуждаещите се хора в България, пишат представителите на 25-те организации. - Ето защо сме изключително разтревожени, че в казуса с Обществения съвет на център „Фонд за лечение на деца“, ръководството на БНТ е взело решение за временно отстраняване на Мария Чернева от ресора „Здравеопазване“, без да е чута нейната гледна точка и без да е поискано мнението на останалите членове на Обществения съвет на ЦФЛД, така че решението да почива на обективна информация.\"Очакваме и Вашите извинения към Мария Чернева, на която никой не може да отнеме нито множеството награди, сред които и „Валя Крушкина“ за социална журналистика, нито доверието на зрителите, завършва писмото.Подписалите го са:1. Капка Панайотова, Председател за Център за Независим живот2. Илияна Николова, Изпълнителен директор за Фондация „Работилница за граждански инициативи“3. Красимира Величкова, Директор за Български дарителски форум4. Д-р Радосвета Стаменкова, Изпълнителен директор за Българска Асоциация по семейно планиране5. Професор Ивайло Търнев, Председател за Фондация здравни проблеми на малцинствата6. Георги Богданов, Изпълнителен директор за Национална мрежа за децата7. Цецка Караджова, Учредител за Фондация „Светът на Мария“8. Деян Колев, Изпълнителен директор за Център Амалипе9. Антоанета Ефтимова, Председател за Национална мрежа на здравните медиатори 10. Миленко Миленков, Председател за Нациоанална мрежа на ромски тудови медиатори11. Александър Миланов, Изпълнителен директор за Национална асоциация по приемна грижа12. Юлия Георгиева, Председател за Център за хуманни политики13. Симеон Василев, Изпълнителен директор за Фондация ГЛАС-България14. Лилия Драгоева, Kоординатор за Организационен комитет на София Прайд15. Пиринка Петрова, Председател за Българско сдружение лимфом16. Кина Асенова, Председател за Фондация \"Болни от астма\"17. Галя Койчева, Председател за Сдружение \"Семеен център Мария\"18. Мариана Писарска, Изпълнителен директор за Сдружение „Деца и юноши“19. Любен Георгиев, Председател за Сдружение Ре-акт20. Пол Найденов, Съпредседател за Фондация БИЛИТИС21. Славея Костадинова, Председател за Спина бифида и хидроцефалия-България22. Анна Любенова Секретар за Фондация \"Инициатива за здраве\"23. Вирджиния Владимирова, журналист за Обществения съвет на Фонд „Валя Крушкина“24. Алексей Христов, Програмен директор на Американска фондация за България25. Елица Баракова, Директор на Фондация Бикоуз (Помощ за благотворителността)Позицията на АЕЖ е озаглавена \"Случилото се с репортерката на БНТ Мария Чернева повдига въпроси\":", "date": "2018.06.29", "title": "Организации и журналисти протестират в подкрепа на Мария Чернева от БНТ"}
{"url": "https://offnews.bg/politika/deputatite-reshiha-shte-si-pochivat-prez-tcelia-avgust-683479.html", "text": "Народното събрание реши днес, че няма да работи през август, въпреки палатковия лагер на майките на деца с увреждания пред сградата на парламента.Против предложението на БСП да се отмени вакацията гласуваха 12 депутати, 70 бяха \"за\", а 101 се въздържаха.Депутатът от левицата Крум Зарков посочи, че правителството и парламентът са институциите, отговорни за реализацията на политиките за хората с увреждания.Зарков каза още, че вече има изготвени законопроекти, които могат да допринесат за подобряване на ситуацията на хората с увреждания. За тях обаче се изисква време за реализация. \"Сега имаме това време и ако то трябва да бъде през август, нека бъде тогава\", добави той.Народният представител от БСП Антон Кутев уточни, че социалният министър Бисер Петков е поел ангажимент, че новият закон за социалните услуги ще бъде готов в края на юли месец. Това дава основание парламентът да работи през август.Председателят на парламентарната група на \"Обединени патриоти\" Волен Сидеров посочи, че е \"за\" да се работи през лятото, но да има смисъл.Сидеров все пак предложи от трубината на Народното събрание план в три точки: да се признае референдума в Крим и че полуостровът е част от Русия; да бъдат свалени новините на турски от ефира на БНТ; да се прекрати договора със САЩ за ползване на 4 военни бази в България.Зам.-председателят на Народното събрание Веселин Марешки подкрепи идеята на Волен Сидеров за базите на НАТО. Той заяви, че ще внесе точката за обсъждане.Марешки посочи още, че ако не е работа на депутат \"да запълва дупки в интерес на българските граждани, също не е работа да работи когато има отпуска\"Лидерът на БСП Корнелия Нинова прочете писмо, изпратено от майки на деца с увреждания, които протестират. В него те призовават депутатите да продължат работа през август. Според Нинова предложението да се отмени ваканцията не е популистко:Депутатът от ГЕРБ Тома Биков определи дебата като поредения панаир:Биков каза още, че преди време той е бил част от старата десница, която вече е мъртва. Той е избрал да бъде част от общността на ГЕРБ след Орешарски.Вежди Рашидов от ГЕРБ също се обяви против работата през лятото.Народният представител Десислава Атанасова беше единствената от ГЕРБ, която подкрепи предложението да отпадне лятната ваканцията на парламента.Тя попита от трибуната на Народното събрание дали Корнелия Нинова е намерила време да се срещне пострадалия Людмил Недев.", "date": "2018.06.29", "title": "Депутатите решиха: Ще си почиват през целия август"}
{"url": "https://offnews.bg/politika/v-iunesko-sa-bili-podvedeni-za-pirin-zaiavi-simeonov-683498.html", "text": "Представителите на ЮНЕСКО не разполагаха с достоверна информация за ситуацията Национален парк „Пирин“. В крайна сметка успяхме да съберем 11 подписа в подкрепа на променените на членове и клаузи от първоначалното решение.Това каза вицепремиерът Валери Симеонов на брифинг в Министерски съвет по повод решението на ЮНЕСКО за опазване на природата и развитие на ски инфраструктурата в Национален парк „Пирин“, съобщава „Фокус“.„Темата е много важна за българския туризъм и от там за българската икономика. Лично за мен и за моя кабинет е и въпрос на една продължила вече близо година борба“, коментира Симеонов.„В резултат на настояванията ни през декември месец 2017 година МС прие решение за промяна на действащия план в Пирин, с които да се даде възможност за изграждането на нови ски съоръжения – инфраструктура, свързана със ски зона „Банско“, припомни той. „Това е лично моя кауза, с която съм се ангажирал и по тази причина смятах, че е необходимо да присъствам на сесията на ЮНЕСКО заедно с делегацията на МОСВ, за да защитим позицията на България, която беше изцяло предадена. На 42-рата сесия на Комитета за световно наследство към ЮНЕСКО, която продължава и към момента, беше подготвено решение с много крайно ограничителни, да не кажа драконови мерки, за България по отношение на ски туризма в природен парк „Пирин“, заяви вицепремиерът.\"Когато потеглихме за там, направихме нашата програмата така, че да се опитаме да запознаем максимален брой делегати с истинското положение в тази ски зона и в природния парк, защото се оказа, че голямата част от делегациите са тотално подведени. Представителите на ЮНЕСКО не разполагаха с достоверна информация за ситуацията в България. Те бяха подведени с една невярна информация, която се защитава от неправителствените организации в България и която е повод за едни драматични митинги всеки четвъртък, на едни постоянни противопоставяния на решението на правителството и на желанието на хората от региона за някакъв икономически растеж“, допълни още той. По думите му ЮНЕСКО е много сериозен и добре работещ орган, чийто решения стават задължителни за държавите.„Фокус“ припомня: По време на 42-то заседание на Комитета за световното природно наследство към ЮНЕСКО в Бахрейн предложените от българска страна текстове за Национален парк „Пирин“ бяха гласувани с пълен консенсус от държавите-членки на Комитета. Първоначалното проекторешение на ЮНЕСКО призоваваше да не се изпълнява решението на Министерски съвет, както и изискваше от България да извърши стратегическа екoлогична оценка на новия план за управление, каквато не се изисква от европейското и българско законодателство и би блокирало развитието на региона за десетилетия напред.В рамките на три дни българската делегация проведе редица срещи с Международния съюз за защита на природата и делегациите на всички останали държави членки на Комитета, които гласуваха с единодушие предложените редакции. Според приетото редактирано решение Комитетът отбелязва, че разширяването на ски инфраструктурата в Национален парк „Пирин“ вече е позволено и изисква българската държава да се придържа стриктно законовите процедури по приемането на инвестиционни предложения, така че да не се увреди стойността на обекта. В своето изказване вицепремиерът Валери Симеонов, който оглавяваше делегацията, изложи целенасочената политика на българската държава за баланс между опазване на околната среда и развитие на туризма и покани представителите на Комитета да посетят град Банско и Национален парк „Пирин“.", "date": "2018.06.29", "title": "В ЮНЕСКО са били подведени за Пирин, заяви Симеонов"}
{"url": "https://offnews.bg/analizi-i-komentari/evropredsedatelstvoto-si-otiva-sabudete-se-veche-detca-683492.html", "text": "Ние имаме много сериозни български проблеми и затова – нека да се обърнем с лице към тях.Защото България към 1 юли е по-зле, отколкото беше към 1 януари.Падна ни се на ротационен принцип това Европредседателство и по този начин загубихме половин година за нашите си грижи и тревоги. Такива са рисковете на еврочленството. И добре да си я караш в ЕС, рано или късно те сполетява Европредседателството и от него не можеш да избягаш.А на фона на това, че бяхме европредседатели, ако сложим ръка на сърцето си, ще признаем, че в страната ни текат такива процеси, в резултат на които тя не само е по-зле към 1 юли в сравнение с 1 януари, но е и по-малко европейска – също.Нека широките народни маси казват КОЙ ТРЯБВА ДА НИ УПРАВЛЯВА. Така е при демокрацията, дори и при псевдо-, менте-, фасадната, формалната демокрация – решават онези, които са повече. Защото при демокрацията и нейните мутации и мимикрии прави са онези, които са повече.Макар че в човешката история никога прави не са били онези, които са повече. Винаги голямата и вярна Идея е идвала в главите на един или няколко човека. Те са били разпъвани на кръст, изгаряни на клада, обезглавявани на дръвника, разстрелвани до стената, но след това въпреки всичко е ставало тяхното. Ако нещо се решаваше от онези, които са повече, човечеството и досега щеше да смята, че Слънцето се върти около Земята и че по-тежкото тяло пада по-бързо на земята от по-лекото, ако едновременно бъдат пуснати от Кулата в Пиза или от Айфеловата кула.Но тези, които са по-просветени, прочели са повече книги и следят съвременните тенденции в управлението, които умеят да мислят критично и да анализират задълбочено, както и други с аналогични способности и сходен интелектуален капацитет, макар да са в малцинство, трябва да се опитват да кажат на онези, които са повече и стават все повече, КАК ТРЯБВА ДА СЕ УПРАВЛЯВА.Трябва да им кажат, за да се промени характерът на управляването в България – корупционен, некомпетентен, без каквато и да било стратегия и отнасящ се с недоверие и даже с презрение към знаещите и можещите, талантливите и кадърните, образованите и подготвените, честните и почтените и особено към младите хора с такива качества.Така че е много хубаво, че най-сетне Европредседателството, колкото и скъпо да ни бе във всички смисли на тази дума, приключи. Дори България тясна да е за душата на някои наши властдържащи, ние трябва да се завърнем управленски в нея и да спрем пропадането й в пропастта на безпътицата.Лошото е, че и по отношение на нашето Европредседателство нещата изглеждат по същия начин – Европейският съюз е в по-тежко състояние към 1 юли, отколкото беше към 1 януари.Разбира се, това не е най-вече заради нас. Но в някакъв смисъл е и заради нас – заради нас като европредседатели.ЕС боледува. В него има държави (или поне ръководители на държави), които де юре са още проевропейски, но де факт са антиевропейски. Те подобно на тумор разяждат организма на ЕС. От друга страна имунната система на ЕС – качественото и стратегиращо лидерство - не функционира както трябва, отслабена е и още по-лошо – не знае точно как да се бори с нападащите ЕС вируси и разяждащите ЕС тумори.Днес ЕС не е изправен пред дилемата:Да се разшири или Да умре – Expand or Die!Разширяването е добро решение, но в друга ситуация! Иначе се знае, че когато една система загуби смисъла на своето съществуване, тя започва да се разширява механично.От тази гледна точка амбицията на нашето Европредседателство - да постави в центъра на вниманието на ЕС разширяването му към Западните Балкани - беше сбъркана като философия.Това би било добро решение, но в друга ситуация!На ЕС сега му е само до разширяване! Сега ЕС има друга грижа – неговото свиване. Отслабването на един организъм не се лекува с рецепти за надебеляване. Отслабването е резултат от нарушена обмяна на веществата, увреден метаболизъм, отслабена имунна система, не функциониране на някои жизнено важни органи. И няма как да се предписват на този организъм диети за бързо наддаване на килограмите и то с хранителни добавки, които могат да се окажат противопоказни за сегашното му състояние. Хубаво е да се грижиш за пласмента на хранителните добавки, но далеч по-важното е да се грижиш за оцеляването на организма именно като преодоляване на неговото сегашно състояние.Представете си към днешните проблеми на ЕС той да си влее конска доза Западни Балкани! Това би било ритуално самоубийство, пътуване към ада по път, постлан с добри намерения…Тук не става дума дали Западните Балкани заслужават да са в ЕС – да, те трябва да са в ЕС, но преди това трябва да има ЕС, в който те да са.Ето защо смятам, че нашето Европредседателство избра неточния приоритет в неточното време и на неточното място. Приоритетът би бил точен в друго време и на друго място.Днес ЕС е изправен пред дилемата Да оцелее или Да Умре – Survive or Die!В този си вид:-- с хлабава като нагласи и стереотипи общност;-- със слаби лидери;-- с огромна бюрокрация;-- с липса на стратегия;-- с нарастващи центробежни сили;-- със засилващ се национализъм;-- с безскрупулно популистки политици;-- с кръвопролитни миграционни разногласияЕС трудно ще оцелее. Той няма да оцелее.ЕС се нуждае от нова и изпълнима визия, която да положи в основата му принципи и норми, ценности и правила, които да очертаят какъв трябва да бъде ЕС и като какъв има смисъл той да оцелее и да се развива.Една система (а ЕС също е система) трябва да има:-- Смисъл за своето съществуване;-- Идея за себе си, която да превърне този Смисъл в мощен импулс за осъществяване;-- Цел, която да даде живот на тази Идея; и-- Стратегия, която да доведе до постигането на тази Цел.В този свой вид ЕС е изчерпил досегашните си Смисъл, Идея, Цел и Стратегия. Или поне в него вече има държави (или държавни ръководства), които не само са срещу тези Смисъл, Идея, Цел и Стратегия, но и ги рушат ежедневно, ежечасно, ежеминутно.Когато ЕС осъзнае себе си – какъв трябва да бъде, като какъв има смисъл да оцелее и да се развива, той трябва да заяви това ясно и категорично, обръщайки се към всички свои държави-членки и кандидатки за членство:Ето това съм Аз, ето такъв ще бъда Аз, ето това сме Ние, ето такива ще бъдем Ние!И който не иска такъв ЕС – прав му път, крива му пътечка! Да си прави групи, инициативи, алианси, асоциации и т. н.Не може повече под един покрив да съжителстват антагонистични амбиции и полярно противоположни политически цели, а пък ЕС да оздравее и бъде на нивото на историческата си мисия! Това е опасна самозаблуда, трагично самоубийство…Ако мен ме питаха преди време какъв трябва да е дневният ред на българското Европредседателство, аз щях да посъветвам точно това – България да стане иницатор и мотиватор платформа и форум за дискусия „ЕС – 2040“! Какъв да бъде ЕС, за да оцелее – но не като самоцел, не на всяка цена, защото това е биологическо оцеляване, присъщо на животинския свят, на глутницата или стадото. А като същност, смисъл и съдържание, като визия и мисия, като стратегия и програма – т.е. оцеляването да бъде социално, като интегрирана и консолидирана човешка общност с общи цели, ценности и идеали, с общо светоусещане, с общо себеусещане…Разбира се, това е адски трудна задача за едно Европредседателство, но човек, народ, власт, лидери – те са толкова големи, но колкото голямо е егото или държавата им, а колкото големи са им целите и мечтите!Къде-къде по-лесно е Европредседателството да се превърне в един безкраен празник, в една шумна думба-лумба, в много приказки и говорене за очевидни неща – колко по-хубаво е да сме богати, здрави и щастливи, отколкото бедни, болни и нещастни. И как именно Западните Балкани ще допринесат за това. Сякаш ЕС не го разбира – разбира го, но не му е до това, абсолютно не му е до това. Европйската футболна топка се пръска по шевовете, а ти й предлагаш да бъде напомпана още с въздух под налягане…В заключение, ако аз бях с 20 години по-млад, щях да се боря и търся подкрепа на общественото мнение в България за Идея с обърната на днешната логика. Сегашната логика на България, на българските политици и значи – и на българския народ е:КАК НА НАС ДА НИ Е ДОБРЕ В ЕС!И значи сме за такъв ЕС, в който точно така да ни е добре.Сиреч, ние мислим първо за себе си от гледна точка на изгодата и мерим ЕС с такъв аршин, че именно изгодата в него да ни е най-голяма или поне някаква.Докато логиката на една нова българска проевропейска политическа идея трябва да бъде точно обратната:ДА ПОДКРЕПИМ ЖИЗНЕН И РАЗВИВАЩ СЕ ЕС! А вече именно в такъв ЕС на България ще й бъде добре.Това означава да мислим и да работим за ЕС, който трябва да оцелее и да се развива, който има смисъл да оцелее и да се развива.Наистина, ако бях с 20 години по-млад и имах политическа енергия, аз щях да убеждавам обществото и да диря неговата подкрепа за идеята ДА ИМА ЕС, и той да е такъв, че да бъде жизнен, стабилен, развиващ се и проспериращ. Това би било проевропейска политическа програма. Тя не е толкова реалистка, а е повече идеалистка, но е едновременно и реалистична, и необходима. Защото всички други алтернативи за България:-- разпаднал се ЕС;-- съществуващ по инерция и агонизиращ ЕС;-- приличащ на разделил се на отделни апартаменти или на отделни етажи общ блок ЕС;-- свил се до 7-8 по-развити европейски държави ЕСса по-лоши за България от тази да има жизнен и развиващ се ЕС.България може да бъде добре в близко бъдеще и до 2040 г. само когато на ЕС му е добре. Затова проевропейската идея за България е свързана с оцеляването и развитието, жизнеността и просперитета на ЕС - на ЕС, който е на нивото на историческата си и цивилизационна мисия спрямо Света и спрямо самия себе си.Само в такъв ЕС на България ще й бъде добре.Другите алтернативи, да повторя – са лоши, по-лоши, най-лоши и по-по-най-лоши за България. Те се свеждат до сриването й в деспотия - нашенска по форма и ориенталска по съдържание.Б. ред. - Анализът на проф. Николай Слатински е от профила му във фейсбук.", "date": "2018.06.29", "title": "Европредседателството си отива, събудете се вече, деца!"}
{"url": "https://offnews.bg/politika/barekov-s-post-v-cherveno-sreshtu-slavi-trifonov-683494.html", "text": "Най-голямата житейска нищета на простия е да чака екземпляр като Слави да го “оправи”. Това написа в личния си фейсбук евродепутатът Николай Бареков. Лидерът на \"Презаради България\" е подчертал поста си в червено. Не е ясно каква е причината Бареков да атакува Слави Трифонов. Часове по-късно Бареков обясни: Бареков коментира и “островът на Бойко” така: Очевиден класически фейк. Притесняват ме следните неща: Реакцията на Бойко, реакцията на медиите и скандалите в тях, фактът, че такава новина е наистина възможно да разбуни духовете. Това означава, че и политиците и обществото приемат за напълно нормално и логично евентуално невъобразимото забогатяване на т.н политически елит у нас. Почна се със заводи и хотели по времето на Костов, минаха през ферарита и БТК по времето на царя, днес стигнахме до ЧЕЗ и острови. Луда работа! Не са виновни само имащите, след като има скотска търпимост сред нямащите.", "date": "2018.06.29", "title": "Бареков с пост в червено срещу Слави Трифонов"}
{"url": "https://offnews.bg/obshtestvo/protest-na-koral-na-dzhulaia-ispantci-preduprediha-da-ne-se-posiaga-v-683495.html", "text": "Испанската компания \"Ибердрола Инмобилария\", която е собственик на терен край екоплажа Корал, призова хората, които отидат на утрешния протест за запазване на пясъчната ивица, да изразят позицията си мирно и цивилизовано. Също така им припомни, че \"всяка дейност на вандализъм срещу частната собственост е престъпен акт и е предмет на наказателна отговорност\".От \"Ибердрола\" посочват, че като собственик на част от земята, която се намира в близост до плаж Корал, те са сложили ограда по настояване на община Царево, която ги глобила поради замърсяването и тоновете боклук, които се изсипвали от къмпингуващи на Корал върху нейната собственост през предишните лета.След поставянето на оградата, компанията получи няколко директни атаки като разрушаване на част от оградата, отрязване на дървета, нападки в медиите и др, посочват от испанската компания.От \"Ибердрола\" твърдят и че плажът остава напълно достъпен за всички хора, които искат желаят да го посетят през няколко публични входа до плажа, които са достъпни.Хората, които искат да къмпингуват на плаж Корал, могат да ползват легалните къмпинги в същата зона, посочват испанците и  обясняват, че са учудени, че са представени като виновни, а не потърпевши от създалата се ситуация в общественото пространство.Те обясняват и че всяка дейност на вандализъм срещу частната собственост е престъпен акт и е предмет на наказателна отговорност.Утре в 18 часа в южната част на Корал започва голям концерт-протест \"Джулай морнинг на плаж \"Корал\".Той ще продължи през цялата нощ срещу неделя а в него ще участват музикантите Валди Тотев и Тони Серкеджиев от Delta Roosters, Васо Гюров и Деян Драгиев - Даката от \"Ревю\", политологът Евгений Дайнов с групата си \"Магистри\", певците Миленита и Кристиян Костов, огнено шоу на Ани Георгиева и други.", "date": "2018.06.29", "title": "Протест на Корал на Джулая, испанци предупредиха да не се посяга върху собствеността им"}
{"url": "https://offnews.bg/politika/borisov-nedovolen-che-vsichki-govoriat-za-italia-ispania-i-gartcia-683505.html", "text": "Разочарован съм от начина, по който се случват нещата. Това заяви премиерът Бойко Борисов пред журналисти в Брюксел след 10-часовите преговори за овладяване на мигрантската криза.По думите на Борисов приетият снощи документ е същият, \"който сме предложили много отдавна\". Аз в това отношение съм доволен. Не знам защо, при липсата на криза, с такъв драматизъм да се приема и да се стои до 6.00 сутринта\", каза още Борисов, цитиран от \"24 часа\".\"Всичко, което сме предложили, колегите го приеха. Подразни ме, че всички говорят само за Италия, Испания и Гърция, защото България си е свършила работата. Вярно, дават ни за пример, но им казах на колегите да учат повече география и да четат, за да знаят, че сме граница с Турция\", заяви Борисов.\"Това, което ме е притеснявало, е, че споразумението с Турция може да бъде блокирано. Ние сме извадени от разговора, какво да подписвам с Германия\", така премиерът отговори на въпрос дали България ще подпише двустранно споразумение с Германия.Борисов е убеден, че на територията на ЕС не трябва да има икономически имигранти.\"Единственото, което ме интересуват, са правата на българския народ. Помня какво беше в Харманли - всичко гореше и всичко беше в кръв - аз бях там. Първо искам да защитя правата на българския народ, спазвайки всички европейски директиви. Ние трябва да помогнем на тези, които бягат от война, но за определен период от време. Ние не искаме и нямаме нужда от икономически мигранти\", твърд е министър-председателят, пише още \"24 часа\".", "date": "2018.06.29", "title": "Борисов недоволен, че всички говорят за Италия, Испания и Гърция, учил колегите си на география"}
{"url": "https://offnews.bg/zvezdi/sadiat-ed-shijran-za-plagiatstvo-683500.html", "text": "Ед Шийрън ще бъде съден за 100 млн. долара за предполагаемо копиране на части от песента на Марвин Гей от 1973 година  „Let's Get It On“, съобщи Би Би Си.В правните документи се твърди, че Шийрън е копирал „мелодията, ритмите, барабаните, бас линията, хоровия фон, темпото и други“ на песента на Гей и ги е използвал в хита си „Thinking Out Loud“.Искът е подаден от компания, наречена Structured Asset Sales, която притежава част от авторските права върху „Let's Get It On“.Гей е съавтор на текста на песента заедно с американския певец Едуард Таунсенд, който почина през 2003 година.Други обвиняеми, включени в иска, са Sony/ATV Music Publishing, Atlantic record label и Ейми Уедж, съавтор на текста за песента на Шийрън.Това не е първият случай, в който съдят певец за плагиатство от песен на Гей.През март 2015 година семейството му подаде иск срещу певците Робин Тик и Фарел Уилямс за песента им „Blurred Lines“ с обвинението, че копират песента „Got To Give It Up“.", "date": "2018.06.29", "title": "Съдят Ед Шийрън за плагиатство"}
{"url": "https://offnews.bg/bojni/kubrat-pulev-i-dzharel-milar-se-izpraviat-edin-sreshtu-drug-na-1-septe-683497.html", "text": "Сблъсъкът между звездата ни в профибокса Кубрат Пулев и Джарел Милър ще бъде на 1 септември в София, обяви Ивайло Гоцев, чиято компания \"Епик Спортс\" спечели търга за организирането на двубоя.Гоцев разкри, че е говорил с промоутърите на Милър и те имат желание да проведат двубоя. Договорите вече се подготвят, а датата за провеждането му е 1 септември. Срещата ще е в София.\"В постоянен контакт съм с хората на Милър. Обсъждахме вариант двубоят да е в САЩ, но Милър все още не е толкова голямо име и спортните канали и боксовите мрежи в страната не са заинтересовани за отразяването му.Така че двубоят ще е в България на 1 септември. Червеният килим ще бъде опънат пред Милър и хората му в София и те ще усетят гостоприемството на българите и красотата на тази страна\", заяви Гоцев, цитиран от \"Меридиан Мач\".Самият Кубрат пък приветства американеца. Кобрата използва официалния си профил в социалната мрежа Туитър и написа:\"Щастлив съм да посрещна Джарел Милър-Голямото бебе в България. Това ще бъде възможност да направим страхотен мач помежду ни пред невероятните боксови фенове\".", "date": "2018.06.29", "title": "Кубрат Пулев и Джарел Милър се изправят един срещу друг на 1 септември в София"}
{"url": "https://offnews.bg/obshtestvo/zapochva-remont-okolo-hram-sv-aleksandar-nevski-ploshtadat-stava-pes-683524.html", "text": "Започва обновяването на зоната около храм „Св. Александър Невски“ и двете знакови централни градски градини – „Кристал“ и „Св. Климент Охридски“ от понеделник.  Задачата ни е да обновим знаковите пространства, да запазим духа на София и да освободим повече зони за пешеходците, заяви столичният кмет Йорданка Фандъкова. Около храм-паметника „Св. Александър Невски“ ще обновяват тротоарните настилки и осветлението, ще се изгражда и художествено осветление на храма „Света София“ и ул. “Московска“. Зоната към централния вход на „Св. Ал. Невски“ става пешеходна зона, освобождават се и част от паркоместата. Проектът включва обновяване на тротоарите, осветлението и настилките по ул. „Оборище“ от бул. „Васил Левски“ до ул. „Г. С. Раковски“; ул. „Париж“ от бул. „Цар Освободител“ до ул. „Московска“; ул. „Дунав“ между ул. „Московска“ и пл. „Александър Невски“ и участъци от ул. ул. „15-ти ноември“ и ул. „11 август“.Ще се ремонтира площадът около паметника на Васил Левски и бул. „Васил Левски“ от паметника на Апостола до Ректората. В цялата зона всички контейнери ще бъдат подземни. Предвижда се и изграждане на 3 станции за зареждане за електромобили, както и на пет обществени тоалетни.В договора с изпълнителя за тази зона - ПСТ Груп, сме заложили сериозни изисквания и санкции за качество на работа и спазване на срокове по договор. Задържаме на изпълнителя банкова гаранция от 536 664 лв. След Акт 15 освобождаваме половината от сумата, а другата задържаме до изтичане на 5 годишната гаранция на обекта. При неспазване на срока на изпълнителя се налага неустойка от 178 888 лв. за всеки просрочен ден. При некачествено изпълнение предвидената по договор санкция е 894 440 лв., обясни Фандъкова. Проектът се финансира по оперативна програма „Региони в растеж“ от 19,1 млн. лв. и съфинансираме с 2,2 млн. от бюджета на София.Цялото обновяване на зоната трябва да завърши през 2019 г.", "date": "2018.06.29", "title": "Започва ремонт около храм Св. Александър Невски, площадът става пешеходна зона"}
{"url": "https://offnews.bg/tenis/grigor-startira-na-uimbaldan-sreshtu-vavrinka-683508.html", "text": "Най-добрият ни тенисист Григор Димитров ще започне участието си на турнира от Големия шлем \"Уимбълдън\" срещу Станислас Вавринка, отреди изтегелният днес жребий. Родният талант ще се изправи срещу швейцареца в понеделник.Тогава ще се изиграят мачовете от горната половина на основната схема на сингъл при мъжете, което означава, че в действие ще видим и Димитров.Хасковлията води с 4:2 победи над Вавринка. Двамата имат само един сблъсък помежду си на трева. През 2014 година Гришо печели в Куинс, а след това стигна и до титлата.В половината на българина са двама от фаворитите – водачът в схемата и миналогодишен шампион Роджър Федерер и Марин Чилич. С хърватина Григор може да се срещне на 1/4-финалите, а с Маестрото на 1/2-финал.От 2017 година нашенецът има да защитава достигането си до 1/8-финалите, където отстъпи от Федерер без битка. Това са 180 точки за ранглистата.", "date": "2018.06.29", "title": "Григор стартира на Уимбълдън срещу Вавринка"}
{"url": "https://offnews.bg/politika/vmro-podkrepia-komisiata-na-dps-za-tova-davano-li-e-grazhdanstvo-na-pr-683496.html", "text": "От ВМРО ще се подпишем в подписката за създаване на анкетна комисия, която ДПС искат, за разследване на даването на българско гражданство и за твърденията, които тиражират и насочват към \"Обединени патриоти.Това заяви депутатът от \"Обединени патриоти\" Юлиан Ангелов пред журналисти в парламента.Според него, ако някой трябва да дава отговори, са те като управленци и хора, които са назначавали съответните министри и зам.-министри.Ангелов посочи, че ДПС предлагат разследваща анкетна комисия при положиение, че има решение на Конституционния съд, че не може да се създаде такава, защото касае дейността на президентската институция. В четвъртък парламентарната група на ДПС поиска създаване на анкетна комисия, която да разследва как 114 души, издирвани от Интерпол, са получили българско гражданство.", "date": "2018.06.29", "title": "ВМРО подкрепя комисията на ДПС за това давано ли е гражданство на престъпници"}
{"url": "https://offnews.bg/ikonomika/stroiat-treti-terminal-na-letishte-sofia-683504.html", "text": "Бъдещият концесионер на летище София ще трябва да изгради трети пътнически терминал на най-голямата аерогара у нас. Това се разбра от стенограмата от последното правителственото заседание.Вчера министрите одобриха стартирането на концесионна процедура за аеропорта.Третият терминал трябва да бъде готов най-късно до 10 години след избора на новия стопанин на летището, обяснява пред колегите си транспортният министър Ивайло Московски.Той обяснява и че основният критерий за избора на концесионер ще е размерът на концесионното възнаграждение, който ще е с тежест от 55% при класирането на офертите.Оценката на техническото предложение ще формира останалите 45%. То ще съдържа план за развитие, бизнес план, план за финансиране, обща стратегия, планове и прогнози на трафика и капиталови разходи.Минималните изисквания към участниците в процедурата са: да оперират поне едно международно летище с над 10 милиона превозени пътници годишно; да разполагат с нетна стойност на активите за всяка от последните три години минимум 200 милиона евро и да имат опит при финансиране поне на един проект в инфраструктурния сектор, надвишаващ 400 милиона евро.Годишните концесионни възнаграждения, които ще се дължат за всяка една година от срока на концесията са в размер не по-малко от 15 милиона лева без ДДС или 10% от общия размер на общите приходи от всички дейности за текущата година.Концесионерът ще има задължения да реализира инвестиции в размер не по-малък от 600 милиона евро за срока на концесията.Ето и целият дебат по темата на правителственото заседание:Точка 40Проект на Решение за откриване на процедура за определяне на концесионер и възлагане на концесия за строителство на обект „Гражданско летище за обществено ползване София“ – публична държавна собственост.", "date": "2018.06.29", "title": "Строят трети терминал на летище София"}
{"url": "https://offnews.bg/obshtestvo/vitcepremierat-karakachanov-otkriva-praznika-na-bilkite-planinata-i-t-683513.html", "text": "Вицепремиерът и министър на отбраната Красимир Каракачанов ще открие празника на билките, планината и туризма в Троян, съобщават от пресцентъра на ВМРО.Празненството ще се състои на 30 юни от 10.00 часа в местността „Айдушко сборище“ над троянското село Балканец.Събитието се провежда за 16-ти пореден път и ще премине под надслов „Зеленото е родолюбие – да съхраним българското!“Всички присъстващи трябва да са в облекла с елементи на традиционната българска носия, на ритуални дрехи, свързани с Еньовден, или с туристически одежди. За гостите ще бъде приготвен традиционен чай от 22 билки. На събитието, освен министър Красимир Каракачанов, ще присъстват и министърът на околната среда и водите Нено Димов и народни представители.", "date": "2018.06.29", "title": "Вицепремиерът Каракачанов открива празника на билките, планината и туризма в Троян"}
{"url": "https://offnews.bg/futbol/frantcia-e-gordostta-na-afrika-683514.html", "text": "Континентът Африка остана без представител на Мондиал 2018, след като отборът на Сенегал отпадна драматично за сметка на Япония.Не така обаче смята бившияг халф на Уфа и лондонския Арсенал Еманюел Фримпонг, който в момента се подвизава в кипърското първенство.\"От африканските отбори на световното остана само Франция\", написа Фримпонг в Туитър, с което потвърди мнението на феновете за \"петлите\", в чийто редици играят доста играчи с корени от Черния континент. В интерес на истината от 23-амата избраници на Дидие Дешан 14 са с африкански произход.Африка за първи път от 1982 година няма представител в плейофите на световни финали. Континентът обаче може да стиска палци на Франция, ако се вслуша в съвета на Фримпонг.", "date": "2018.06.29", "title": "Франция е гордостта на Африка"}
{"url": "https://offnews.bg/politika/5-uvolnenia-sled-gafa-s-neproverenite-pasazheri-na-letishte-sofia-683538.html", "text": "Петима служители на МВР са уволнени и още четирима са с предупреждение за уволнение заради гафа от 20 март на Летище София. Тогава десетки пасажери от полет от Париж бяха пуснати да минат през Терминал 2 без задължителната проверка от граничните полицаи. Общо подведени под дисциплинарна отговорност са 13 служители на МВР. Един служител сам си е подал документите за напускане, обяви на брифинг днес вътрешният министър Валентин Радев.Сред уволнените е директорът на Регионалната дирекция \"Гранична полиция\".", "date": "2018.06.29", "title": "5 уволнения след гафа с непроверените пасажери на Летище София"}
{"url": "https://offnews.bg/112/politcaite-v-haskovo-razdavat-strahoviti-listovki-sreshtu-telefonnite-683509.html", "text": "Полицията в Хасково провежда превантивна акция срещу телефонните измамници със страховити листовки. Униформени ще раздават листовки с най-разпространените схеми на телефонни измами. Материалите са изработени от община Хасково, по инициатива и със съдействието на ОДМВР - Хасково. В тях са описани най-често срещаните сценарии – „съдействие на полицията“, „тежко пострадал роднина при ПТП“, скъпоструваща операция“, „необходимост от преводач“, „закупуване на ваучери във връзка с печалба от томбола“ и др.Целта е тази информация да достигне до хората, за да проявяват повече внимание и рефлекс при телефонни обаждания от непознати и да се научат как да реагират при опит да бъдат въведени в заблуждение, уточняват от полицията.Униформените полицаи са създали необходимата организация за раздаването на общо 10 000 листовки както в областния град, така и в малките населени места, като основният таргет е насочен към самотно живеещи и възрастни хора.От началото на годината на територията на община Хасково са разкрити измами за над 73 000 лева и 360 грама златни накити. От регистрираните 17 са разкрити - 6.", "date": "2018.06.29", "title": "Полицаите в Хасково раздават страховити листовки срещу телефонните измамници"}
{"url": "https://offnews.bg/obshtestvo/zaharieva-vsichki-migranti-shte-otivat-v-tcentrove-izvan-es-683483.html", "text": "На срещата на евролидерите в Брюксел по темата за миграцията се случи онова, което България винаги е искала. Това каза вицепремиерът и министър на външните работи Екатерина Захариева в сутрешния блок на Нова телевизия.Тя обясни, че е прието да има „общо опазване на външните граници на Европейския съюз”.Тя бе категорична, че след решенията от срещата в Брюксел Европа затваря вратата за икономически мигранти.За да бъдат изградени такива центрове, ще трябва да се сключат допълнителни двустранни споразумения между ЕС и страни като Либия, например.", "date": "2018.06.29", "title": "Захариева: Всички мигранти ще отиват в центрове извън ЕС"}
{"url": "https://offnews.bg/sviat/streletcat-v-kapital-gazet-zagubil-sadebna-bitka-s-vestnika-prez-201-683481.html", "text": "Задържаният за убийството на петима души в редакцията на вестник \"Капитал газет\" в американския град Анаполис, щата Мериленд, е имал съдебна битка с изданието, което изгубил. По информация на Ройтерс мъжът е 38-годишният Джарод Рамос (Jarrod W. Ramos), който нахлул в редакцията на вестника въоръжен с димни гранати и пушка. Официално властите не обявяват самоличността на нападателя. Съобщава се единствено, че той е бял мъж, около 30-годишен. Той е задържан и вече е разпитан. Анонимни източници обаче съобщили пред \"Капитал газет\", че самоличността на нападателя е установена и това е мъжът, който съдил вестника за клевета през 2011 г. Преди да бъде задържан мъжът наранил пръстите на ръцете си, така че да не може да бъде разпознат по отпечатъците. В статията, която събудила омраза у Рамос към вестника, се твърди, че мъжът е тормозил жена - бивша негова съученичка, с която се свързал чрез Facebook. Според разследването по случая Рамос пращал имейли до жената, в които я обиждал и правил опити да я склони към самоубийство. Въпреки че по този случай Рамос се признал за виновен, той решил да съди вестника, тъй като неговата гледна точка по случая не била потърсена. Съдът отхвърлил иска срещу вестника през 2013 година, като решението е потвърдено от апелативен съд през 2015 г. Рамос използвал и социалните мрежи, за да сподели гнева си. В публикация в Twitter от 2014 година той се обърнал към автора на статията Ерик Хартли: \"Застреляй се преди аз да го направя (законно в съда)\". Рамос не бил активен в социалната мрежа от 2016 година. Лелята на Рамос 59-годишната Виелка Рамос описва племенника си, който е израснал в близкия Севърн, Мериленд, като \"много интелигентен\", но \"самотен\". \"Той е много интелигентен. Той опитваше да общува с хората, но беше самотен\", разказва тя, цитирана от \"Тайм\". \"Нападението е било планирано\", съобщава шефът на полицията в Анаполис Уилям Крампф. По думите му нападателят е \"търсил жертви\" на етажа, на който се намира редакцията на вестника. Полицейски екипи са пристигнали на мястото на стрелбата 60 секунди след подадения сигнал, каза говорителят на полицията лейтенант Райън Фрашър. Заподозреният бил задържан веднага без да бъде произведен и един изстрел.Повече от 170 души са били по това време в сградата. Сред жертвите в стрелбата са четирима журналисти от \"Капитал газет\" и един служител от търговския отдел на изданието. Други двама са се отървали с леки наранявания, които по-късно са освободени от болницата. ", "date": "2018.06.29", "title": "Стрелецът в \"Капитал газет\" загубил съдебна битка с вестника през 2012 г. (видео)"}
{"url": "https://offnews.bg/temida/shefat-na-spetcprokuraturata-shte-stava-zamestnik-na-glavnia-prokuror-683506.html", "text": "Шефът на спецпрокуратурата Иван Гешев, който е и наблюдаващ прокурор по мегаделото \"КТБ\", е предложен от Обвинител номер едно Сотир Цацаров за заместник главен прокурор, съобщава БНР.Предложението стана ясно от дневния ред на Висшия съдебен съвет (ВСС) за следващата седмица, когато кандидатурата ще бъде разгледана и гласувана. Гешев има повече от 20 г. стаж в съдебната система. Той оглави от раз Специализираната прокуратурата през 2016 г. Преди да стане прокурор е бил следовател и полицай.Гешев е наблюдаващ прокурор по делото за фалита на КТБ. Той ще стане трети заместник във Върховната касационна прокуратура и ще отговоря за спецпрокуратурите. Другите заместници на Цацаров са Пенка Богданова и Мария Шишкова при Върховната касационна прокуратура, Ася Петрова, която е ръководител на Върховната административна прокуратура и шефът на Националната следствена служба Борислав Сарафов.", "date": "2018.06.29", "title": "Шефът на спецпрокуратурата ще става заместник на главния прокурор"}
{"url": "https://offnews.bg/politika/gerb-i-patriotite-predlagat-bezdimnite-tcigari-da-poskapnat-s-2-61-lv-683536.html", "text": "Депутати от ГЕРБ и \"Обединени патриоти\" внесоха в петък законопроект, който предвижда налагане на акциз на бездимните цигари, равен на акциза на обикновените.Сред вносителите са председателката на бюджетната комисия Менда Стоянова и председателят на правната комисия Данаил Кирилов.В мотивите на проекта за изменение на Закона за акцизите и данъчните складове се посочва, че целта е да се въведе промяна в приложимата акцизна ставка за облагане на \"нагреваемо тютюнево изделие\".Вносителите посочват, че към момента акцизът за една кутия бездимни цигари е 0.93 лв., а кутията се продава на пазара за 5.50 лв. За сравнение: ако тези изделия се облагаха със същия акциз като този на обикновените, той щеше да бъде 3.54 лв.В мотивите се казва още, че в държави като Хърватия, Германия, Гърция, Латвия, Холандия, Словакия, Словения, Румъния и Обединеното кралство има еднакво данъчно облагане на бездимните цигари и рязания тютюн за свиване. Акцизът на класическите цигари във всяка една от тези държави обаче е друг, което значи, че България ще бъде единствената държава в ЕС, която облага бездимните изделия като конвенционални цигари.Според депутатите, внесли законопроекта, промените ще имат положителен ефект върху бюджета.Ако се приеме, новият закон трябва да влезе в сила от 1 октомври 2018 г.", "date": "2018.06.29", "title": "ГЕРБ и патриотите предлагат бездимните цигари да поскъпнат с 2,61 лв."}
{"url": "https://offnews.bg/futbol/predstavitelite-na-visshata-liga-belezhat-naj-mnogo-na-mondiala-683499.html", "text": "Футболистите, които се подвизават в английската Висша лига и испанската Ла Лига са вкарали почти половината от головете в груповата фаза на световното първенство.От 122 гола в 48 мача до момента на Мондиала, 31 са отбелязани от играещи в елита на Англия, а 29 - в Испания. Други четири попадения са отбелязани от футболисти, намиращи се във вторите дивизии на тези две страни.Висшата лига може да се похвали с двама топреализатори - Хари Кейн (Тотнъм) с 5 гола за Англия и Ромелу Лукаку (Манчестър Юнайтед) с 4 за Белгия.Ла Лига пък има Кристиано Роналдо с 4 гола за Португалия, Диего Коста с 3 за Испания и халфът на Виляреал Денис Черишев с 3 попадения за Русия.Играчите от френската Лига 1 имат на сметката си 9 гола, с един повече от състезателите в германската Бундеслига. Италианската Серия А е следващата в класацията със 7 гола.", "date": "2018.06.29", "title": "Представителите на Висшата лига бележат най-много на Мондиала"}
{"url": "https://offnews.bg/obshtestvo/etropole-obiavi-bedstveno-polozhenie-683507.html", "text": "Етрополе обяви бедствено положение след обилните валежи, съобщиха от общината.Кметът на Етрополе Димитър Димитров е свикал заседание на Общинския щаб за изпълнение на плана за защита при бедствия и обяви бедствено положение.Пътят до село Джурово е непроходим. Продължават усилията за осигуряване на достъп.В града и селата има наводнени къщи, дворове и улици. В този момент 4 багера и една фадрома разчистват участъци,а пожарната отводнява наводнени обекти, уточнява Фокус. Обстановката се следи непрекъснато, координацията между институциите е постоянна, полагат се всички усилия за преодоляване на последствията от обилния дъжд. ", "date": "2018.06.29", "title": "Етрополе обяви бедствено положение"}
{"url": "https://offnews.bg/izvan-terena/david-luis-iziade-gadzheto-683512.html", "text": "Защитникът на Челси и националния отбор на Бразилия Давид Луис не попадна в заявката на селекционера Тите за Мондиал 2018.31-годишният футболист потърси утеха от този факт в тропически курорт в компанията на гаджето си Бруна Лоурейро, като двамата си прекарват отлично времето.Една от последните качени от Луис снимки в социалните мрежи е озаглавена \"Красавицата и звярът\", като в кадъра футболистът използва оптическа измама, за да демонстрира как едва ли не ще погълне с уста любимата си Бруна.Давид Луис има само един мач с Бразилия от 2016 година насам. Той беше участник в печалния двубой с Германия на Мондиал 2014, когато \"селесао\" отстъпи с 1:7 пред бъдещия световен шампион в полуфиналите.", "date": "2018.06.29", "title": "Давид Луис \"изяде\" гаджето"}
{"url": "https://offnews.bg/ikonomika/otvariat-ofertite-za-okolovrastnoto-ot-tcarigradsko-do-mladost-davat-683472.html", "text": "Днес ще бъдат отворени офертите в откритата обществена поръчка за проектиране и строителство на над 6 км от Софийския околовръстен път - от пътния възел \"Цариградско шосе\" до пътния възел \"Младост\", съобщи АПИ.Проектът ще се изпълнява изцяло със средства от републиканския бюджет, а индикативната му стойност е 123 млн. лева без ДДС. Отсечката ще се свързва с реконструирания през 2012 г. участък от пътя. Тя ще бъде с две платна, с по три ленти за движение в посока, средна разделителна ивица, разделителни ивици между локалите и директното трасе, две локални платна и тротоари.Пресичането на Софийския околовръстен път с по-големите пътни артерии в района ще се осъществява чрез четири пътни възела - п.в. \"Стар Лозенски път\", п.в. \"Патриарх Герман\", п.в. \"Самоковско шосе\" и п.в. \"Младост\". Ще бъдат изградени три пешеходни надлеза и мостове над р. Искър и р. Кална.Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни - за проектиране, и 730 дни - за строителство. Участъкът от пътен възел \"Цариградско шосе\" до пътен възел \"Младост\" е последният за изграждане от Южната дъга на Софийския околовръстен път. Ако през тази година бъде избран изпълнител и няма обжалвания, през 2021 г. участъкът би трябвало да е завършен.", "date": "2018.06.29", "title": "Отварят офертите за Околовръстното от Цариградско до Младост, дават по 20 млн. на километър"}
{"url": "https://offnews.bg/politika/v-ns-glasuvat-vota-na-nedovorie-kam-borisov-3-683474.html", "text": "Парламентът ще гласува вот на недоверие към правителството Борисов 3, внесен от БСП заради политиката на кабинета в сектор Сигурност.Дебатите по вота продължиха рекордно кратко - час и половина. ДПС ще подкрепи вота, но гласовете против кабинета не стигат, за да падне правителството.Парламентарната група на БСП остана с човек по-малко, но независимият вече лидер на БЗС \"Александър Стамболийски\" Спас Панчев ще подкрепи вота.", "date": "2018.06.29", "title": "В НС гласуват вота на недоворие към Борисов-3"}
{"url": "https://offnews.bg/obshtestvo/oranzhev-i-zhalt-kod-za-dazhd-i-dnes-683442.html", "text": "Оранжев код за валежи е обявен за София и областта, както и за Монтана, Враца, Ловеч и Пазарджик. чанска, Ловешка, Софийска област, столицата София и Пазарджишка. В още 17 области кодът е жълт, сочи справка на сайта на НИМХ. Максималните температури ще са между 20 и 25 градуса.Над Черноморието облачността ще е по-често значителна и на места главно в следобедните часове ще превали и прегърми. Ще духа до умерен югозападен вятър, който вечерта ще се ориентира от запад-северозапад. Максималните температури на въздуха ще между 22 и 24 градуса, близки до температурата на морската вода. Вълнението на морето ще е 2 бала. Над планините ще се задържи предимно облачно с валежи от дъжд. Ще духа умерен до силен северозападен вятър. Максималната температура на височина 1200 метра ще е около 14 градуса, на 2000 метра - около 8 градуса. През почивните дни - 30 юни и 1 юли, въздушната маса ще се задържи неустойчива. Вече ще има и разкъсвания на облачността, но ще има и превалявания, временно интензивни, а и на места с гръмотевици.Вероятността за значителни валежи в по-голямата част от страната вече намалява, но в събота в отделни райони в Северна България тя остава повишена. Вятърът от запад-северозапад ще се усили - ще бъде предимно умерен, в северозападните райони и временно до силен. Температурите слабо ще се повишат.", "date": "2018.06.29", "title": "Оранжев и жълт код за дъжд и днес"}
{"url": "https://offnews.bg/politika/pravitelstvoto-otcelia-pri-vota-na-nedoverie-683477.html", "text": "Кабинетът Борисов-3 оцеля при вота на недоверие, който днес беше гласуван в Народното събрание.\"За\" падане на правителството гласуваха 104 народни представители, а 131 баха \"против\". Положителен вот дадоха 79 депутати от БСП и 24 от ДПС.До искането на оставка на кабинета се стигна след бягството на двамата рецидивисти от Централния софийски затвор и последвалото убийство на Владимир Пелов в Ботевград, битовата престъпност в Угърчин и авиокатастрофата с военния хеликоптер в Пловдив.Това е вторият вот на недоверие към правителството от началото на мандата му. Първият беше внесен отново от БСП заради провала в борбата срещу корупцията.", "date": "2018.06.29", "title": "Правителството оцеля при вота на недоверие"}
{"url": "https://offnews.bg/sviat/strelba-v-redaktcia-na-vestnik-v-sasht-zhertvi-i-raneni-683471.html", "text": "Най-малко пет души са убити и няколко са тежко ранени при стрелба в редакцията на вестник \"Капитал газет\" в град Анаполис, щата Мериленд, съобщи началникът на местната полиция Бил Крампф, цитиран от Франс прес и ДПА.По-рано местни медии съобщиха за шестима убити и над 20 ранени.Задържан е заподозрян, който е разпитван от полицията. Според телевизия Си Би Ес, той е бял мъж на двайсетина години, без документи за самоличност. Не са известни мотивите за нападението и дали стрелецът е свързан с вестника, уточнява БТА. Полицията разглежда нападението като \"локален инцидент\", а не като терористичен акт. Властите в Балтимор и Ню Йорк са засилили полицейската охрана на редакциите на големите медии като предпазна мярка, предаде Ройтерс.Заместник-говорителката на Белия дом Линдзи Уолтърс съобщи, че президентът Доналд Тръмп е информиран за стрелбата. Вестник \"Балтимор сън\", на когото принадлежи \"Капитал газет\" съобщи, че нападателят първо стрелял в стъклената врата на редакцията, после влязъл в сградата и открил огън по журналистите. \"Капитал газет\" е едно от най-старите издания в страната. Вестникът е основан през 1727 г. и тогава се е наричал \"Мериленд газет\", прпомня ТАСС.", "date": "2018.06.29", "title": "Стрелба в редакция на вестник в САЩ, жертви и ранени"}
{"url": "https://offnews.bg/futbol/tcska-vzima-roden-natcional-ot-seria-a-683485.html", "text": "От ЦСКА готвят сериозен трансфер броени дни преди старта на кампанията на отбора в Лига Европа. \"Червените\" се опитват да се подсилят в атака с родния национал Андрей Гълъбинов, пише \"Меридиан Мач\".През изминалия сезон той бе футболист на елитния италиански Дженоа, но от клуба от Генуа вече обявиха, че ще се разделят с футболиста и ще търсят други варианти за атаката си.Таранът записа 20 мача за \"грифоните\" през миналата кампоания, в които вкара 3 гола, но не беше твърд титуляр. За фаворит за подписа на Гълъбинов се смяташе Фрозиноне от Серия А, където преди време игра друг национал - Александър Тонев, но в последния момент в борбата се включи мощно и ЦСКА. Треньорът Нестор Ел Маестро е категоричен, че му трябват попълнения в нападение, още повече, че се очаква и раздяла с Фернандо Каранга.Гълъбинов пък има перфектният профил и физика да поведе “червената” атака. Българският национал има редица предимства - той няма да има нужда от адаптация, а и е свързан с клуба, тъй като дядо му е легендарният вратар на ЦСКА Йордан Филипов.", "date": "2018.06.29", "title": "ЦСКА взима роден национал от Серия А"}
{"url": "https://offnews.bg/sviat/liderite-ot-es-se-sporazumiaha-migrantite-niama-da-izbirat-sami-v-koi-683473.html", "text": "Европейските лидери постигнаха споразумение за справяне с миграцията след близо 12 часа преговори в Брюксел. Италия заплаши да блокира снощи всички останалия решения от срещата на върха, ако лидерите не се договорят за миграцията. Европа ще отпусне повече средства за справяне с миграцията, решиха лидерите на 28-те страни. \"Италия вече не е сама след тази среща\", каза премиерът на страната Джузепе Конте. По думите му Италия ще реши по-късно дали да създаде центрове за прием на мигранти на своя територия.Германският канцлер Ангела Меркел уточни, че пристигащите в Европа мигранти няма сами да избират в коя страна да останат. Тя добави, че 28-те искат до 2020 г. да подсилят Европейската гранична служба „Фронтекс” и да заделят втория транш за Турция в рамките на споразумението за бежанците.\"Победи европейското сътрудничество\", отбеляза френският президент Еманюел Макрон, излизайки от заседателната зала, съобщи бТВ. \"Европа ще трябва да живее с мигрантски натиск дълго време. Ние трябва да успеем да се справим с това предизвикателство, оставайки верни на ценностите си\", добави той. Полският премиер Матеуш Моравецки обясни, че бежанците на територията на Стария континент ще бъдат разселвани \"на доброволна основа\", което е добър компромис. В заключителния документ присъства и точката за създаване на центрове за мигранти, които да бъдат изграждани извън границите на ЕС, обяви австрийският канцлер Себастиан Курц, информира Нова тв. „Това беше дълга дискусия и в ЕС все така има различни подходи, но аз се радвам, че има много държави, които настояват да се съкратят потоци към Европа\", коментира Курц.", "date": "2018.06.29", "title": "Лидерите от ЕС се споразумяха: Мигрантите няма да избират сами в коя страна да останат"}
{"url": "https://offnews.bg/politika/ninova-v-pernik-kanim-vseki-smel-balgarin-vav-vizia-za-balgaria-683475.html", "text": "На 21 юли ще представим “Визия за България” - предложение към всички българи, които искат да участват във вземането на решенията за бъдещето на страната ни. Каним в нея да се включат неправителствени организации, учените от БАН, младите и активните хора, всички, които не се страхуват да изразят гражданска позиция.Това заяви лидерът на БСП Корнелия Нинова в Перник, където бе гост на отбелязването на 110-годишнината от създаването на партийната организация. Тя прие 15 нови членове на партията и им пожелава да бъдат част от каузата на левицата.“Изправени сме пред тоталната липса на справедливост. Не е справедливо да работиш 40 години и да живееш с 200 лв. на месец. Не е справедливо престъпник да те нападне в дома ти и да се разхожда на свобода. Не е справедливо да си болен, но да не можеш да си платиш да се лекуваш. Не е солидарно майките на деца с увреждания да лежат на дъжда пред парламента, а много депутати да минават и да не ги поглеждат“, категорична бе Корнелия Нинова.„Губим държавността си, доживяхме днес в парламента, държавен чиновник да се изправи от най-високата трибуна и да каже, че няма да изпълнява законите на страната и това е шефът на КЕВР“, каза още лидерът на социалистите. Тя заяви, че Иванов няма да изпълнява законите на страната, защото трябва да спаси Гинка Върбакова и сделката с ЧЕЗ и онези, които стоят зад нея и й подаряват националната сигурност на страната. „Това е паралелната държава и задкулисието“, коментира Нинова.„Дойде време да се борим. отново за семейството и децата си. Дойде време да се борим за България и да не приемем обратно нелегални мигранти в бежански лагери в България“, заяви Нинова пред пернишките социалисти. Тя бе категорична, че заради всичко това левицата не може да спре само с критика и констатации. „Предизвикателството пред БСП е да дадем решения, да поведем народа си и да спасим държавата“, заяви още Корнелия Нинова.", "date": "2018.06.29", "title": "Нинова в Перник: Каним всеки смел българин във \"Визия за България\""}
{"url": "https://offnews.bg/obshtestvo/146-signala-sled-poroite-tazi-nosht-683476.html", "text": "На 146 сигнала за наводнени дворове, подлези, улици, приземни етажи на частни и обществени сгради, паднали дървета и оказване съдействие на граждани са се отзовали екипите на Пожарната тази нощ, съобщи МВР.Сигналите са били предимно територията на Столична община, Пловдив, Пазарджик, София област, Смолян и Бургас.Най-сложна бе обстановката в Пловдив, Бургас и Смолян. Към момента на повечето места обстановката се нормализира, няма бедстващи хора. Около 18.33 часа вчера е бил получен сигнал за скъсана дига на две места по течението на река Чая, между с.Ягодово, общ. Родопи, и с.Катуница, общ. Садово, обл. Пловдив. Залети са земеделски площи, опасност за населените места няма. Създадена бе организация за евакуация на жителите на къщите които са в близост до река Чая.Затворен е път Е-80 Пловдив - Хасково. Няма получени сигнали за бедстващи хора. Бедствено положение е обявено на територията на Смолян и Чепеларе. В Софийска област са евакуиране две възрастни жени от с. Лъга и с. Лопян, общ. Етрополе.Екипите на РДПБЗН – София работят по отработването на получените сигнали.", "date": "2018.06.29", "title": "146 сигнала след пороите тази нощ"}
{"url": "https://offnews.bg/obshtestvo/prebitata-ot-akusherka-nikol-imala-i-problem-s-ednoto-oko-683480.html", "text": "Тригодишната Никол, която бе пребита като бебе от акушерката Емилия Ковачева, има проблеми с едното око в резултат от побоя. Детето отключи и епилепсия през февруари, разказа бащата на момиченцето Румен Димитров по бТВ. Толкова време вече акушерката Емилия Ковачева не е в затвора, а делата се точат по различни инстанции, коментира мъжът. Той се притеснява, че може присъдата й да бъде намалена или да бъде пусната за добро поведение на следващ етап. Справедливост и правосъдие в българската правораздавателна система няма и „всичко куца”, заяви Димитров.Бащата обясни, че досега не са казвали за състоянието на детето, тъй като не са искали да бъдат съжалявани, но се е наложило да приложат в съдебната зала документи за това.„Имахме индикации и предупреждения от лекарите, че детето може да отключи епилепсия. Трудно може човек да се подготви за такова нещо. Имахме диазепам. Случи се един петък. Линейката дойде след 40 минути”, сподели Димитров.„Малко странна болест е, знаехме, че ще стане, но превантивно нищо не може да се направи. Това не се лекува”, коментира бащата. Всяко нейно събуждане или неспокоен сън - не знаеш дали няма да направи гърч. Лечението е поне от 2 до 5 години и няма срок, в който тя ще израсте епилепсията, каза още Димитров.Той е Категоричен, че битка срещу съдебната ни система сам не може да води, но битката продължава срещу Емилия Ковачева. За тези три години ние не сме търсили контакт за Ковачева, тя също не се свърза с нас, заяви Димитров. ", "date": "2018.06.29", "title": "Пребитата от акушерка Никол имала и проблем с едното око"}
{"url": "https://offnews.bg/ikonomika/api-karajte-vnimatelno-po-patia-sofia-samokov-ima-srutishte-683486.html", "text": "Шофьорите, на които им предстои пътуване през дефилетата и републиканската пътна мрежа в планинските райони, да карат внимателно и с повишено внимание, съветват от Агенция Пътна инфраструктура (АПИ). На много места заради преовлажняване на почвата от падналите дъждове има опасност от срутища и свличане на земна маса.Във всички областни пътни управления има дежурни аварийни екипи, които да възстановят проходимостта на пътищата в максимално кратък срок.В област Смолян пътната обстановка постепенно се нормализира. Предприемат се действия за укрепване на свличането по третокласния път при Смилян, където движението в момента е в една лента.Разчиства се и пътя при село Момчиловци. От вчера следобед поради възникнало свлачище е ограничено движението по път III-8631 Момчиловци - Лъки. Обходният маршрут е през Момчиловци - Соколовци - проход „Рожен“ - Лъки и обратно. Поради срутване на скални маси в една лента е движението по път II-86 Бачково – Нареченски бани.Временно движението по третокласния път ІІІ-358 Тетевен - Ябланица, в района на Гложене, е ограничено поради свличане на земни маси и камъни. Обходният маршрут е през Тетевен, кв. \"Полатен\" - Голям Извор - Ябланица и обратно.Пътуването по път III-3009 Правец - Етрополе е в една лента поради свличане на земна маса и наводняване на пътното платно.Шофьорите трябва да карат с повишено внимание и по път II-82 София - Самоков заради свличане на земна маса и стесняване на една от лентите за движение.Всички граждани и транспортни фирми могат да получават информация за актуалната пътна обстановка на републиканската мрежа от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ. ", "date": "2018.06.29", "title": "АПИ: Карайте внимателно по пътя София - Самоков, има срутище"}
{"url": "https://offnews.bg/obshtestvo/voennoistoricheskiat-muzej-na-102-g-vhod-svoboden-na-4-iuli-683487.html", "text": "Националният военноисторически музей (НВИМ) отбелязва своята 102-ра годишнина на 4 юли. По случай празника работното време на музея ще е от 17.00 до 23.00 часа, като входът ще бъде свободен както за постоянната хронологична експозиция и за временните си изложби, така и за колекционните зали, в които са представени богатите и изключително любопитни и ценни колекции оръжие, униформи и отличия. На своя празник НВИМ подарява свободен достъп за своите експозиции, за да могат всички любители на историята да се докоснат до съкровищницата от артефакти, съхранявани повече от век в музея. За доброто настроение на гостите от 20.00 до 22.30 часа ще се погрижат Представителният духов оркестър на Военноморските сили и Представителният духов оркестър към Националната гвардейска част.По повод годишнината си музеят е подготвил и изложбата „Балкански пейзажи“, която може да бъде разгледана в галерия „Средец“ на Министерство на културата. В нея са представени произведения на едни от най-изтъкнатите майстори на изобразителното изкуство като Борис Денев, Никола Танев, Атанас Михов, Константин Щъркелов, Владимир Димитров – Майстора, Цено Тодоров, Никола Кожухаров и други.Макар и създадени по време на войните, на платната, включени в изложбата, оживяват спокойните балкански пейзажи като контрапункт на военните действия и бягство от ужаса на фронтовата линия. Изложбата може да бъде разгледана от 4 до 13 юли в галерия „Средец“, входът е свободен.", "date": "2018.06.29", "title": "Военноисторическият музей на 102 г., вход свободен на 4 юли"}
{"url": "https://offnews.bg/futbol/afrika-bez-predstavitel-na-finalite-za-parvi-pat-ot-36-godini-683491.html", "text": "Последната африканска дърважа на световното първенство - Сенегал вчера отпадна драматично след загуба от Колумбия с 0:1, която остави тима на третото място на Група Н. По този начин нито една страна от южния континент не намери място на 1/8-финалите на Мондиала.Това се случва за първи път от 1982 година насам. Тогава с двойна групова фаза нито Алжир, нито Камерун успяват да стигнат до фазата на елиминациите.Иначе на Мондиал 1986 в Мексико до осминафиналите играе Мароко. На Мондиал 1990 в Италия във фазата на елиминациите стига Камерун, а на Мондиал 1994 в САЩ продължава Нигерия. \"Суперолите\" стигат до осминафиналите и на Мондиал 1998 във Франция.През 2002 година Сенегал стигна дори до четвъртфиналите на първенство в Япония и Република Корея. Гана стигна до елиминациите през 2006 година на Световното първенство в Германия, а през 2010 година в ЮАР отново \"черните звезди\" продължиха напред и играха на четвъртфинал. През 2014 година в Бразилия – Нигерия и Алжир успяха да прескочат груповата фаза.По този повод бившият нападател на Челси и на националния отбор на Кот д'Ивоар Дидие Дрогба заяви, че африканските национални формации и съответните федерации трябва да разгледат възможностите за бъдеща стратегия.\"Мисля, че представянето на отборите от Африка на Световното в Русия е една голяма крачка назад. Но в същото време е една чудесна възможност за отборите и федерациите да си разгледат стратегията как биха искали да изглеждаме в бъдеще.Имаме потенциал и пари, за да се развиваме, но е нужно и нещо повече. Ние трябва да създадем структура и да бъдем последователни, както го правят европейските и южноамериканските отбори. И с този ентусиазъм, с който играем играта на нашия континент, можем да се надяваме на успех\", каза Дрогба.", "date": "2018.06.29", "title": "Африка без представител на финалите за първи път от 36 години"}
{"url": "https://offnews.bg/futbol/levski-se-podsilva-sas-zashtitnik-i-napadatel-683489.html", "text": "Защитник и нападател ще пристигнат в Левски най-късно до средата на другата седмица. Двамата футболисти са одобрени и желани от треньора Делио Роси.Наскоро италианският специалист препрати топката към ръководството, загатвайки, че не е доволен от факта, че не са привлечени играчи, за които шефовете знаят \"от три месеца\".За момента Левски привлече вратаря Мартин Полачек и халфа Давиде Мариани. Делио Роси обаче настоява да се подсили с още един централен защитник, който да бъде алтернатива на титулярите Холмар Ейолфсон и Давид Яблонски. В атака отборът разполага със Серджиу Буш, Станислав Костов и Ривалдиньо, който обаче постоянно е контузен от момента, в който дойде в Левски. Поне според официалната информация от клуба.", "date": "2018.06.29", "title": "Левски се подсилва със защитник и нападател"}
{"url": "https://offnews.bg/obshtestvo/na-6-mesta-v-stolitcata-shte-spira-vodata-683451.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно-водопроводно отклонение до бл. 637 в жк. „Връбница“ 2 налага спиране на водоподаването от 09:00 до 17:00 часа на ул. „Златен клас“, ул. „Тричко Велев“, ул. „Росна китка“, ул. „Бели Дунав“.Във връзка с подмяна на сградно водопроводно отклонение на ул. „Тодор Стоянов“ в жк. „Изток“, се налага спиране на водоподаването от 10:00 до 16:00 часа по ул. „Тодор Стоянов“ от ул. „Тарас Шевченко“ до ул. „Люлякова градина“ , ул. „Люлякова градина“№7.Изграждане на сградно водопроводно отклонение на ул. „Георги Райчев“ в кв. „Витоша“ налага спиране на водоподаването от 10:00 до 19:00 часа на ул. „Георги Райчев“. С понижено налягане на водата ще бъде районът между: ул. „Асен Разцветников“, ул. „Ангел Каралийчев“, ул. „Кирил Буюклийски“, ул. „Георги Райчев“. Реконструкция на уличен водопровод на ул. „Димитър Шишманов“ в кв. „Витоша“ налага спиране на водоподаването от 09:30 до 19:30 часа на ул. „Димитър Шишманов“. Без вода във връзка с подмяна на сградно водопроводно отклонение на ул. „Дунавски лебед“ в кв. „Васил Левски“ ще бъдат от 09:30 до 17:00 часа по ул. „Дунавски лебед“ от ул. „Поп Грую“ до ул. „Баба Тонка“.Поради реконструкция на уличен водопровод на ул. 13 във вилна зона „Киноцентъра“ налага спиране на водоподаването от 10:00 до 19:00 часа по ул. „Екатерина Божилова“ от ул. 7 до ул. „Проф. Боян Пенев“; ул. 13, ул. „Проф. Боян Пенев“, ул. „Акад. Стефан Бобчев“. ", "date": "2018.06.29", "title": "На 6 места в столицата ще спира водата"}
{"url": "https://offnews.bg/obshtestvo/dinastiata-na-tiudorite-tazi-vecher-po-epic-drama-video-683382.html", "text": "Наградите продължават да се трупат след втория сезон на \"Династията на Тюдорите\". Шоуто получи награда \"Еми\" за най-добър дизайн на костюми, четири награди \"Джемини\" за най-добър дизайн на продукция, звук, фотография и монтаж и наградата за най-добра кинематография на Канадското общество на кинематографите.Сезонът започва с един разочарован от Ватикана крал, който се опитва по всякакъв начин да разтрогне брака си с Катерина Арагонска, за да се ожени за младата Ан Болейн.Причините за тази стъпка са много - отчасти суета, отчасти сексуално желание, отчасти смел индивидуализъм, но всички те се съсредоточават около непоклатима амбиция - да се роди син и наследник на династията на Тюдорите, завещана на Хенри от баща му. Ако няма син, родът, за който има такива амбиции, ще умре с него. Но това желание не е всичко. Вдъхновен от текстовете и реформаторския дух на германския богослов Мартин Лутер, Хенри побеждава католическата църква в собствената ѝ игра, сломявайки мощта и авторитета ѝ с див и кървав опит да стане господар на духовните и светски съдби. Английската реформа обединява личните и политическите амбиции на краля революционер.Новите епизоди от \"Династията на Тюдорите\" можете да гледате всеки петък, от 22:45, по тв канала Epic Drama.В главните роли са Джонатан Рис Майърс, Мария Дойл Кенеди, Натали Дормър, Джос Стоун, Тамзин Мерчант, Джоели Ричардсън, Хенри Кавил.", "date": "2018.06.29", "title": "'Династията на Тюдорите' тази вечер по Epic Drama (видео)"}
{"url": "https://offnews.bg/tenis/viktoria-tomova-grigor-i-pironkova-me-vdahnoviavat-683488.html", "text": "Първата ни ракета Виктория Томова сподели, че турнирът от Големия шлем \"Уимбълдън\" е любимият ѝ турнир и призна, че родните тенисисти Григор Димитров и Цветана Пиронкова я вдъхновяват.\"Това бе като психологическа бариера за мен. Много съм щастлива, че останах спокойна в третия сет и успях да спечеля. Просто бях спокойна във важните точки. Не мога да повярвам.Бях много мотивирана, защото не исках да отпадна отново на финалната права, след като това ми се случи предишните четири пъти. Исках да съм сигурна, че за първи път ще съм с гарантирано място в основната схема. Много съм щастлива, че това се случва на \"Уимбълдън\", защото това е любимият ми турнир.Димитров и Пиронкова направиха много за нашата страна, защото ние сме малка държава, а постиженията им бяха страхотни. Цветана игра полуфинал и четвъртфинал, което е невероятно, същото важи и за Григор. Това е вдъхновение за мен и съм много щастлива, че най-сетне успях\", каза Томова.", "date": "2018.06.29", "title": "Виктория Томова: Григор и Пиронкова ме вдъхновяват"}
{"url": "https://offnews.bg/112/politciata-prodalzhava-da-izdirva-tcvetelina-georgieva-683478.html", "text": "Полицията в София продължава издирването на 43-годишна жена от Омуртаг, която е в неизвестност от 15 юни.Столичното Седмо РУ издирва Цветелина Радославова Георгиева, която е живеела на адрес ж.к. “Младост 1“. От 15 юни, когато е напуснала дома си, е в неизвестност.  Цветелина Георгиева е висока около 170 см, с дълга, руса коса и кафяви очи. Била е облечена в сини дънки, червена тениска, светлосиньо дънково яке и обута с еспадрили.Умоляват се всички, който имат информация за издирваната, да се обадят на тел.112, 02/9828760, 02/9828731 или в най близкото районно управление на МВР.", "date": "2018.06.29", "title": "Полицията продължава да издирва Цветелина Георгиева"}
{"url": "https://offnews.bg/obshtestvo/petrovden-e-osvetenite-iabalki-nosiat-zdrave-tciala-godina-683254.html", "text": "Християните почитат апостолите св. Петър и Павел, народът празнува Петровден. Имен ден - освен Петър и Павел, празнуват и Камен, Павлин, Петя, Павлина, Патриция, Петрана и Преслава. Името Петър е от гръцки произход и означава \"камък, скала\". Според вярванията св. Петър държи ключа за рая. Апостол Петър, брат на ап. Андрей, бил рибар от гр. Капернаум на брега на Галилейското езеро. Според евангелския разказ Христос повикал двамата братя да тръгнат след него и те го следвали до деня на неговото Възнесение. Еврейското име на апостола било Симон, а името Петър му било дадено от Исус Христос. След Възнесението ап. Петър разпространявал християнството в Сирия, Кападокия, Галатия и Понт. Преданието уверява, че загинал мъченически заради вярата си заедно с ап. Павел. В новозаветния дял на Библията са включени две съборни послания на ап. Петър, отправени до всички християни. Апостол Павел не е от кръга на Христовите ученици. Роден в Мала Азия, той бил фарисей - член на еврейска секта, която преследвала християните. В книгата Деяния на на св. Апостоли /XIгл./ се разказва, че на път за Дамаск имал необикновено видение, от което загубил зрението си, и чул Божия глас от небето. Това събитие било повратно в живота му. Излекуван, той се покръстил и станал най-ревностният разпространител на християнската вяра. Наречен е \"апостол на езичниците\". Проповядвал в Антиохия, Киликия, Кипър, Галатея, Ефес, Атина, Македония, Коринт, Испания. Завършил живота си в Рим на 29 юни 67 г. В Новия завет на Библията са поместени 14 негови послания до новопокръстени във вярата, в които разяснява християнските ценности и правилата на църковния живот.На 29 юни се отбелязва и празникът на българските занаятчии.", "date": "2018.06.29", "title": "Петровден е, осветените ябълки носят здраве цяла година"}
{"url": "https://offnews.bg/sviat/es-udalzhi-sanktciite-sreshtu-rusia-683482.html", "text": "Лидерите на ЕС се споразумяха да продължат икономическите си санкции срещу Русия до края на януари, заради анексирането на украинския полуостров Крим и подкрепата й за бунтовниците, сражаващи се с правителствените войски в източна Украйна, съобщи Ройтерс. Санкциите са наложени на руски банки, отбранителни фирми и петролни компании и забраняват на европейците да правят финансови инвестиции в Русия.Те бяха наложени през лятото на 2014 г., в разгара на кризата в Украйна, няколко месеца след като Русия анексира Крим и проруските бунтовници предприеха настъпление в Източна Украйна, припомня АФП, цитирана от БТА. Освен това ЕС наложи санкции на близо 150 души, включително приближени на руския президент Владимир Путин.Техните авоари в европейски банки са блокирани и те нямат право на визи за ЕС.", "date": "2018.06.29", "title": "ЕС удължи санкциите срещу Русия"}
{"url": "https://offnews.bg/obshtestvo/remont-na-relsite-na-skobelev-spira-tramvai-prez-uikenda-683325.html", "text": "Ремонт на релсовия път на бул. „Ген. Н. Скобелев“ и ул. „Цар Петър“ налага промени в променя организацията на движението, съобщи Столична община. От 04.30 часа утре до 04.30 часа на 1 юли се закрива трамвайна линия № 1.Трамвайна линия № 6 ще се движи в посока ж.к. „Иван Вазов“ като маршрутът се скъсява: от площад „Македония“ наляво по ул. „Алабин“ до Съдебна палата, двупосочно.Трамвайна линия № 7 в посока ж.к. „Борово“ се променя: от площад „Македония“ надясно по бул. „Македония“, по трасето на трамвайни линии № 4 и № 5 до ж.к. „Бр. Бъкстон“, двупосочно. Разкрива се временна автобусна линия № 7-ТМ при следния маршрут: от Национален исторически музей /НИМ/ по Околовръстен път през пътен възел „детелина“ по бул. “България” до бул. “Витоша”, наляво по булевард “Витоша”, наляво по бул. “Патриарх Евтимий”, надясно по бул. “Христо Ботев”, наляво по северния пътен локал на бул. “Македония”, през площад “Руски паметник”, наляво по бул. “Ген. Н. Скобелев”, през подлеза на НДК, по бул. „Проф. Фритьоф Нансен“, надясно по бул. “Пенчо Славейков”, наляво по бул. “Витоша” и по бул. “България” по маршрута си до НИМ.Автобусите ще спират на всички съществуващи автобусни и тролейбусни спирки по маршрута. ", "date": "2018.06.29", "title": "Ремонт на релсите на Скобелев спира трамваи през уикенда"}
