{"url": "https://offnews.bg/obshtestvo/nap-zatvori-20-magazina-vav-velingrad-targovtcite-obviniha-sarvarite-696749.html", "text": "Националната агенция за приходите запечата над 20 търговски обекта във Велинград. От НАП са затворили обектите заради неподадени отчети. Търговците обаче са категорични, че са подавали данни от фискалните си устройства, а проблемът е в сървърите на НАП, съобщи БНТ.Търговците посочват, че при пускането на отчетите фискалните устройства са изписвали, че има успешна мобилна връзка и не е имало знак за проблем. От фирмите, поддържащи устройствата, пък обяснили, че няма как да се установи, че няма връзка с НАП.Въпреки грешката обаче търговците със запечатани обекти не могат да работят в продължение на 14 дни. Заради големия брой запечатани обекти с проблема се ангажира и кметът на Велинград, който организира среща между търговците и ръководството на НАП-Пловдив. От НАП обясняват, че са проверили системата и няма данни за проблем в системата. Приходната агенция отхвърли и аргумента, че търговците не могат да проверят свързаността на касовите апарати с данъчните.Напълно безплатно, чрез електронна услуга от сайта на НАП, всеки търговец може да види какви данни, кога, в какъв обем, всеки един касов апарат изпраща в НАП, посочи говорителят на агенцията Росен Бъчваров.", "date": "2019.02.01", "title": "НАП затвори 20 магазина във Велинград, търговците обвиниха сървърите на агенцията"}
{"url": "https://offnews.bg/zdrave/ananiev-sofijskiat-universitet-niama-da-se-zanimava-s-izdrazhkata-na-696702.html", "text": "Софийският университет няма да се занимава с издръжката на болница \"Лозенец\", тя си е самостоятелно юридическо лице.Това заяви министърът на здравеопазването Кирил Ананиев пред репортери в Народното събрание по повод окончателно приетата днес промяна в статута на Правителствена болница.\"По всички правила както действат всички останали лечебни заведения - търговски дружества и си обслужват задълженията, така от дейността и това лечебно заведение ще си издължи сумите, които дължи на кредиторите\", допълни той.Днес депутатите окончателно приеха промените в Закона за лечебните заведения, според които болница \"Лозенец\" вече не е правителствена. Текстовете дават на Министерския съвет шестмесечен срок да преобразува \"Лозенец\" от второстепенен разпоредител с бюджет към МС в еднолично акционерно дружество Многопрофилна болница за активно лечение \"Лозенец\", която най-вероятно ще мине под контрола на Софийския университет.Този трансфер обаче повдигна редица въпроси за бъдещото ѝ финансово оцеляване, тъй като лечебното заведение е натрупало сериозни дългове, а досега е било поддържано най-вече със субсидии от Министерския съвет. След като вече няма да е към него обаче, остава въпросът дали държавата отново ще поеме част от разходите на заведението, или то ще трябва да се опита да оцелее на пазарен принцип. Това би притеснило Софийския университет обаче, тъй като болницата се използва за неин учебен център и при евентуалния ѝ фалит университетът най-вероятно ще загуби медицинските си специалности.Ананиев се възпротиви на твърденията на опозицията, че болницата ще фалира без държавна помощ. \"Това е мнение на опозицията - аз имам над 60 болници, от които поне половината имат дългове и си ги разсрочват, разплащат и т.н. Въпрос на добро управление и добър мениджмънт\", заяви министърът.Той помоли да не се създава напрежение в академичното ръководство на Софийския университет и заяви, че не би трябвало университетът да отделя от собствените си средства за болницата. \"Аз съм убеден и съм сигурен, че не трябва да се заделят средства от обучение на студентите - това е таксите, които плащат те, и в същото време субсидията, която дава държавата - да се отделят за покриване на дълговете на болницата, иначе ще се наруши учебният процес\", заяви той.Министърът отхвърли всякакви притеснения, че студентите на Софийски университет може да загубят достъп до учебната си база.\"Идеята е в крайна сметка, след като държавата, в лицето на министъра на здравеопазването, стане едноличен собственик на капитала, той да предостави болницата за управление на Софийския университет. Т.е. цялата научна и клинична база, която има болница \"Лозенец\", ще се използва за обучение на студентите - това беше идеята. И затова ме убедиха, че това е най-добрият подход, и аз приех общото мнение\", допълни той.Ананиев още изясни, че се е срещнал с ректора на Софийския университет още преди вчерашното заседание на парламентарната комисия по здравеопазване.\"Освен това се договорихме с него, защото определено има някакво притеснение с този договор, който трябва да регламентира взаимоотношенията между министъра на здравеопазването и Софийския университет, да подготвим заедно с него един проект на договор, който да го представим пред академичното ръководство на СУ, за да не съществуват тези притеснения, че едва ли не СУ ще стане заложник на болница Лозенец\", заяви Ананиев. ", "date": "2019.02.01", "title": "Ананиев: Софийският университет няма да се занимава с издръжката на болница 'Лозенец'"}
{"url": "https://offnews.bg/obshtestvo/valchev-e-naznachil-proverka-po-signalite-sreshtu-angel-angelov-ot-al-696728.html", "text": "Образователният министър Красимир Вълчев е назначил проверка, свързана с Ангел Ангелов от скандала \"Ало, Банов съм\". Това съобщи Вълчев пред журналисти в Брестник, цитиран от БТА. Проверката е започнала на 18 януари. Подадени са сигнали и от Ангел Ангелов за упражнен психически тормоз, и от страна на Кирил Гератлиев, изпълнителен директор на ИА \"Оперативна програма \"Наука и образование за интелигентен растеж\", за изтичане на информация и за свързаност на Ангелов с консултанти и бенефициенти по ОП, обясни министърът. В края на миналата година Ангел Ангелов е получил индикации, че ще има ниска оценка на годишната атестация на държавните служители и е предприел превантивни действия, в това число подаване на сигнали срещу Кирил Гератлиев. Сигналът до мен от Ангелов е, че Гератлиев иска да го освободи и за психически тормоз. Този сигнал е даден на инспектората на МОН за проверка. От друга страна, Гератлиев ми е сигнализирал неофициално за проблеми с изтичане на информация и за свързаност на Ангелов с консултанти и бенефициенти по ОП. В случая препоръчах на Кирил Гератлиев да подаде сигнал до институции с разследващи функции, които могат да стигнат в дълбочина до изясняване на фактите, посочи Красимир Вълчев.За конфликта с Ангел Ангелов и съмнението за свързаност с Иво Костов - член на комитета за наблюдение, . Той обясни: \"На 4 декември господин Ангелов нахлу в моя кабинет притеснен и използва заплахи към управляващия орган, към програмата, към агенцията, към мен. Думите му бяха, че ще срути всичко\". Ангелов бил гневен заради отхвърлени проекти. \"Очевидно са нарушени икономически интереси\", коментира Гератлиев и посочи, че те \"навярно са за над 80 млн. лева\".След случката Гератлиев изолирал Ангелов от управлението на проекти, след което последвали нови заплахи. Гератлиев също каза, че е подал сигнал за случващото се. \"До мен не са представени доказателства, че Ангел Ангелов и Иво Костов са злоупотребявали с проекти\", добави министър Вълчев и още веднъж поясни, че само институции с разследващи функции могат да стигнат в дълбочина на разследването и да констатират такава свързаност. За да бъде отстранен Ангел Ангелов, е необходимо да има доказана вина въз основа на дисциплинарно производство, което да е стартирано от Гератлиев или при ниска оценка-атестация 5, поясни още министър Вълчев.", "date": "2019.02.01", "title": "Вълчев е назначил проверка по сигналите срещу Ангел Ангелов от 'Ало, Банов съм'"}
{"url": "https://offnews.bg/tenis/silvar-star-podariava-bileti-za-sofia-open-2019-na-naj-kreativni-696733.html", "text": "Официалният дилър на Mercedes-Benz за България – „Силвър Стар Моторс”, ще подари билети за тенис турнира Sofia Open 2019 на най-креативните фенове на луксозната автомобилна марка. В периода 2-9 февруари компанията ще проведе игра в социалната мрежа Instagram. В състезанието за креативност могат да се включат всички желаещи потребители, последвали официалния акаунт на организатора и навършили 18-годишна възраст. Всеки ден участникът предложил най-креативната идея ще печели по два билета за всички мачове от следващия ден на турнира, който ще се проведе в периода 3-10 февруари 2019 г. в зала „Арена Армеец” в София.От събота (2.02.) в акаунта на официалния дилър на Mercedes-Benz за България (Mercedesbenzinbulgaria) всеки ден ще бъдат публикувани снимки, a желаещите да се включат в играта ще бъдат предизвикани да проявят своето въображение като участват с предложения за текстови послания, с които асоциират снимките.Всеки ден в периода на играта, тричленно жури, съставено от маркетинг специалисти, ще оценява идеите на участниците и ще обявява печеливш. Наградените ще получат по 2 билета за най-голямото спортно състезание у нас за тази година Sofia Open 2019.“Силвър Стар Моторс” е официален партньор на най-голямото спортно събитие в страната за 2019 г., а Mercedes-Benz официален автомобил на Sofia Open.Kато официален партньор на събитието „Силвър Стар” ще предостави 15 от своите най-луксозни автомобила за организацията на топ състезанието. Освен това от компанията са предвидили голяма изненада по време на полуфиналите. Тогава един от присъстващите в публиката ще спечели специален уикенд с новата А-класа на Mercedes-Benz.", "date": "2019.02.01", "title": "„Силвър Стар” подарява билети за Sofia Open 2019 на най-креативните фенове на Mercedes-Benz"}
{"url": "https://offnews.bg/medii/iliana-zaharieva-e-noviat-predsedatel-na-bdvo-696730.html", "text": "Илияна Захариева поема ръководството на Българското дружество за връзки с обществеността (БДВО) през 2019 г., след мандата на Мила Миленова, който приключи в края на миналата година. Решението бе взето по време на редовно Общо събрание на организацията, което се проведе на 31 януари в София. Илияна Захариева е член на Управителния съвет на БДВО от 2012 г. От 2014 г. тя е директор „Корпоративни комуникации” в А1 България. Отговаря за всички комуникационни дейности на компанията, насочени към обществото и служителите.Дирекция „Корпоративни комуникации” обединява управлението на традиционни и дигитални медии, организацията на спонсорства и събития, програмите за корпоративна социална отговорност и вътрешните комуникации на А1.Илияна Захариева има близо 20 години опит в сферата на корпоративните комуникации, връзките с обществеността, маркетинга и рекламата. Тя се присъединява към екипа на А1 от Пощенска банка, където е ръководила корпоративните комуникации на компанията в продължение на шест години. Преди да стане част от Пощенска банка през август 2007 година, Захариева е отговаряла за рекламата и връзките с обществеността последователно за Хеброс банк, HVB Bank Biochim и Уникредит Булбанк. Работата си в областта на корпоративните комуникации започва в KPMG през 1999 година. Тя има диплома от Chartered Institute of Marketing, London, London School of Public Relations, както и магистърска степен от Факултета за нови и класически филологии и Факултета по славянски филологии на Софийския университет в София.В състава на Управителния съвет на Дружеството на PR специалистите с мандат до 2020 г. влизат нови членове – Гергана Иванова, управляващ партньор в The Smarts и Анита Петкова-Бедин, Marketing Manager INFINITI България/ Витоша Ауто. Доника Ризова и Розита Михайлова от досегашния състав приключват своите мандати по лични причини.По време на Общото събрание членовете на Дружеството приеха отчет за дейността на организацията за изминалата календарна година и програма за 2019 г., представени съответно от Мила Миленова и Илияна Захариева. В Отчета на Комисията по професионална етика към БДВО нейният председател Даниел Киряков представи дейността на етичния орган за изминалата година, както и приоритетите за следващия период. Фокус в работата на КПЕ е последващо организационно подобрение, разпространение на принципите на Етичния кодекс на PR-специалистите и по-засилена обществена роля. Общото събрание на БДВО преизбра Комисията за професионална етика за следващ мандат в състав: д-р Евелина Христова, д-р Мария Николова и Даниел Киряков.Сред основните приоритети в програмата на сдружението за предстоящата година са: повишаване авторитета на БДВО като професионална организация в сферата на комуникациите; повишаване имиджа на PR професията в обществото и сред студентите; изграждане на партньорства с комуникационната общност в и извън страната; продължаване на партньорствата с медии и иницииране на нови; поддържане на партньорства с образователни институции; продължаване на ключови партньорства с бизнеса, бизнес организации, неправителствения сектор; засилване присъствието в обществени дискусии за развитие и утвърждаване на добрите PR практики; увеличаване на членската база; развитие и дигитализиране на каналите за комуникация с членовете; стартиране и популяризиране на сайта на КЕ; развитие на регистъра на лицата, приели Етичния кодекс на PR специалистите в България и др.Сред важните предстоящи проекти на БДВО е специално разработената от Дружеството Програма във Факултета по журналистика и масова комуникация (ФЖМК) на СУ „Св. Климент Охридски“. Програмата включва лекции и уъркшопи с практическа насоченост с цел разнообразяване на образователната програма, представяне на полезна информация от практиката и популяризиране на Дружеството сред студентите.", "date": "2019.02.01", "title": "Илияна Захариева е новият председател на БДВО"}
{"url": "https://offnews.bg/futbol/napusna-ni-legendata-na-levski-aleksandar-manolov-696732.html", "text": "Днес на 75 години почина един от легендарните защитници на Левски - Александър Манолов, съобщи официалният сайт на \"сините\".Това става само две седмици, след като ни напусна друг идол на 26-кратните шампиони на България Иван Вуцов.\"\".", "date": "2019.02.01", "title": "Напусна ни легендата на Левски Александър Манолов"}
{"url": "https://offnews.bg/ot-vas/konkursat-transko-sled-rerferenduma-kakvi-sa-tcelite-ni-696734.html", "text": "Целта на настоящия конкурс „Трънско след референдума – една община преоткрива себе си“, чийто организатор съм заедно с OFFNews, е да бъде уловител на Ваши усещания и мисли от допира с Трънско. Конкурсът е възможност да разкажете своите трънски преживявания – били те сред тамошната природа и нейните хора, било като участник във възмъжалото чрез референдума местно гражданско общество или за доброволчески, предприемачески и лични инициативи, стартирани след местния вот от 11.06.2017 г. Дори ако сте само един от десетките хиляди хора с трънско потекло, който дири корените или възнамерява да се засели в земята на предците си – разказвайте, разказвайте, разказвайте! Ако се питате, щеше ли без референдума въобще да има смисъл конкурс за есе, посветен на Трънско? Едва ли. Нямаше да има какво толкова да бъде разказано. С новия дух след проведеното местно допитване започнаха да се случват интересните неща в общината, усети се пролетен полъх на ентусиазъм и енергия. Такова доброволчество, като наблюдаваното в момента, Трънско не помни от освободителните борби. При това говорим за доброволци от цяла България. Трънчани осъзнаха, че заедно могат всичко, че конституцията им дава реални права, че доживяха да видят нервно треперещи завесите на задкулисието.Журито на конкурса ще бъде съставено от проф. Александър Кьосев, проф. Евгений Дайнов и главния редактор на OFFNews Владимир Йончев.Желая успех на всички участници!Условия за участие в конкурса: 1. Всеки проявяващ интерес има право на участие, без възрастови ограничения.2. Есетата си изпратете до 22.02.2019 г. на електронен адрес: offnews@offnews.bg3. Авторът на печелившото есе получава парична награда от 200 лв. Творбата му ще бъде публикувана в OFFNews на датата на националния празник, 3-ти март. Ще последват евентуално и публикации на есетата на други участници, впечатлили журито.4. Текстове на трънско наречие са допустими на драго сърце, но… моля с дословен превод на книжовен български.", "date": "2019.02.01", "title": "Конкурсът 'Трънско след рерферендума': Какви са целите ни"}
{"url": "https://offnews.bg/sviat/sasht-se-ottegliat-ot-istoricheskoto-iadreno-sporazumenie-s-rusia-696727.html", "text": "Администрацията на американския президент Доналд Тръмп обяви, че ще суспендира участието си в договора за контрол на ядреното въоръжение с Русия, който функционира от десетилетия. Като причина за решението Вашингтон цитира нарушения на договора от страна на Москва, съобщават американски медии.Става въпрос за сключения през 1987 година Договор за ликвидиране на ракетите със среден обсег (INF). \"Нарушенията на Русия поставиха милиони европейци и американци в по-голям риск. Наше задължение е да отговорим по съответния начин\", заяви американският държавен секретар Майк Помпео, цитиран от Си Ен Ен. Той добави, че САЩ са дали на Русия достатъчно време, за да започне да се придържа отново към договора.САЩ прекратяват задълженията си 2-ри февруари 2019 година и ще съобщят по официален ред на другите държави в споразумението, че се оттеглят от него с шестмесечно предизвестие, добави държавният секретар.Той посочи, че Русия от години нарушава договора без угризения.Оттеглянето на САЩ повдига тревоги за нова надпревара във въоръжаването, коментира Си Ен Ен.Шестмесечното предизвестие може да бъде анулирано, ако Руси започне да се придържа към договора, да де да се разбере Помпео.Оттеглянето на САЩ от споразумението не е неочаквано. Сигнали за това даде Доналд Тръмп, а страната му предупреждава за нарушения по договора от 2014 г. насам.Договорът е подписан във Вашингтон от държавните глави на САЩ и СССР Роналд Рейгън и Михаил Горбачов на 8 декември 1987 г. Той урежда премахването на ядрените и конвенционалните (неядрени) наземни балистични ракети със среден и малък обсег (достигащи цел на 500 до 5500 километра или 300 – 3400 мили).", "date": "2019.02.01", "title": "САЩ се оттеглят от историческото ядрено споразумение с Русия"}
{"url": "https://offnews.bg/futbol/barsa-valensia-i-roma-milan-v-efira-na-max-sport-prez-uikenda-696736.html", "text": "И този уикенд четирите  ще следят на живо най-интересното от футболните шампионати на Испания и Италия. Две са дербитата, които ще са основен акцент в програмата – Барселона – Валенсия от Ла Лига и Рома – Милан от Серия А.В събота Барселона ще посрещне Валенсия в търсене на девета поредна победа в испанския елит. Мачът е от 19:30 часа и ще се предава на живо по  Въпреки силната серия, преднината на каталунците пред Атлетико (Мадрид) е само 5 точки и победата за тях е задължителна. Гостите от Валенсия пък идват с надежда да измъкнат поне равенство от двубоя. След двете поредни победи в първенството „прилепите” са на 2 точки от шестото място, което дава право на участие в Лига Европа.Като едно от дербитата на кръга в Примера се очертава и домакинството на Реал срещу Алавес. Мачът е в неделя и започва от 21:45 часа по MAX Sport 4. Домакините са трети, a гостите – пети в класирането. Реал ще преследва четвърта поредна победа в опит да върне доверието на феновете, а Алавес продължава да мечтае за Шампионската лига, която е само на 4 точки разстояние в момента.MAX Sport 4 ще предложи още 6 мача от Ла Лига през уикенда, като внимание заслужава и сблъсъка между Бетис и Атлетико (Мадрид), който ще се играе в неделя от 17:15 часа.На Апенините с най-голям интерес се очаква дербито между Рома и Милан, което ще се излъчи в неделя от 21:30 по . Двата отбора излизат в битка за Шампионската лига – в момента „римските вълци” са пети само на точка от „росонерите”, които заемат четвърто място в подреждането.В предишния кръг и двата отбора загубиха ценни точки, постигайки равенства и сега ще опитат да се върнат на пътя на победите. MAX Sport 3 ще излъчи на живо още 6 мача от Серия А, като другият мач, който си струва да се види, е домакинството на втория Наполи срещу Сампдория, която е на шеста позиция. Отборът от Генуа има шансове не само на Лига Европа, но и за УЕФА Шампионска лига и ако неаполитанците подценят мача, ни очакват интригуващи 90 минути на Сан Паоло.", "date": "2019.02.01", "title": "Барса – Валенсия и Рома – Милан в ефира на MAX Sport през уикенда"}
{"url": "https://offnews.bg/bojni/bivsh-svetoven-shampion-iska-da-se-izpravi-sreshtu-kubrat-pulev-696735.html", "text": "Бившият световен шампион в профибокса Чарлс Мартин има желание да се изправи срещу Кубрат Пулев. Американецът носеше колана на IBF от януари до април 2016 година, като го завоюва след победа над Вячеслав Глазков.Той обаче се провали още в първата си защита, като беше нокаутиран от Антъни Джошуа. От тогава започна бавният му път обратно нагоре в бокса, като сега иска да се бие с някого. При евентуална победа той ще има възможност да се изправи за реванш срещу Джошуа.Той посочи Пулев като идеален вариант и си пожела мач срещу него в края на март или началото на април. Ден по-рано Кобрата даде интервю в САЩ, на което заяви, че на 23 март ще има мач в Лос Анджелис, но съперникът все още не е ясен.Чарлс Мартин има 28 мача на професионалния ринг, като е загубил два от тях. Освен защитата на титлата си срещу Антъни Джошуа, американецът загуби и последния си мач през септември от поляка Адам Ковнацки.Междувременно промоутърът на Антъни Джошуа - Еди Хърн заяви, че е все по-малко вероятно да се проведе сблъсък с участието на шампиона на три федерации в тежка категория на 13 април на \"Уембли\".Причината е, че все още не е ясен съперникът на британския доминатор в дивизията, а дори това да е Дилиън Уайт, което е най-вероятно, то по-скоро галавечерта ще бъде организирана за месец май или юни.", "date": "2019.02.01", "title": "Бивш световен шампион иска да се изправи срещу Кубрат Пулев"}
{"url": "https://offnews.bg/sviat/zhirinovski-obeshta-da-pozvoli-razshiriavane-na-ruskite-granitci-696731.html", "text": "Лидерът на Либерално-демократичната партия на Русия /ЛДПР/ Владимир Жириновски обеща поправки в конституцията, които ще позволят присъединяването на други държави в състава на федерацията, съобщава „Независимая газета“.От юридическа гледна точта смисъл в това няма – такъв механизъм вече е записан, той бе приложен през 2014 г. в случая с Крим. Така, че може да се говори само за уточняване на процедурите. По-важен е пропагандният аспект на инициативата на Жириновски – продължаване на политиката за разширяване на „руския свят“. Т.е. някои скокове, примерно, на юг – Южна Осетия и Абхазия, на югозапад – Донбас, или на запад – Белорусия.„Ние ще подготвим поправки в конституцията, за да предвидим възможността за постъпването на други държави в състава на Русия“, заяви Жириновски по време на едно от изказванията си в Държавната дума. Той се аргументира с основния закон на Германия, в който изначално била заложена такава възможност и което ѝ позволило да я използва през 1990 г. при обединението с ГДР.„Че кой ще дойде при нас, ако нашите закони не предвиждат това?“, запита риторично в речта си Жириновски. И много силно се обърка, защото чл.65 от руската конституция е предвидил всичко необходимо. Например: „приемане в руската федерация и образуване на нов субект в нейния състав се осъществява в реда, установен от федералния конституционен закон“. Още повече че този закон има и практика на приложението му. Първият и засега единствен случай е този с присъединяването на Крим към Русия през март 2014 г.По закон механизмът е следният: в качеството на нов руски регион може да бъде приета всяка чужда държава или част от нея, а двустранното съгласие за това се оформя като международен договор, който подлежи на ратификация от парламентите. Новият член на федерацията получава статут на република в нейния състав или, според договореностите – на район или област.Ако само част от друга държава се присъединява, може да ѝ бъде предоставен статут на всякакъв субект от Руската федерация. Освен на град от федерално значение, което вече е предизвиквало спорове в Конституционния съд /КС/ през 2014 г. по отношение на Севастопол. Законът действително изисква КС задължително да разглежда договора за разширяването на Русия. Всички останали точки на този закон тогава бяха изпълнени – одобреният в КС договор с Крим, който се обяви за независима държава, държавната дума и Съветът на Федерацията го ратифицира, бе приет съответен конституционен закон, установи се преходен период.Друг е въпросът, че и самата норма е скрита в конституцията някак твърде дълбоко – т.2 от чл.65 е формулирана особено неясно. Така че лидерът на ЛДПР явно има предвид поканата към други държави да се присъединяват към Русия, в пълния смисъл на думата, да бъде изложена в далеч по-привлекателен вид. Да се оформи като вид реклама.Така, както е представена, инициативата на Жириновски има отношение повече към информационно-пропагандната сфера, отколкото към юридическата. Нейният главен смисъл, очевидно, се заключава в това да се подчертае продължението на политиката на Русия за разширяване на „руския свят“. Неслучайно опитният политик, освен поправките в конституцията, спомена и необходимостта от промени в миграционното законодателство, за да престане то да бъде репресивно, а напротив, би помогнало за „единението на руския народ“.Припомняме, че цялата тази политика беше особено популярна сред повечето граждани на страната и някои части от населението в съседни държави през 2014-2015 г. При това вътре в Русия резонансът на тази популярност, както е известно, беше висок и предизвика даже зашеметяващ рейтинг на действащия президент, а значи, и на всички други властови институции. Сега обаче доверието към него спада – ето вече едни преговори с Япония, в които абсолютно никой не проумява защо на нея трябва да й предадат части от курилските острови, предизвикват сериозни протести.Възможно е изявлението на Жириновски да има отношение само към тази ситуация с Курилите – един вид нищо няма да се дава, а напротив, ще вземем за себе си. Но не трябва да се изключва и това, че чрез него също се сондира отношението на хората към възможните външни придобивки – да кажем, нещо като Южна Осетия или Абхазия, както и части от Донбас във вид на ДНР и ЛНР. Лидерът на ЛДПР е добър за такива медийни операции, защото отдавна говори за различни „скокове“ на юг или на запад.Но не трябва да се забравя и за Белорусия, разговорите за евентуално възможното й присъединяване към Русия се засилват при всеки контакт на ръководителите на двете държави. Те и сега избухнаха, веднага след като прессекретарят на президента Дмитрий Песков съобщи за предстоящи срещи на Владимир Путин и Александър Лукашенко. Това бе резултат от техния телефонен разговор, съдържанието на който, впрочем, бе изложено различно. Освен проблема в икономическите отношения, руската страна обеща и обсъждане на въпросите за „Съюзната държава“, а белоруската не каза нищо за това.В края на януари т.г. Главната прокуратура на Украйна обвини Жириновски в посегателство към териториалната цялост и неприкосновеността на републиката. Един от мотивите в обвинителния акт е заради реч на митинг от февруари 2014 г., когато политикът призова за присъединяване на Крим и на югоизточни територии на Украйна към Русия.", "date": "2019.02.01", "title": "Жириновски обеща да позволи разширяване на руските граници"}
{"url": "https://offnews.bg/sviat/nato-podkrepi-sasht-za-reshenieto-da-se-ottegliat-ot-iadrenoto-sporazu-696740.html", "text": "НАТО \"напълно подкрепя\" САЩ в решението им да спрат да изпълняват задълженията си по ключов ракетен договор с Русия, съобщиха от Алианса, цитирани от Ройтерс и БТА.Администрацията на американския президент Доналд Тръмп обяви днес, че ще суспендира участието си в договора за контрол на ядреното въоръжение с Русия, който функционира от десетилетия, а като причина беше посочено, че Москва е нарушила договора. Става въпрос за сключения през 1987 година Договор за ликвидиране на ракетите със среден обсег (INF).САЩ прекратяват задълженията си от 2 февруари 2019 година, но самото оттегляне ще отнеме след 6 месеца.  \"Съединените щати предприемат това действие в отговор на значителните рискове за евроатлантическата сигурност в резултат на прикритото тестване, производство и разполагане на наземно базираните крилати ракетни системи 9M729 (\"Новатор\")\", се припомня в изявлението.НАТО подчертава, че \"съюзниците напълно подкрепят това действие\".Оттеглянето на САЩ от договора обаче породи тревоги за нова надпревара във въоръжаването.", "date": "2019.02.01", "title": "НАТО подкрепи САЩ за решението да се оттеглят от ядреното споразумение"}
{"url": "https://offnews.bg/dw/istoriata-na-moia-chicho-kolio-696739.html", "text": "На този ден, в който България почита паметта на жертвите на комунистическия режим, искам да ви разкажа за един концлагерист в Белене - за моя чичо Кольо, пише проф. Александър Кьосев в това много лично и емоционално есе:Днес (1 февруари) е ден за възпоменание на жертвите на комунизма. Не обичам такива дни, в които скръбта става юбилейна, не обичам патос - нито героизиращ, нито виктимизиращ. Защото юбилейната скръб е абстрактна - по някакви числа, колко души са загинали в лагерите и прочие.Моята скръб и паметта ми са съвсем конкретни. На този ден ще ви разкажа за един концлагерист - чичо ми Никола Кьосев. Единствен от синовете на дядо ми Гиго, кожар, дребен търговец, преди 1944 той получава пари и учи в Американския колеж. Завършва го с отличие, но след 9 септември това добро образование веднага се превръща в голям недостатък - дюкянът на дядо ми е експроприиран, малкото пари се стопяват, а той никъде не може да си намери работа. Тогава - било е някъде през бедните 1950-те години - той се свързва със свой бивш учител от Американския колеж, който по това време е консул в американското посолство в София. Очевидно от чудене как да помогне консулът му дава идея да изработва фолклорни кукли, български сувенири, които американското посолство да подарява на свои гости от САЩ. Това се оказва фатална грешка. ДС не спи и не след дълго чичо ми е арестуван, обвинен (ако въобще е имало някакво обвинение, не успях да разбера) за нерегламентирани контакти с чужденци, а освен това и за… шпионаж. Намекват му, че вътре в куклите имало тайни съобщения, с които той предавал на врага важна информация за родината.В Белене. И след това.Тази история е истина, млади хора, не е зловеща шега. Чичо ми заминава за неопределено време в Белене, на лагер. Излиза по също толкова неясни причини след около година и половина, с тежка язва, която предизвиква кръвоизлив, спасяват го по чудо. След това години наред не може да си намери работа, после работи какво ли не, накрая става преводач на техническа литература срещу хонорар. Това работи почти до края на живота си, умря на 94 години.Чичо Кольо не обичаше да говори за Белене. Научих, че е бил там, чак когато излязох от казармата, на 22 години. Разпитвах го много, но той не искаше да разказва. Разбрах само, че е имало бой и комари, че било бедно, грозно и мизерно, че много хора са умрели. Впрочем, като стана дума за грозно - пътувал съм по Дунава с лодка и мога да ви уверя, че остров Персин и района на Дунав около Белене с малките островчета и каналите с надвиснали величествени дървета между тях са едно от най-красивите места, които съм виждал. Но за концлагеристите е било грозно.Чичо ми сякаш напълно се беше разделил с този травматичен спомен. Не познавам по-активен и жизнен, по-позитивен човек от него - беше активист на протестантската църква в София, събираше литература за родния, любимия Дойран, имаше огромна библиотека с много съчинения за Македония, беше фотограф и филателист, събираше картички, четеше научна фантастика, обичаше децата, мен специално. И най-важното - беше пътешественик. Първо, по времето на късния соц, с писма поддържаше връзка с много от своите съученици от Американския колеж, разселени къде ли не по света (през 1990-те години гостувах на едни негови съученици в Лондон, по негова препоръка). После започна да пътува реално, със сина си Любен, като всеки път спестяваше дълго. Успя да посети какви ли не места и хора по света. От подновения Американски колеж в София го откриха незнайно как и го направиха почетен ученик на училището. Беше много щастлив, показваше ми албуми със съученици от 1930-те години, албуми със свои фотографии от пътуванията. На стари години се захвана и направи родословно дърво на нашия дойрански род. Страдаше много от това, че внукът му се беше преселил в Германия и не поддържаше никаква връзка с него, с нас, с България.Това е историята на чичо Кольо, който навярно е един от малкото, успели да превърнат Белене в жизнена енергия. Повечето концлагеристи не съумяват да го постигнат, мнозина оцелели се самоубиват години, понякога дори десетилетия след преживяното - пост-травматичен синдром. Прави го даже Бруно Бетелхайм, един от теоретиците на концлагерния травматичен опит. Бетелхайм се самоубива в нощта, в която се отбелязва 52-та годишнина от нахлуването на нацистите в Австрия.Само ние сме им останалиРазказвам всичко това не само защото съдбата на тези хора ме натъжава. А защото съм бесен от модния израз на глупави млади хора: „Айде стига с тия концлагери!“. Те избързаха да затворят книгата на миналото, преди въобще да са я прочели. Преди да са прочели и една страница. И сега спорят за третия пол. Да ви кажа от позицията на паметта - третият пол не е заплашително бъдеще, той е реално минало. Трансхуманизмът не ни очаква, той вече е бил. Защото концлагерите са родили първите трансхуманоиди, хора без пол, без възраст, без социален статус, без джендър роли, за които Примо Леви възкликва „Нима това е човек?“, а Агамбен помества техния „оголен живот“ в самия противоречив център на модерното общество. Загубилите надежда, концлагерните „мюсюлмани“ (не става дума за бежанци и ислямисти, четете Леви) са били първите екстремни същества отвъд пол и джендър, отвъд надеждата и човешкото. И днес честваме именно тях, отвъд-хората от близкото минало. Навремето не е имало конвенции, които да ги защитават. Само ние, спомнящите си за тях, сме им останали.А на другия полюс на екстремния концлагерен опит са онези, които са оцелели. Които не са се предали, запазили са воля за живот и обратно са станали хора. Като чичо Кольо.", "date": "2019.02.01", "title": "Историята на моя чичо Кольо"}
{"url": "https://offnews.bg/tenis/stan-vavrinka-shte-uchastva-v-zhrebia-na-sofia-open-696744.html", "text": "Носителят на три титли от „Големият шлем“ и бивш №3 в света Стан Вавринка ще участва в жребия за четвъртото издание на турнира от сериите АТР 250 – Sofia Open 2019, който ще бъде изтеглен в събота (2 февруари) от 15 часа в „Арена Армеец“.Вавринка се превърна в голям любимец на българската публика през миналата година, когато бе дебютното му участие в София. Шампионът на Australian Open 2014, „Ролан Гарос“ 2015 и US Open 2016 се завръща в България.След като вече сподели с милионите си последователи по света приятните си спомени от София и изтъкна, че е останал впечатлен от храм- паметника „Александър Невски“, сега швейцарецът показва още веднъж уважението си към турнира в България и се включва още в тегленето на жребия.Турнирът започва в неделя (3 февруари) в 12 часа с първите битки от квалификациите, а шампионите на сингъл и двойки ще станат ясни следващата неделя (10 февруари). Стан Вавринка ще разбере на живо първия си съперник и пътя, който трябва да извърви в желанието си да грабне трофея в София.А конкуренцията е повече от жестока. Сред претендентите за титлата на сингъл са още Карен Хачанов (№11 в света), Стефанос Циципас (№12), Даний Медведев (№16), Роберто Баутиста Агут (18), Николоз Басилашвили (№22), Фернандо Вердаско (26), както и бившият №6 в света Гаел Монфис (33).В основната схема на турнира влизат и двама българи – Димитър Кузманов и Адриан Андреев. Билетите за Sofia Open 2019 са в продажба в мрежата на Eventim. Непосредствено преди жребия за Sofia Open 2019 в „Арена Армеец“ ще проведат съвместна тренировка две от най-големите звезди, участващи в турнира – Стан Вавринка и Фернандо Вердаско.", "date": "2019.02.01", "title": "Стан Вавринка ще участва в жребия на Sofia Open"}
{"url": "https://offnews.bg/zimni/majkata-na-albert-popov-toj-e-mnogo-uveren-zashtoto-e-podgotven-696704.html", "text": "Майката на Алберт Попов - Мартина сподели пред bTV, че е учудена от спокойствието и увереността на звездата ни в алпийските ски.21-годишният състезател постигна феноменални резултати в слаломите от Световната купа в Кицбюел и Шладминг и много бързо спечели симпатиите на хората.\"Той е много уверен, защото е подготвен. Много е спокоен, чувства се в свои води. Аз, като негова майка, съм учудена от неговото спокойствие и увереност.Алберт беше много малък, когато в Словения по някакъв повод се прибрахме по-рано в чайната. Течеше някакво състезание при жените и го попитах защо не гледа, а той ми отговори: \"Аз като стана световен шампион ще ти покажа какво е каране\", каза Попова.Тя си припомни и автомобилния инцидент от края на 2015 година в Зьолден, когато талантливият ни скиор пострада тежко, а треньорът му Драго Грубелник загина.\"Относно катастрофата мога да кажа, че съм благодарна на Господ, че ни го запази жив. Имало е защо. Сигурна съм. Не се притесняваме да говорим за това, защото сме го преживели и сме го приели като нещо по пътя, през което е трябвало да преминем. Смятам, че то ни е направило по-силни.Аз съм една горда майка, мога да го кажа без никакви сантименти и притеснение. Той от малък обича да е лидер, обича да е първи. Като дете беше изключително палав. Няколко пъти е щял да взриви хижа Алеко, да я наводни, да скочи от покрива на хижата.\", сподели с усмивка гордата майка.", "date": "2019.02.01", "title": "Майката на Алберт Попов: Той е много уверен, защото е подготвен"}
{"url": "https://offnews.bg/sviat/samo-italia-e-glasuvala-protiv-obiaviavaneto-na-guajdo-za-prezident-na-696741.html", "text": "Само Италия сред страните членки на ЕС е гласувала \"против\" признаването на опозиционера Хуан Гуайдо за временен президент на Венецуела, съобщи ANSA, позовавайки се на дипломатически източници на срещата външните министри от ЕС в Букурещ. Няколко европейски държави обявиха ултиматум на президента Николас Мадуро да свика нови избори, като в противен случай ще признаят Гуайдо за временен президент на страната. Опозиционерът по-рано заяви, че иска да насрочи нов вот в следващите  между 6 и 9 месеца.Дни преди изтичането на 8-дневния срок обаче няма пълно единодушие сред страните в ЕС за признаването на Гуайдо за временен президент и така вероятно няма да се стигне до обща европейска позиция. По-рано Ройтерс съобщи, позовавайки се на дипломатически източници, че страните членки ще започнат следващата седмица да признават Гуайдо за президент, но ще използват внимателен език, за да не се засили политическата криза в страната. Решението било всяка държава да излезе със собствена позиция дали признава Гуайдо. Очаква се Франция, Великобритания, Германия и Испания да го направят в понеделник.По-малките държави пък са се разбрали да покажат подкрепа на опозиционера, но без да го признават директно за временен президент, твърди Ройтерс, цитирана от БТА. \"Много страни ще подчертаят временния характер на това де факто признаване\", посочва един от дипломатите.Въпреки натиска от Европейския парламент, който официално призна вчера Гуайдо с гласуване, и признаването на опозиционния лидер за президент от САЩ, Канада и няколко държави от Латинска Америка, Европейският съюз засега не е изразил ясна позиция по въпроса.", "date": "2019.02.01", "title": "Само Италия е гласувала против обявяването на Гуайдо за президент на Венецуела"}
{"url": "https://offnews.bg/sviat/britantcite-shte-patuvat-bez-vizi-v-es-sled-brekzit-696707.html", "text": "Посланиците на 27-те страни-членки на Европейския съюз приеха позиция за въвеждане на безвизов режим на пътуване за британските граждани след Брекзит, се казва в изявление на Съвета на ЕС, публикувано днес.Гражданите на Великобритания, пребиваващи в Шенгенската зона за кратко време - 90 дни във всеки 180-дневен период - трябва да имат право на безвизово пътуване.Посланиците са поръчали на румънското председателство на Съвета на ЕС да започне преговори с Европейския парламент с цел реализиране на това решение на законодателно равнище.Подчертава се още, че мярката трябва да бъде взаимна - гражданите на ЕС да могат да пътуват без визи във Великобритания.При Брекзит с договорено споразумение тези правила ще започнат да действат след завършване на преходния период, който би трябвало да продължи до края на 2020 г. В случай на Брекзит без договор те ще се прилагат от момента на излизане на 29 март 2019 г., ако датата не бъде отсрочена.В документа относно безвизовия режим обаче Гибралтар е означен като \"колония\" на Великобритания, което разгневи Лондон, предаде Ройтерс, цитирана от БТА.В документа се въвежда ново разграничение между онези, които живеят във Великобритания и онези, които са граждани на Гибралтар, британска отвъдморска територия, която сега е в ЕС. Дипломати разказват, че когато чул това, британският посланик в ЕС изразил възраженията на Лондон пред останалите си колеги. Британска говорителка пък каза: \"Гибралтар не е колония и е напълно неуместно да бъде описван по този начин\".Полемиката подчертава напрежението относно Гибралтар, който е на южния испански бряг и върху който претенции има Испания.", "date": "2019.02.01", "title": "Британците ще пътуват без визи в ЕС след Брекзит"}
{"url": "https://offnews.bg/temida/direktorkata-na-telk-lovech-ostava-v-aresta-696737.html", "text": "Съдът остави в ареста председателката на ТЕЛК-Ловеч Донка Минкова, която беше задържана вчера с подкуп. Според съда има опасност Минкова да извърши други престъпления. Минкова е взела подкуп от посредник, за да съдейства за издаване на фалшиви документи. Посредникът също беше арестуван, като у него бяха открити 13 000 лева. Той е уреждал неправомерното издаване на ТЕЛК решения на хора, предимно от ромски произход.Разследването е започнало преди около година. Целта на престъпната схема е била получаването от множество, действително страдащи от различни заболявания лица, на завишен процент нетрудоспособност или определяне процент на нетрудоспособност на лица, които не страдат от заболяване, подлежащо на разглеждане от ТЕЛК.В съда стана ясно, че при обиск в дома на Минкова е открита голяма сума пари и три папки медицински документи, необходими за издаване на ТЕЛК решения, като във всяка папка имало по 500 лева.Самата Минкова е с 95% инвалидност, обяви адвокатът ѝ. Затова той настоява съдът да постанови \"домашен арест\". ", "date": "2019.02.01", "title": "Директорката на ТЕЛК-Ловеч остава в ареста"}
{"url": "https://offnews.bg/sviat/ankara-ne-odobriava-reshenieto-na-ep-za-huan-guajdo-696706.html", "text": "Решението на Европейския парламент, с което председателят на Националната асамблея (парламента) на Венецуела Хуан Гуайдо бе признат за временен президент на страната няма да допринесе за урегулирането на конфликта.Това каза пред журналисти в Букурещ външният министър на Турция Мевлют Чавушоглу, който участва в двудневната неформална среща на външните министри на страните от ЕС, цитиран от турските медии.„Подобна намеса във вътрешните работи на страната е нездраво и неправилно решение, то не способства за урегулирането на конфликта и само усложнява ситуацията. То може да стане причина за началото на гражданска война“, заяви Чавушоглу. Според него „страните са длъжни да се концентрират по посока на развитието на диалога във Венецуела, а не в подкрепата на която и да е страна, а това би допринесло големи ползи за гражданите на тази страна, както и ще помогне за решаването на редица регионални проблеми“. Той подчерта, че Турция не подкрепя подобни решения.„Мадуро участва в изборите. Никой не трябва да проявява неуважение към волята на народа“, каза турският дипломат. Той отбеляза, че Венецуела се е сблъскала с вътрешно-политически проблеми, които могат да бъдат решени по пътя на диалога и сътрудничеството, но не и с външна намеса.Чавушоглу припомни, че Румъния винаги категорично подкрепя присъединяването на Турция към ЕС и изрази надежда, че отношенията между Анкара и Брюксел ще се нормализират допълнително, а контактите ще продължат. Той настоя в Букурещ да се проведе среща на високо равнище като Варненската от миналата година и отбеляза, че срещата на Съвета за партньорство между Турция и ЕС ще се състои в Брюксел на 15 март. Според него обаче ЕС няма ясна политика по отношение на разширяването, както и по други проблеми и области.", "date": "2019.02.01", "title": "Анкара не одобрява решението на ЕП за Хуан Гуайдо"}
{"url": "https://offnews.bg/medii/otkradnat-zhivot-liubovta-lekuva-tragva-na-26-fevruari-696708.html", "text": "Иван Юруков ще бъде новото попълнение в актьорския състав на \"Откраднат живот: Любовта лекува\", който ще стартира на 26 февруари от 20:00ч. в ефира на NOVA.„Св. Анастасия“ ще отвори врати за нови лекари и герои, които ще изпитат измеренията на любовта и собствените си убеждения.През последната година зрителите видяха Иван Юруков във филма „Дъвка за балончета“, както и в шоуто за преобразявания „Като две капки вода“. Не пропускайте седми сезон на най-успешния български медицински сериал, който ще бъде излъчван от вторник до четвъртък в 20:00ч. по NOVA.", "date": "2019.02.01", "title": "'Откраднат живот: Любовта лекува' тръгва на 26 февруари"}
{"url": "https://offnews.bg/politika/ananiev-dva-tcentara-za-belodrobni-transplantatcii-shte-ima-u-nas-696713.html", "text": "Два центъра за белодробна трансплантация - в болниците \"Света Екатерина\" и във Военномедицинска академия, ще бъдат създадени у нас. Това заяви министърът на здравеопазването Кирил Ананиев по време на парламентарния контрол. Основната ни цел е в края на годината или най-късно в началото на 2020 г. в България да може да се проведе първата белодробна трансплантация. В същото време Министерството на здравеопазването проведе преговори за извършване на белодробни трансплантации на български пациенти във Виена. Очакваме Виенската многопрофилна болница да приеме до 5 български пациенти годишно за белодробна трансплантация срещу ангажимент броят на извършените трансплантации да отговаря на броя на изпратените органи от България до Евротрансплант, обясни Ананиев.Той отчете, че през последните 4 години броят на пациентите в страната, които имат нужда от органна трансплантация, остава висок, докато донорството намалява. По данни на Изпълнителната агенция по трансплантация към началото на годината над хиляда се нуждаят от трансплантация на бъбрек, близо 500 чакат за трансплантация на сърце, 50 - на черен дроб, а от белодробна трансплантация се нуждаят 15 български граждани.Парламентарната група на БСП внесе искане за детайлни разисквания за организацията на трансплантационното лечение у нас. Георги Йорданов предаде списъка с 64 подписа, с което искането на левицата става задължително. Разискванията ще се проведат по време на следващия редовен парламентарен контрол.", "date": "2019.02.01", "title": "Ананиев: Два центъра за белодробни трансплантации ще има у нас"}
{"url": "https://offnews.bg/obshtestvo/goliamoto-truck-expo-idva-otnovo-696709.html", "text": "За поредна година летище Лесново ще посрещне лятото с най-големите на пътя. TRUCK EXPO 2019 идва от 6 до 8 юни с още повече мощ, технологични новости и иновации в сектора на тежката автомобилна индустрия.През 2019 година организаторът на TRUCK EXPO Асоциацията на автомобилните производители и техните представители в България ще постави акцента върху потребителското изживяване – с традиционния тест драйв на най-новите модели, както и с много нови услуги за професионалната публика и атракции за семейства и фенове на тежките машини.Премиера на изложението ще направи и съпътстващото събитие TRUCK TUNING SHOW, като водещи марки ще покажат уникални тунинговани влекачи. Там ще видим новите тенденции в подобренията на двигателите, производителността, емисиите и външния вид на камионите.Можете да следвате новия хаштаг за третото издание на изложението #izjiveiTRUCKEXPO2019.Заявки за участие в TRUCK EXPO 2019 са направили водещи производители с последните си модели, технологии и оборудване, като DAF, FORD TRUCKS, ISUZU, MAN, MERCEDES-BENZ, OTOKAR, RENAULT TRUCKS, SCANIA, VOLVO TRUCKS, YUTONG, MAHINDRA и други.По традиция в изложението ще участват и водещи марки лекотоварни автомобили, предназначени за товари до 3.5 тона, производителите на ремаркета и полуремаркета, хидравлични системи за товарни автомобили, оборудване и екипировка, както и фирми за сервизно оборудване, резервни части, гуми, масла, аксесоари и консумативи, финансови инструменти и услуги, вериги бензиностанции, застрахователни компании.В двете предишни издания на най-голямото изложение в България за товарни автомобили, автобуси и специализирани превозни средства бяха представени над 130 световни бранда на повече от 10 000 кв.м. изложбена площ. Повече от 4000 посетители имаха възможност да се запознаят с дейността на 54 фирми-изложители и да се докоснат до над 600 експоната от цялата гама индустриални превозни средства, продукти и услуги за тежкия автомобилен транспорт.TRUCK EXPO 2019 се организира от Асоциацията на автомобилните производители и техните оторизирани представители в България. Асоциацията обединява 44 компании, представляващи 66 производители на моторни превозни средства, както и техните представители за територията на страната.", "date": "2019.02.01", "title": "Голямото TRUCK EXPO идва отново"}
{"url": "https://offnews.bg/112/arestuvaha-sluzhitelka-na-banka-v-dulovo-prisvoila-nad-200-000-leva-696712.html", "text": "Служителка на банка в Дулово е задържана за присвояване в особено големи размери, съобщиха от ОДМВР-Силистра.В качеството си на длъжностно лице чрез неистински документи 29-годишната служителката прехвърляла по сметки на свои близки парични суми, които после постъпвали по нейни.Така от септември 2018 г. до настоящия момент тя присвоила над 200 000 лева, като точният им размер се изяснява. Жената е задържана за 24 часа. Материалите по случая са докладвани на Окръжна прокуратура-Силистра. Образувано е следствено дело. ", "date": "2019.02.01", "title": "Арестуваха служителка на банка в Дулово, присвоила над 200 000 лева"}
{"url": "https://offnews.bg/politika/da-se-zabrani-pusheneto-na-nargile-na-zakrito-predlagat-patriotite-696729.html", "text": "Да се забрани пушенето на изделия за водна лула, несъдържащи тютюн (наргилета) в закрити обществени места, по логиката на забраната за тютюнопушене, предлага законопроект, внесен от депутати от две от трите партии в \"Обединени патриоти\" - НФСБ и ВМРО. Освен промени в Закона за здравето, вносителите, начело с Валери Симеонов, предлагат и чрез неговите преходните и заключителни разпоредби да се внесе промяна в Закона за закрила на детето, която да забрани предлагането и продажбата на наргилета на деца.В законопроекта е предвидена и забрана за пушенето на наргилета и на определени открити обществени места като прилежащите терени и тротоари на детските ясли, детските градини, училищата и ученическите общежития. Предложените промени предвиждат министърът на здравеопазването и други компетентни държавни органи да осъществяват национални програми за ограничаване на пушенето на наргилета, по същия начин, по който вече го правят за предотвратяването на тютюнопушенето, злоупотребата с алкохол и недопускане употребата на наркотични вещества. В мотивите на вносителите се посочва, че потребителят на водна лула вдишва токсични вещества, които се срещат и в стандартните цигари, но при наргилето въглените, чрез които се разпалва сместа, засилват вредите за здравето. Горенето при наргилето е съпроводено с отделяне на въглероден диоксид, въглероден моноксид (при непълно изгаряне), азотен диоксид, серен диоксид и твърди частици.Те подчертават, че пушенето на наргиле е свързано с увреждане на дихателната система, сърдечносъдовата система, устната кухина и зъбите. Вдишването на въглероден моноксид води до припадъци и при някои пушачи поради острата интоксикация – до намаляване на преноса на кислород от кръвта в клетките, повишено кръвно налягане и увеличаване обема на сърцето. При хроничните пушачи на наргиле по-често се развива обструктивна белодробна болест и периодонтит (възпаление на венците със загуба на зъбите), пише в обосновката на проектопромените.Уточнява се и че за разлика от пушенето на цигара, при пушенето на наргиле значително е завишен рискът за здравето на потребителя, тъй като експозицията на организма на токсичната смес е много по-голяма от експозицията при пушене на цигара – до няколко десетки пъти повече.Предложения за промени в Закона за здравето, с които да се ограничи пушенето на наргиле на закрито, бяха качени за обществено обсъждане през август миналата година. Тогава здравното министерство обаче настояваше и да се направи промяна в дефиницията на \"закрито обществено място\" в съществуващата към момента забрана за тютюнопушене. Идеята беше да се наложи контрол и върху пушенето под найлонови \"стени\".След въвеждането на забраната за пушене на закрито през 2012 г. има много нарушения заради произволното тълкуване на формулировката - през лятото се отварят прозорците и се счита, че обектът вече не е закрит, а през зимата на тротоарите се изнасят маси, които се запечатват плътно с платнени или полиетиленови ограждения, в които се пуши, обясниха от министерството в мотивите към законопроекта.Тогава беше направен опит с промени в закона да се увеличи и контрола като се разшири кръгът на органите, които могат да участват в проверките за пушене на обществени места.Очаква се законопроектът да получи негативни реакции от членовете на Българската хотелска и ресторантьорска асоциация (БХРА), тъй като те се обявиха против повечето от регулациите, предложени за обществено обсъждане от Министерството на здравеопазването. В изявлението си ресторантьорите заявиха, че според тях по-ефективен начин за промяна на обществените нагласи към пушенето на наргиле е провеждането на целенасочени и регулярни информационни кампании и образователна комуникация към подрастващите и всички обществени кръгове относно вредата от него.Ресторантьорите обявиха тогава, че налагането на забраната за използването на наргилета именно на обществени места е фактическа забрана за продукта като цяло, тъй като \"наргилетата са такъв тип изделия, които човек рядко купува за използване у дома, а използване на открито по подобие на цигарите е невъзможна\". По техни думи забраната би противоречала на европейските принципи и директива за свободно движение на стоки и би създала неадекватен прецедент за бизнеса в България.Те предложиха вместо това да се въведе лицензионен/регистрационен режим за всички заведения, където се предлага употреба на наргиле и тези заведения да са стриктно забранени за посещение от лица под 18-годишна възраст.", "date": "2019.02.01", "title": "Да се забрани пушенето на наргиле на закрито, предлагат Патриотите"}
{"url": "https://offnews.bg/futbol/shte-gledame-el-klasiko-na-polufinalite-za-kupata-na-kralia-696716.html", "text": "Испанските гиганти Барселона и Реал Мадрид ще се изправят един срещу друг още другата седмица в среща от полуфиналите за Купата на Краля. Това отреди тегленият днес жребий в Севиля.Първият мач ще е на 6 февруари, а реваншът - на 27 февруари. Само няколко дни след ответния двубой двата колоса ще спорят и в испанската Ла Лига на \"Сантиаго Бернабеу\".През този сезон Барса и Реал вече се срещнаха веднъж за първенство, като каталунците спечелиха с изразителното 5:1. Другият двубой е насрочен за началото на март.В другата двойка съперници са Бетис и Валенсия. Финалистите ще бъдат определени в два мача на разменено гостуване.", "date": "2019.02.01", "title": "Ще гледаме Ел Класико на полуфиналите за Купата на Краля"}
{"url": "https://offnews.bg/kultura/hose-kareras-pee-s-balgarski-tenor-i-soprano-na-poslednia-si-kontcert-696680.html", "text": "Тенорът Росен Ненчев и сопраното Илина Михайлова ще участват в предстоящия грандиозен концерт на Хосе Карерас в зала Арена Армеец на 11 май 2019. Испанската оперна легенда лично е избрал талантливите български артисти да станат част от последния му концерт за България и Балканския полуостров.Ненчев, солист на Софийска опера и балет, е ученик и любимец на Карерас, който за пореден път бе най-блестящо представилият се в ежегодния майсторски клас на Маестрото и от десетте избраници за заключителния му концерт, провел се преди броени дни в Пезаро, Италия (21-26 януари).За пръв път Ненчев посещава ексклузивната певческа школа през 2017 г., когато, впечатлен от таланта и присъствието на родния тенор, Карерас го припознава като свой любимец и го кани да се включи и през 2018 г.. След като Ненчев доказва неоспоримия си талант, маестро Карерас решава, че именно той е най-подходящ да застане до него на сцената на зала Арена Армеец в София на 11 май.Дълъг е списъкът на успехите на Ненчев. От 2008 до 2010 г. учи в музикална академия „Г. Марчиали“ в Милано с маестро Виторио Теранова. Тенорът получава стипендия от Българското министерство на културата и специализира в Българският културен институт „Борис Христов“- Рим 2016г.Финалист е на силният международният конкурс “”Магда Оливеро”- Милано. Освен в двата престижни мастъркласа на Карерас, Росен Ненчев също така е участвал и в майсторски класове с Евгения Дундекова, Джузепе Сабатини, Анна Ванди.Изучавал е класическо пеене с маестро Франко Федеричи и маестро Георги Делиганев. Началото на кариерата на Ненчев започва на летния оперен фестивал в Бергамо в Травиата 2011г., следват няколко сезона, в които е солист на “Театро Сан Бабила”- Малката Скала участва в постановки на Травиата ,Набуко,Мадам Бътерфлай,Лучия ди Ламемур, Сега негов вокален педагог и ментор е световноизвестното българско сопрано Красимира Стоянова. От 2016 г. Ненчев е солист на Софийска опера и балет.Тези дни, след края на занятията в Пезаро пък става ясно, че редом до Карерас в Арена Армеец освен Росен Ненчев ще излезе и живеещата във Валенсия оперна прима Илина Михайлова, изявяваща се в най-престижните оперни театри на Милано, Бергамо, Бреша, Кремона и Павиа. Освен родната НМА “Панчо Владигеров” сопраното завършва и Консерваторията \"Джузепе Верди\" в Милано в класа по оперно пеене на Вилма Борели. Участва в майсторските класове на Джакомо Арагал и Ернесто Паласио.На гала спектакъла в София, рамо до рамо, Карерас и Росен Ненчев ще изпълнят дуетно вечните оперни класики “Non ti scordar di me”, “Parla mi d’amore Mariu”, а родният талант ще представи соло изпълнения на “O sole mio” и “Funiculi funicula” и др. Специална изненада за публиката ще бъде дует на големия Карерас и сопраното. Истински празник за почитателите на операта ще бъде “Il Brindisi” от операта “Травиата”, която Карерас ще изпълни като трио с Ненчев и Михайлова.Пълната програма на концерта ще бъде оповестена допълнително.Билети за концерта на Хосе Карерас в София за България, Македония и Румъния, могат да се закупят в мрежата на Ивентим, както и онлайн на цени от само 50 лв до 110 лв и ВИП места 180 лв.", "date": "2019.02.01", "title": "Хосе Карерас пее с български тенор и сопрано на последния си концерт в България"}
{"url": "https://offnews.bg/kultura/sofijska-filharmonia-s-podaratci-za-tceniteli-prez-fevruari-696688.html", "text": "В месеца на любовта и виното Софийската филхармония подарява на публиката си 20% отстъпка от редовната цена на билетите за 3 от емблематичните събития, които предстоят през февруари.Отстъпката е валидна в периода 1-14 февруари 2019 г.7 февруари – \"Дон Жуан\"Фрагменти от операта \"Дон Жуан\"на Моцарт и Симфония номер 7 на Дворжак ще слушаме в Зала България на 7 февруари.Специално за концерта в София пристига диригента и музикален директор на Пражката опера Ярослав Кюзлинк, а от най-красивите български оперни гласове ще звучат в концертната вечер с музиката на гениалните композитори. Марияна Панова, Мария Цветкова-Маджарова, Гиргина Гиргинова, Иво Йорданов, Николай Моцов, Гео Чобанов, Бисер Георгиев и Пламен Бейков ще пеят в „Най-великата творба за всички времена\" – това е категоричната оценка на гениалните композитори Росини, Гуно и Вагнер за операта „Дон Жуан\" на Моцарт. От създаването ѝ до днес нейният успех е безапелационен навсякъде по света. Софийската филхармония представя най-красивите фрагменти от операта в концерт – комплимент към изисканата публика.21 февруари - Концерт \" Северна фантазия\"Диригентът, цигулар, пианист и композитор на над 300 произведения Лейф Сегерстам ще изнесе първия си концерт у нас в Зала България на 21 февруари.Колоритният Лейф Сегерстам и Софийската филхармония ще ни потопят в атмосферата на концерта \"Северна фантазия\" в 21-вия ден на февруари в Зала България. В програмата на събитието са включени произведения на Александър Скрябин, Ян Сибелиус, както и световната премиера на най-новата концерта пиеса, композирана от самия Лейф Сегерстам. Емоционален, ексцентричен и с визия на добрия вълшебник от приказките, мултиталантливият Лейф Сегерстам предизвиква вълна от възторзи навсякъде, където дирижира.Солист в концерта е носителят на наградата \"Музикален проект на годината\" в анкетата на БНР \"Музикант на годината\"2017 г Иво Върбанов – пиано.25 февруари Концерт на оперна дива Анджела Георгиу в зала 1 на НДКАнджела Георгиу, най-бляскавата и талантлива оперна певица на нашето време, прие поканата на Софийска филхармония да изнесе концерт в София. Към въздействащото сопрано ще се присъедини американският тенор Стивън Костело, който само на 37 години се подрежда в списъка на най-добрите тенори в света.Публиката в зала 1 на НДК ще се наслади на арии и дуети от \"Кармен\" на Бизе, \"Бохеми\" и \"Мадам Бътерфлай\" на Пучини, \"Елексир на любовта\" на Доницети, \"Ромео и Жулиета\" на Гуно и други. За откриването на концерта, диригента и директор на Софийска филхармония, маестро Найден Тодоров e избрал красивата увертюра от операта \"Набуко\" на Верди.Концертът на Георгиу е част от програмата по повод 90-годишния юбилей на Софийската филхармония и дава възможност на българската публика да се наслади на яркия феномен Анджела Георгиу – не само певица и актриса с извънредна вокална техника, дълбока драматична и музикална интелигентност, но и магнетичен комуникатор, който завладява сърцата и умовете в дълбочина.", "date": "2019.02.01", "title": "Софийска филхармония с подаръци за ценители през февруари"}
{"url": "https://offnews.bg/sviat/zaharova-rusia-si-zapazva-pravoto-na-otgovor-pri-iztegliane-na-sasht-696745.html", "text": "Русия си запазва правото да вземе ответни мерки при окончателното изтегляне на САЩ от Договора за ликвидиране на ракетите със среден и малък обсег, заяви говорителката на руското външно министерство Мария Захарова, цитирана от ТАСС и БТА.Ако Съединените щати в крайна сметка окончателно се изтеглят от договора, \"Москва си запазва правото на съответна реакция и ответни действия\", посочи Захарова в предаване на телевизия Росия-1.САЩ обявиха по-рано днес, че се оттеглят от участието си в договора за контрол на ядреното въоръжение с Русия, който функционира от десетилетия, а като причина беше посочено, че Москва е нарушила договора. САЩ прекратяват задълженията си от 2 февруари, но самото оттегляне ще отнеме след 6 месеца.Решението на САЩ беше подкрепено от НАТО.Излизането от договора е част от националната стратегия на Вашингтон за отказ от много поети международно-правни задължения в различни сфери, изтъкна Захарова и даде за пример отказа на САЩ от Договора за противоракетната отбрана, от екологични или хуманитарни задължения, каквито са имали например в ЮНЕСКО, както и от търговско-икономически и финансови задължения.", "date": "2019.02.01", "title": "Захарова: Русия си запазва правото на отговор при изтегляне на САЩ от ядреното споразумение"}
{"url": "https://offnews.bg/futbol/minuti-za-smiah-s-futbolni-gafove-video-696687.html", "text": "Колкото повече мачове, толкова повече шансове някъде да се случи нещо забавно, което да помним дълго време.В популярния сайт за видеосподеляне YouTube се появи култово видео, което ще ви залее със смях, благодарение на различните гафове на играчите.Подобни изблици от страна на футболистите винаги предизвикват сериозен интерес и остават дълго време във футболния фолклор.В клипчето са събрани най-забавните моменти в последно време от големите и не чак толкова големите първенства.", "date": "2019.02.01", "title": "Минути за смях с футболни гафове (видео)"}
{"url": "https://offnews.bg/sviat/sasht-za-severna-koreia-prezidentat-tramp-e-gotov-da-slozhi-kraj-na-t-696690.html", "text": "Американският специален пратеник за Северна Корея Стивън Бигън представи списък с искания към Северна Корея във връзка с денуклеаризацията, предаде БТА.Исканията биха могли да ядосат Пхенян в момент, в който американският президент Доналд Тръмп уверява, че са определени датата и мястото за втора среща на върха със севернокорейския лидер Ким Чен-ун и хвали невероятния напредък в отношенията му с Пхенян.В реч в Станфордския университет в Пало Алто в Калифорния Стивън Бигън призова Пхенян да декларира всичките си ядрени и ракетни програми и каза, че Вашингтон има резервен вариант, ако дипломатическият процес се провали.Бигън каза, че Вашингтон трябва да има експертен достъп и мониторингови механизми за ключови ядрени и ракетни обекти и накрая да \"гарантира премахването или унищожаването на запасите от делящи се материали, използвани в ядрената дейност, оръжия, ракети, установки и други оръжия за масово поразяване\", предаде Ройтерс. Пхенян от десетилетия отхвърля призивите да декларира оръжейните си програми.Бигън каза също така, че севернокорейският лидер Ким Чен-ун е обещал по време на визитата през октомври в Пхенян на американския държавен секретар Майк Помпейо, че Северна Корея ще демонтира и унищожи своите обекти за обогатяване на уран и на плутоний.В речта си в Станфордския университет Бигън каза, че Вашингтон остава \"трезв\" относно шансовете за успех по отношение на Северна Корея, предаде Франс прес. \"Ние трябва да подготвим План Б, ако дипломатическият процес се провали и ние го правим\", каза Бигън. Той призна, че пътят, който трябва бъде извървян, е по-дълъг от изминатия от една година насам. Говорейки за обещаното от Ким пред Помпейо през октомври, Бигън каза, че севернокорейският лидер е поел тези ангажименти в замяна на \"съответни мерки\" от страна на САЩ, предаде Франс прес.\"За какво става точно дума, ето това имам намерение да обсъдя с моя севернокорейски колега по време на предстоящата ни среща\", каза Бигън. Той отива в неделя в Южна Корея, където ще проведе среща с представители на Южна и Северна Корея. С тях Бигън ще обсъди \"бъдещите стъпки за постигането на нашата цел - окончателна и изцяло проверяема денуклеаризация на Северна Корея\". За тези срещи Вашингтон няма да дойде с празни ръце, увери Бигън.\"Президентът Тръмп е готов да сложи край на тази война. Край! Ние няма да нахлуем в Северна Корея. Ние нямаме намерение да сваляме режима\", каза Бигън, намеквайки, че на масата на преговорите има декларация за мир, предаде Франс прес. Бигън обаче подчерта, че изтеглянето на американски военни от Южна Корея не е сред опциите, които Вашингтон обмисля. Севернокорейците пък вече дадоха да се разбере, че са по-заинтересовани от вдигането на санкциите, докато САЩ обмислят това да се случи едва в края на дипломатическия процес. \"Ще вдигнем санкциите едва когато денуклеаризацията приключи, но ние вече казахме: \"Няма да направим нищо, докато вие не сте свършили всичко\", каза Бигън.", "date": "2019.02.01", "title": "САЩ за Северна Корея: Президентът Тръмп е готов да сложи край на тази война. Няма да нахлуваме и да сваляме режима"}
{"url": "https://offnews.bg/ikonomika/api-otchete-goliam-rast-pri-prodazhbite-na-vinetki-696689.html", "text": "1 063 348 хартиени и електронни винетки са продадени от 17 декември 2018 г. до края на януари 2019 г. за сумата 70 773 390 лв. От тях 856 970 са електронните винетки на стойност 65 199 416 лв, показва статистика на Агенция Пътна инфраструктура (АПИ). За сравнение в периода 17 декември 2017 г. – 31 януари 2018 г. са продадени 621 772 хартиени винетки на стойност 55 122 926.В последните дни на януари 2019 г. очаквано се наблюдава скок в продажбите на годишните е-винетки за леки коли, като в последния ден на януари са купени 68 258, на 30 януари – 61 035, за 29 януари – 45 510, за 28 януари – 39 041. Делът на годишните винетки е най-голям – 553 508 са продадените само за януари 2019 г.105 934 са купените дневни винетки за тежкотоварни автомобили през януари, като статистиката показва, че средно се купуват 3 500 е-винетки на ден.134 722 безплатни електронни винетки са издадени на хора с увреждания до 31 януари, включително. За същия период на миналата година са издадени 190 235 хартиени винетки на правоимащи лица.До края на януари са монтирани общо 364 терминала за самотаксуване. От тях 40 машини са разположени на територията на 19 гранични контролно-пропускателни пункта.Инспекторите на тол контрола съвместно със служители на “Пътна полиция” са проверили 3631 автомобила. На нарушителите са съставени 23 акта за установяване на административно нарушение и са наложени 30 компенсаторни такси.", "date": "2019.02.01", "title": "АПИ отчете голям ръст при продажбите на винетки"}
{"url": "https://offnews.bg/analizi-i-komentari/galap-interneshanal-mnozinstvoto-balgari-sachuvstva-na-elena-joncheva-696691.html", "text": "Обществото по-скоро съчувства на Елена Йончева в създалия се политически казус, който се насложи върху съдебната процедура. Пълнолетните българи обаче по-скоро не възприемат, че предстоящите евроизбори ще бъдат решаващ тест за управляващите – макар да не е малък и делът на онези, които намират евроизборите за практически референдум \"за\" или \"против\" управлението. Това са част от изводите от независим бърз телефонен сондаж на „Галъп интернешънъл“ по специална панелна методика, която осигурява максимална представителност на данните. Проведен е сред 800 души между 29 и 31 януари. Абсолютното максимално отклонение е ± 3.5% при 50% дялове. 1% от извадката е равен на около 55 хиляди души. Сондажът започна преди скандала около Боил Банов. „Галъп интернешънъл“ провери общественото мнение по скандала „Йончева“. Респондентите бяха помолени да определят кое от двете наложени в обществото становища е по-близо до собственото им мнение: „Това е репресия против смел депутат и журналист, който уличава властта в корупция“ или „Това е обвинение срещу корумпирана жена, която тенденциозно пречи на управляващите“. Българите в по-голяма степен избират мнението, че случващото се изглежда репресия. 38% споделят това мнение, а 22% са на обратното мнение. 17% не споделят нито едно от двете становища, а 18% признават, че не се интересуват. Останалите се колебаят. Затова и в избора коя от двете основни политически сили в обществото губи от скандала, по-губещ в обществените очи изглежда по-скоро ГЕРБ – 22% избират тази опция, а 19% избират опцията „Йончева и БСП“. Дяловете са в близки стойности, но са показателни за посоката на обществените настроения.Отвъд партийния сблъсък обаче, 51% намират, че и двете страни ще загубят в създалата се политическа ситуация. Останалите се колебаят. На този фон 41% казват, че ако Йончева оглави листа на БСП за евроизборите, това всъщност ще увеличи шансовете на „червените“, 46% обаче са на обратното мнение, а останалите се колебаят.Разбира се, в подобен тип данни партийните пристрастия оказват най-сериозно влияние.", "date": "2019.02.01", "title": "Галъп Интернешънъл: Мнозинството българи съчувства на Елена Йончева"}
{"url": "https://offnews.bg/futbol/balgarski-napadatel-prodalzhava-karierata-si-v-shotlandia-696693.html", "text": "Нападателят Николай Тодоров се присъедини към шотландския втородивизионен Фолкърк. 22-годишният Тодоров стана част от последния в класирането на Чемпишъншип като свободен агент. В началото на годината той се раздели с третодивизионния Риети след 4 гола и 2 асистенции в 20 срещи.Тодоров вече има опит на шотландска земя. Нападателят осъществи трансфер в елитния Хартс през юли 2016 година след два сезона в Академията на Нотингам Форест, но не успя да се утвърди в клуба и беше преотстъпван последователно на Каудънбийт, Ливингстън и Куин оф дъ Саут, за които записа 68 мача с 14 гола във всички турнири.През януари Николай Тодоров тренира няколко дни с Локомотив Пловдив, но реши да се завърне в Острова, където мина проби в Дънди, но до трансфер не се стигна.Интерес към българина имаше от друг шотландски втородивизионен Грийнок Мортън.", "date": "2019.02.01", "title": "Български нападател продължава кариерата си в Шотландия"}
{"url": "https://offnews.bg/obshtestvo/ot-mechta-do-realnost-patiat-na-edin-predpriemach-696723.html", "text": "Практическият форум „Пътят на предприемача“ ще се проведе на 9 февруари от 9.00 ч. в бар ТЕАТРО (бивш „Модерен театър“, ул. Върбица 12, гр. София). Събитието е насочено към всеки, насочил се към създаването и развитието на собствен бизнес, както и към хората, които търсят мотивацията и подходящите инструменти да го направят.Организатор на форума е Consendo Bulgaria – компания, която предоставя консултантски бизнес услуги и оказва съдействие на публични и частни предприятия и физически лица. Част от екипа на Consendo са експерти с повече от 10 години опит в счетоводството, IT услугите и финансовото консултиране.Една от основните цели на  е да подчертае ключовото място на консултанта в процеса по създаване на една фирма и да открои необходимостта да се търси професионален съвет и съдействие като оптимално решение при стартирането на бизнес.„Интересен факт е, че при наличието на добри ментори повечето трудности, които в началото са уж невъзможни, изглеждат далеч по-постижими“ – споделя Илия Дечков, създател и изпълнителен директор на . През 2017 г. той печели финансиране по програмата на Министерството на икономиката \"Техностарт 3 – Насърчаване на иновационната активност на младите хора в България\" за разработване на прототип на иновативен и ергономичен кликър/презентър. Днес Илия успешно ръководи компанията, уповавайки се на съветите, които получава от специалистите на Consendo България.„Екипът на Consendo не само пое счетоводството на моята новооткрита фирма – те бяха като мой CFO (Chief Financial Officer). Съветваха ме как да оптимизирам разходите си, какви следващи стъпки да направя и как по-оптимално да развия своята фирма“ – пояснява Илия.Той допълва, че най-добрият съвет, който може да даде на всеки, който тепърва поема по пътя на предприемачеството, е възможно най-рано да се обърне и довери на консултант – решение, което ще му спести не само пари, но и много време.Програмата на „Пътят на предприемача“ проследява основните стъпки и действия, които създаването на собствена компания води след себе си и цели да предостави на участниците практически съвети и да ги постави в реални ситуации, с които биха се сблъскали по своя път към успеха.Партньори на форума са ресторант Ам-Гъл, Different Trade, SOHO – Sofia Holistic Coworking Company, Inteleksys, Hriskov Group и MMS Group и 3CON.Медийни партньори на събитието са DartsNews, iNews, b2bmedia, OFF News,  Указател за професионалисти, Блогът на Нефтелимов, Фондация \"Вътрешен компас: Следвай своя път\", HR-bg и Business Club.Повече информация за събитието, лекторите и билетите може да бъде открита на официалния сайт – .", "date": "2019.02.01", "title": "От мечта до реалност – пътят на един предприемач"}
{"url": "https://offnews.bg/obshtestvo/inspektciata-po-truda-konsultira-rabotnitci-zaradi-iska-za-nesastoiate-696685.html", "text": "Около 400 работници и служители на „АЛС България“ ЕООД се възползваха от възможността да бъдат консултирани и информирани във връзка с трудовите си права и възможностите за осигуряване на нова заетост.Срещите бяха във филиал Елин Пелин, където информация потърсиха около 60 лица, а останалите участваха в информационната среща в Дирекция „Бюро по труда“ - гр. Ихтиман. Консултациите бяха организирани от ИА „Главна инспекция по труда“ и Агенцията по заетостта, веднага след като работодателят обяви публично намерението си да прекрати дейността си към момента в два от трите си производствени обекта. В Ихтиман участие в срещата взе и представител на Териториално поделение на НОИ Софийска област.Работниците се интересуваха за заплащането на възнаграждения и обезщетения с оглед подадената молба за откриване на производство по несъстоятелност от работодателя до Софийския окръжен съд. Независимо от образуваното дело за обявяване на несъстоятелност, задължение на работодателя е да изплати всички дължими възнаграждения и обезщетения на работниците и служителите. Инспекцията по труда ще упражни контрол, за да установи дали работодателят е изпълнил това си задължение. При установяване на нарушение ще бъдат предприети всички мерки от компетентността на контролните органи на Агенцията. В техните правомощия е да задължат, чрез задължително за изпълнение предписание, работодателя да изплати дължимите суми на работниците, както и да потърсят административнонаказателна отговорност при неизпълнението им.Работещите бяха уведомени още, че ако съдът постанови решение за откриване на производство по несъстоятелност и към момента на решението работодателят не е изплатил всички дължими възнаграждения и обезщетения, те могат да се обърнат към Фонда за гарантираните вземания на работниците и служителите. Срокът за подаване на заявленията е тримесечен от датата на вписването на решението в Търговския регистър.По време на срещите работниците бяха информирани, че за обявения престой, който не е тяхна вина, също им се дължи обезщетение, както и че съществуването на основно трудово правоотношение не е пречка да сключат трудов договор при друг работодател, като основанието за възникване е чл. 111 от Кодекса на труда.От Агенцията по заетостта обясниха, че всеки желаещ може да бъде регистриран в бюрото по труда като търсещо работа лице, независимо че има трудово правоотношение. При такава регистрация лицата могат да ползват следните услуги: информация за обявени свободни работни места; посредничество по наемане на работа; професионално ориентиране и психологическо подпомагане.На повдигнати въпроси, по отношение на прекратяване на трудовите договори, са дадени разяснения и посочени правните възможности за работниците и служителите, в т.ч. е обяснено право на какви обезщетения биха имали при различните видове прекратявания на трудовия договор.В резултат на проведените информационни срещи в „Бюро по труда“ Ихтиман и филиал Елин Пелин има регистрирани заети лица, които желаят да ползват посреднически услуги, с цел намиране на друга работа.Към днешна дата са налични прекратени трудови договори по взаимно съгласие с работници и служители, които са си намерили работа. Двете институции към Министерството на труда и социалната политика са готови да дават индивидуални консултации за всеки от работниците на „АЛС България“.Инспекцията по труда проследява и спазването на трудовото законодателство и по отношение на работещите в предприятието на „АЛС България“ в Благоевград. Предвид получената от работници информация, че им е предложено да напуснат по взаимно съгласие, за да бъдат преназначени в друго дружество, ще бъде изследвано дали в тази хипотеза е налице основание за запазване на трудовото правоотношение по силата на чл. 123 от Кодекса на труда. Ще се проверява също дали работодателят е изпълнил задълженията си по информиране и консултиране на работниците, както и като цяло дали се прилага коректно трудовото законодателство.", "date": "2019.02.01", "title": "Инспекцията по труда консултира работници заради иска за несъстоятелност на  'АЛС България'"}
{"url": "https://offnews.bg/ikonomika/ot-dnes-vliza-v-sila-targovskoto-sporazumenie-mezhdu-es-i-iaponia-696710.html", "text": "Споразумението за икономическо партньорство (СИП) между Европейския съюз и Япония влиза в сила на 1 февруари 2019 г. От сега нататък предприятията и потребителите в цяла Европа и в Япония могат да се възползват от най-голямата в света зона за свободна търговия.Споразумението за икономическо партньорство премахва голямата част от митата на стойност 1 милиарда евро, плащани годишно от дружествата от ЕС, които осъществяват износ за Япония. Споразумението също така премахва редица дългогодишни нетарифни бариери, например чрез приемането на международните стандарти относно автомобилите. То ще елиминира и пречките, пред които се изправят основните износители на храни и напитки от ЕС в стремежа си да достигнат до 127-те милиона японски потребители, и ще увеличи възможностите за износ в редица други сектори.ЕС и Япония се договориха да определят амбициозни стандарти по отношение на устойчивото развитие и за първи път в текста на споразумението е включен конкретен ангажимент по Парижкото споразумение относно изменението на климата, съобщава пресцентърът на Еврокомисията.", "date": "2019.02.01", "title": "От днес влиза в сила Търговското споразумение между ЕС и Япония"}
{"url": "https://offnews.bg/obshtestvo/balgarski-ucheni-otkriha-5-novi-rastenia-za-antarktida-ot-vremeto-koga-696697.html", "text": "Българските геолози д-р Стефан Велев и д-р Камен Бонев и техните колежки бразилката д-р Кристин Тревисан от Чилйския антарктически институт и проф. Шафак Алтънкайнак от Техническия университет в Истанбул са открили пет нови за Антарктида фосилизирани флористични останки.  Това съобщи проф. Христо Пимпирев, ръководител на 27-та Българска антарктическа експедиция.Това е станало по време на проведения едноседмичен полеви палатъчен лагер на нос Хана, о-в Ливингстън.Фосилите са на възраст около 90 млн. години, което е началото на кредната епоха, когато на ледения континент са расли субтропични гори и са господствали динозаврите. Те са мигрирали от Патагония до Антарктическия полуостров по временен островен мост, който тогава е съществувал на мястото на пролива на Дрейк. По този мост от Антарктида, някои от растителните видове, появили се за пръв път там са достигнали до Южна Америка.В края на мезозойската ера Антарктида е бил един зелен континент, пълен с живот, уточнява проф. Христо Пимпирев.Изследванията на българските геолози и чуждестранните им колеги спомагат за решаване на глобални научни проблеми като връзката на най-южният континент с Патагония и миграцията на растителните и животински видове в края на мезозойската ера, когато е най-топлия период в цялата фанерозойска история на Земята.", "date": "2019.02.01", "title": "Български учени откриха 5 нови растения за Антарктида от времето когато там е имало динозаври"}
{"url": "https://offnews.bg/ikonomika/dnsk-otkri-grubi-narushenia-pri-stroezhite-na-arapia-i-alepu-696698.html", "text": "Груби нарушения при строителството на ваканционно селище в горичката при къмпинг „Арапя” и курортен комплекс при Алепу установи проверката на Дирекцията за национален строителен контрол (ДНСК), която удължава временната забрана на строителството на двете места. Все пак от ДНСК обявиха, че строителството на двете места е законно, въпреки нарушенията. Ведомството започна инспекцията по повод безобразните строежи преди седмица, веднага след като хиляди хора се възмутиха от поредното бетониране на Черноморието.Според резултатите и двата строежа трябва да бъдат временно спрени, но това трябва да стане със заповед на съответните общински администрации на Созопол и Царево.На „Арапя” проверката е установила, че няма издадено строително разрешение за пътя до вилното селище, което в момента се изгражда в боровата гора.Освен това нямало издадено становище от екоинспекцията колко дървета могат да бъдат изсечени, тъй като в разрешението за строеж на вилното селище от 2007 г. е посочено, че там ще бъде изградена една сграда, а не 23 къщички, както е сега по проект.За строителството на курортно селище край Алепу е констатирана грешка на главния архитект на община Созопол. Той е допуснал едновременно укрепване на свлачището и изграждане на курортния комплекс.Кметът на Созопол трябва да издаде заповед временно да бъде преустановено изграждането на жилищните сгради, докато изцяло не бъде укрепен брегът.По отношение на строителството край екоплаж „Корал” има валидна заповед на министъра на околната среда от 2014 г. да не се извършват строително-монтажни работи. Става въпрос за всички имоти край плажа, съобщава бТВ.", "date": "2019.02.01", "title": "ДНСК откри груби нарушения при строежите на Арапя и Алепу"}
{"url": "https://offnews.bg/futbol/dimitar-penev-stoichkov-kostadinov-lechkov-tcska-e-dobra-marka-696694.html", "text": "Почетният президент на ЦСКА Димитър Пенев смята, че трансферът на Кирил Десподов в отбора от италианската Серия А - Каляри не е изненада, тъй като \"армейците\" винаги са правили сериозни продажби в чужбина.Легендата коментира и награждаването на най-добрите спортисти на \"червените\" за 2018 година, като именно 22-годишният нападател на столичани бе отличен като номер 1.\"\", каза Пенев, цитиран от \"Тема спорт\".", "date": "2019.02.01", "title": "Димитър Пенев: Стоичков, Костадинов, Лечков... ЦСКА е добра марка"}
{"url": "https://offnews.bg/analizi-i-komentari/bez-osazhdane-na-politicheskoto-nasilie-niama-patriotizam-696700.html", "text": "30 години сме свободни. Да казваме какво мислим и чувстваме, най-малкото.30 години без диктатура и политическо насилие е най-дългият свободен период в новата ни история.30 години почитаме жертвите на диктатурата и насилието разделени. Децата, внуците, правнуците - пред “своя” паметник. Огромното мнозинство е безразлично, то няма убити роднини. И няма “свой” паметник с името на баща, леля, дядо. И няма съзнание - и откъде да го има - за обща национална загуба и болка от десетките хиляди жертви на насилие, извършено от българин срещу българин.Липсата на общо, осъзнато и убедено осъждане на политическото насилие пресича усилията за осъзнаване на българската политическа нация.Без общ прочит на насилието в историята ни - от онази августовска нощ, в която българи - чужди агенти - детронират Княз Александър, та до онези августовски дни век по-късно, когато 300 000 български граждани бяха прогонени от домовете си - има държава, има етноси, население, но няма нация.Любен Каравелов казва:Без осъждане на политическото насилие, отнемането на живот, здраве, достойнство, имот - няма патриотизъм. Няма усещане за общи болки и страдания, стремежи, победи.Бог да прости жертвите от 1 февруари 1945. Аз си знам - “моите” жертви са на този паметник.Но не знам дали Бог ще прости на живите днес, които още не можем да кажем:", "date": "2019.02.01", "title": "Без осъждане на политическото насилие, няма патриотизъм"}
{"url": "https://offnews.bg/politika/gerb-pochete-zhertvite-na-komunizma-s-2-minuti-rech-za-tiah-i-10-minut-696683.html", "text": "С пламенна декларация от името на ПГ на ГЕРБ по повод Деня за почит и възпоменание на жертвите на комунизма излезе депутатът от партията Спас Гърневски. Той отдели общо две минути на \"най-жестоките страници в историята на България\", след което направи 10-минутно обръщение към отсъстващия от залата лидер на социалистите Корнелия Нинова.\"На днешния ден през 1945 г. Първи и Втори съдебни състави на т. нар. Народен съд осъждат на смърт регентите принц Кирил, Богдан Филов и ген. Никола Михов. На смърт са осъдени още 8 царски съветници, 22 министри, 67 народни представители, 47 генерали и висши офицери. Осъдените са разстреляни и заровени в общи ями в централните софийски гробища\", започна той.Гърневски допълни, че след това България е превърната в соцлагер, а инакомислещите са изпращани, измъчвани и избивани в комунистическите лагери на смъртта. \"В тях червената коса е покосила живота на над 100 хил. човека\", продължи народният представител.След това той припомни, че през 2011 г. правителството на ГЕРБ с министър-председател Бойко Борисов е обявил 1 февруари за Ден на признателност и почит към жертвите на комунистическия режим, \"за да помнят идните поколения зверствата на този режим\". След нетолкова плавен преход обаче, Гърневски насочи фокуса към редиците на БСП.\"Днес, 30 години след прехода, тази глутница ренегати нагло и безцеремонно посягат с мръсните си пръсти към законната власт в България. Посягат доста самоуверено, защото освен директивите на генерал Решетников, зад тях изцяло е и неговото творение - президентът Румен Радев\", започна той.\"В този контекст цяла седмица наблюдаваме активните мероприятия на председателя на БСП Корнелия Нинова, която отново и отново забърква вече до болка познатата смес от полуистини, внушения и откровени лъжи\", допълни Гърневски.Той я обвини, че за пореден път се опитва да вземе позата на честен борец с корупцията, но е \"важно да се припомни на българските граждани коя точно е Корнелия Нинова\". \"Хората още помнят лъжите ви за задлъжняването на България, за липсващите милиарди от Програмата за развитие на селските райони, за пропускането и настаняването в България на хиляди бежанци и още, и още...\", заяви Гърневски. \"Вие сте единственият лидер на партия в тази зала, приватизирал с незнайно какви пари държавни дружества на крехката 28-годишна възраст\", обърна се към неприсъстващата Нинова Гърневски. \"Кога ще кажете истината за Техноимпекс?\", попита депутатът. Той продължи с обвинения за участие в аферата \"Хохегер\", припомни за съществуващите СРС-та за Нинова и т.н. Гърневски завърши като призова Нинова да спре да използва \"най-гнусните практики от годините на комунистическото безвремие - а именно пропагандата, посочването на враг, оклеветяването и съсипването на човешки съдби\" и \"да заобича нейния неприятел - Истината\". \"Искрено Ви го пожелаваме!\", заяви от трибуната Гърневски.След него с декларация от името на на ПГ на \"БСП за България\" излезе секретарят на ПГ Кристиан Вигенин, който призова Гърневски да не злоупотребява с днешната свещена \"за част от българското общество\" дата. \"През цялото време г-н Гърневски се обръщаше към г-жа Нинова, която не е в залата. Аз разбирам, че тя ги направи да си говорят сами, но все пак трябва да има известно уважение\", заяви той, подчертавайки, че лидерът на БСП не може да се защити в случая.", "date": "2019.02.01", "title": "ГЕРБ почете жертвите на комунизма с 2 минути реч за тях и 10 минути - за Корнелия Нинова"}
{"url": "https://offnews.bg/tehnologii/prihodite-i-potrebitelskata-baza-na-facebook-se-uvelichavat-dori-koga-696714.html", "text": "Обтягането на отношенията между Facebook и Apple показват, че Зукърбърг не може да стои, без да се забърка в някой скандал. Въпреки това обаче социалната мрежа изглежда имунизирана срещу скандалите, в които е замесена.Броят на хората, които се вписват във Facebook всеки месец – е нараснал с 9%, достигайки 2.32 млрд. души през четвъртото тримесечие на 2018 г. Нарастването на потребителите е критично за Facebook, които генерират приходите си от реклама, която се показва в зависимост от предпочитанията на потребителите. И по всичко личи, че нарастването на тази бройка потребители не може да се повлияе дори от скандалите, в които напоследък все по-често се озовава компанията.На 30 декември стана ясно, че Apple са блокирали от Apple Store специално , собственост на социалната мрежа. То е разпространявано сред iPhone потребителите на възраст между 13 и 35 години, като на потребителите е било заплащано срещу съгласието им да инсталират приложението на устройствата си. Компанията е заплащала месечно по $20 на човек, а приложението е следяло всяко едно действие, което те извършват – как навигират с телефона си, каква е тяхната уеб активност, включително и личните съобщения.Проблемът с Apple идва в момента, когато Facebook, от една страна, осъществява покачване на печалбата с 61%, но от друга, е в доста дълбока криза. Ръководството на Марк Зукърбърг и Шерил Сандбърг е поставено под въпрос, заради това, че те отказват да приемат обвиненията за скандалите, в които компанията изпада. Настоящият скандал с Apple се случва, преди още да е отшумял скандалът с достъпа на трети страни до потребителските данни, като на тези компании е бил позволен доста по-голям достъп от първоначално договорения, вследствие на което са оказали влияние на изборите в САЩ.Още преди да отшуми, се случиха нови пробиви в сигурността на социалната мрежа, които засегнаха директно потребителските акаунти. Всичко това доведе до обществено недоволство срещу социалната мрежа и най-вече по отношение на начина, по който тя събира, съхранява и обработва потребителските данни. Появи се дори инициатива в Twitter през март миналата година, която се казваше #DeleteFacebook (#ИзтрийтеFacebook).„“ – заяви Зукърбърг по време на среща с анализатори в сряда.34-годишният създател на социалната мрежа посочи някои приоритети на компанията за настоящата 2019 г., които включват създаване на услуги, които подобряват живота на хората, подкрепят бизнеса и са по-прозрачни по отношение на ролята, която Facebook играе в световен мащаб. По време на срещата Зукърбърг не коментира проблема с Apple.През третото и четвъртото тримесечие на 2018 г. социалната мрежа отбелязва най-голямо увеличение на активните си потребители на месец най-вече в азиатско-тихоокеанския регион, но също и в останалата част на света. В самия край на доклада обаче се посочва, че около 11% от активните потребители за този период са дубликати. Фалшивите акаунти – тези, които са създадени за спам, бизнес цели или организации – съставляват около 5% от месечно активните потребителите за периода.От компанията на Зукърбърг докладват, че приходите са нараснали с 30%, възлизайки на $16.9 млрд. за четвъртото тримесечие, надхвърляйки прогнозите на анализаторите за $16.3 млрд. Веднага след доклада акциите на Facebook скочиха с близо 12% до $168.33 за акция. Зукърбърг защити бизнес модела на компанията, заявявайки, че предоставя възможност за безплатна комуникация между роднини и приятели, а в същото време предоставя на малки бизнеси възможността да продават своите продукти и да създават нови работни места.От компанията обаче все още трябва да демонстрират, че полагат достатъчно усилия, за да гарантират сигурността на потребителските данни, с които разполага.", "date": "2019.02.01", "title": "Приходите и потребителската база на Facebook се увеличават, дори когато компанията е забъркана в скандали"}
{"url": "https://offnews.bg/ikonomika/goranov-darzhavata-mozhe-da-prodalzhi-da-finansira-bolnitca-lozenetc-696692.html", "text": "Законодателят ще трябва да прецени дали държавата да продължи да финансира болница \"Лозенец\", заяви министърът на финансите Владислав Горанов пред журналисти в Народното събрание днес по повод бъдещето на лечебното заведение след промяната на статута му.Днес депутатите окончателно приеха промените в Закона за лечебните заведения, според които болница \"Лозенец\" вече не е правителствена. Текстовете дават на Министерския съвет шестмесечен срок да преобразува \"Лозенец\" от второстепенен разпоредител с бюджет към МС в еднолично акционерно дружество Многопрофилна болница за активно лечение \"Лозенец\", която най-вероятно ще мине под контрола на Софийския университет.Този трансфер обаче повдигна редица въпроси за бъдещото ѝ финансово оцеляване, тъй като лечебното заведение е натрупало сериозни дългове, а досега е било поддържано най-вече със субсидии от Министерски съвет. След като вече няма да е към него обаче, остава въпросът дали държавата отново ще поеме част от разходите на заведението или то ще трябва да се опита да оцелее на пазарен принцип. Това би притеснило Софийски университет обаче, тъй като болницата се използва за нейн учебен център и при евентуалния ѝ фалит университетът най-вероятно ще загуби медицинските си специалности. По думите на Горанов трябва да се направи анализ на дейността на болницата и ако се установи, че тя обслужва определен контингент и се класира за допълнително финансиране, то това трябва да бъде разписано по нормативен път. \"Ако се предоставят извън правилата, по които функционира здравната система, допълнителни средства на едно лечебно заведение, то това трябва да бъде разписано ясно и конкретно по каква причина се прави\", заяви Горанов.Като пример той даде Военномедицинската академия, за която се предоставят средства от бюджета на Министерството на отбраната \"заради контингента, който обслужва, и функциите, които изпълнява с оглед на членството на България в НАТО\".\"Ако законодателят прецени, че трябва да възложи специални функции и отговорности на болницата, то тогава трябва да се прецени има ли тя особен и специален статут - колко струва този особен и специален статут, за какво съществува този специален и особен статут и след неговото остойностяване, ако законодателят предвиди, ще бъде правено извънредно финансиране\", допълни Горанов.Ако това не се случи обаче, по негови думи болницата трябва да се финансира както всички други лечебни заведения - чрез трансфери от касата за извършена дейност. \"Ако тя е клинична база - нормално търговско дружество, което извършва медицински услуги по договор с НЗОК, тя ще продължи да функционира на база на изработеното по договор с НЗОК\".Според него на този етап няма нужда да се гледа по различен начин на болница 'Лозенец'. \"Нека гледаме на това лечебно заведение като на всяко друго лечебно заведение. Ако не са му възложени специални функции по силата на закон, то трябва да се финансира така както всички други лечебни заведения, със средства от НЗОК и със собствени приходи, които формира от медицински услуги\", допълни той.Той спомена, че има и друг вариант, в който университетът може да прецени да отделя от собствените си средства за финансирането на болницата. \"Ако университетът прецени, че от таксите, които събира за обучение и от средствата, които получава от държавния бюджет за обучение по медицинските специалности следва да извършва някакви допълнителни трансфери от бюджета на университета към тази болница, финансирайки това, че тя е клинична база за обучение и бидейки среда за обучение, то вероятно това е преценка, която трябва да направи университетът\", допълни Горанов.", "date": "2019.02.01", "title": "Горанов: Държавата може да продължи да финансира болница 'Лозенец', ако законодателят реши"}
{"url": "https://offnews.bg/futbol/maradona-otnovo-napadna-fifa-696703.html", "text": "Диего Марадона нападна Световната футболна централа (ФИФА) и по-специално президента Джани Инфантино.Според легендарния футболист централата изобщо не се е променила от напускането на Сеп Блатер през 2015 г.Швейцарецът бе изхвърлен от футбола за шест години заради финансови злоупотреби, включително нерегламентиран превод на 2 млн. швейцарски франка към бившия президент на УЕФА Мишел Платини.\"Изпратих писмо на Инфантино, в което го известих, че се оттеглям от поста на капитан на Легендите на ФИФА. Откакто Блатер и Хулио Грондона напуснаха, централата изобщо не се е променила. Те ни слагат в една хотелска стая и ни третират като малки кученца, които единствено трябва да хранят. Тотална липса на уважение. Затова и напуснах\", сподели настоящият треньор на мексиканския Дорадос пред Скай Спортс.", "date": "2019.02.01", "title": "Марадона отново нападна ФИФА"}
{"url": "https://offnews.bg/temida/lekarka-ot-telk-v-targovishte-e-zadarzhana-za-podkup-696695.html", "text": "Лекарка - член на ТЕЛК в гр. Търговище е арестувана за подкуп. Задържаната е взела подкуп от 200 лв.за издаване на решение за намалена трудоспособност на 66-годишен пациент.Служители от сектор „Противодействие на икономическата престъпност“ в ОД МВР-Търговище са предприели незабавни оперативно-издирвателни и процесуално-следствени действия, а лекарката е признала за извършеното. По случая е образувано бързо полицейско производство по описа на ОД МВР-Търговище.На лекарката е повдигнато обвинение по чл. 301, ал.1 от Наказателния кодекс - за получаване на подкуп, който предвижда наказание лишаване от свобода до шест години и глоба до пет хиляди лева и е наложена мярка за неотклонение „Подписка“.Преди дни бяха арестувани членове на ТЕЛК в Ловеч, включително шефката на комисията д-р Донка Минкова. Окръжният прокурор на Ловеч заяви, че всички от ТЕЛК в града са замесени - цялата комисия и няколко лекари. Подкупите били в размер от 200 до 1000 лв., а в момента на арестуването д-р Минкова носила над 20 000 лв. в себе си.", "date": "2019.02.01", "title": "Лекарка от ТЕЛК в Търговище е задържана за подкуп"}
{"url": "https://offnews.bg/tenis/grigor-dimitrov-shte-se-opita-otnovo-da-slozhi-sombrero-na-glavata-si-696699.html", "text": "Най-добрият ни тенисист Григор Димитров ще вземе участие в един от любимите си турнири - този в Акапулко (Мексико). Надпреварата от сериите АТР 500 се провежда в периода 25.02 – 02.03.Това ще бъде четвърто участие на хасковлията в Акапулко. Димитров спечели турнира през 2014 година, когато победи на финала Кевин Андерсън със 7:6, 3:6, 7:6. Освен красив трофей, българинът се сдоби и с традиционната за Мексико шапка - сомбреро.Миналия сезон шампион стана Хуан Мартин дел Потро, който също грабна титлата след успех над южноафриканеца. При последното си участие в Мексико през 2016 година Григор отпадна на 1/4-финал от австриеца Доминик Тийм.В Акапулко, освен Димитров, в игра ще видим Рафаел Надал, Александър Зверев, Кевин Андерсън, Джон Иснър, Диего Шварцман и други.Българинът трябваше да се върне на корта за надпреварата в Ротердам, но заради проблеми в рамото ще си вземе по-дълга почивка.", "date": "2019.02.01", "title": "Григор Димитров ще се опита отново да сложи сомбреро на главата си"}
{"url": "https://offnews.bg/sviat/tramp-i-kim-chen-un-sa-se-razbrali-za-datata-i-miastoto-na-vtorata-si-696722.html", "text": "Определени са датата и мястото за втората среща на американския президент Доналд Тръмп с лидера на Северна Корея Ким Чен-ун. За това съобщи Тръмп, без да даде повече подробности за постигнатата договорка, съобщи Ройтерс, цитирана от БТА. Вчера държавният секретар Майк Помпео заяви, че изпраща екип да подготви срещата на върха, която ще се състои в Азия в края на февруари.Предишната среща между Тръмп и Ким се състоя през юни в Сингапур. Това беше първата среща между действащ президент на САЩ и севернокорейски лидер.На нея Ким Чен-ун пое ангажимент да работи за денуклеаризация на Корейския полуостров, но още не е предприел конкретни стъпки в тази насока според Вашингтон.", "date": "2019.02.01", "title": "Тръмп и Ким Чен-ун са се разбрали за датата и мястото на втората си среща"}
{"url": "https://offnews.bg/gimnastika/krasen-kralev-poseti-trenirovka-na-gratciite-ni-vav-varna-696720.html", "text": "Министърът на младежта и спорта Красен Кралев посети тренировка на момичетата от националния отбор по художествена гимнастика индивидуално, която се проведе по време на първия им лагер за сезона в \"Спорт палас\" в морската столица Варна.\"Лагерът ни е необходим за последни корекции в съчетанията и работим много спокойно предвид добрите условия. Предстоят ни контролни и международни участия и състезания. На 13 февруари е първото официално контролно в зала \"Арена Армеец\", след което на 14-ти пътуваме за Гран при в Москва\", каза главният мениджър на отбора Бранимира Маркова.Катрин Тасева, Невяна Владинова, Боряна Калейн, Петя Борисова, Вая Драганова и Йоана Николова са в отлична форма и са готови за предстоящите предизвикателства. Момичетата са категорични, че условията в \"Спорт палас\" са перфектни за тяхната подготовка. Министърът пожела на момичетата да бъдат здрави и единни и да вярват във възможностите си. Бранимира Маркова увери Кралев, че момичетата ще се представят блестящо на следващите състезания.", "date": "2019.02.01", "title": "Красен Кралев посети тренировка на грациите ни във Варна"}
{"url": "https://offnews.bg/kultura/zapochna-demontiraneto-na-bronzovata-kashta-696718.html", "text": "Днес започна демонтажът на Бронзовата къща. Арт инсталацията на Пламен Деянофф бе съпътствана със скандали през цялото си съществуване. Най-скъпото произведение на изкуството за последните 30 години имаше кратък живот - едва 3 месеца, но затова пък бе на стойност 2 млн. евро.Замисълът на автора - Бронзовата къща да бъде издигната в чест на българското европредседателство не се осъществи. Произведението бе открито едва на 22 октомври 2018 г., като не липсваха гафове и в самата церемония по откриването. Инсталацията така и не успя да се хареса на жителите и гостите на столицата.На мястото на мавзолея на Георги Димитров ще се издигне друго съоръжение за съвременно изкуство. Столична община организира конкурс в рамките на новата програма „Навън“ и с бюджет 100 хил. лв. годишно. Очаква се новият проект да бъде реализиран до края на настоящата година.", "date": "2019.02.01", "title": "Започна демонтирането на Бронзовата къща"}
{"url": "https://offnews.bg/obshtestvo/kak-se-priema-biudzhetat-na-sofia-nad-3-chasa-razgovori-za-pari-majk-696654.html", "text": "Над 3 часа дебати проведоха общинските съветници в София, за да приемат бюджет 2019 така, както беше изготвен и предложен от администрацията на Столична община. Той ще е  реши с 40 гласа и 17 против СОС. Според опозицията отляво бюджетът е счетоводна сметка, не съдържа политики и не решава проблемите на града. Според ГЕРБ този бюджет е единственият възможен. Десните от СДС и ДСБ спориха дали са в управлението на София или в опозиция. Имаме 5 районни кметове - на Красно село, Витоша, Средец, Оборище и Кремиковци, подчерта Борислав Бориславов(СДС) и упрекна колегите си от ДСБ, че гласуват с БСП. Той определи лидерът на социалистите в София и СОС Калоян Паргов, че е баща на тази част от десните съветници, сред които Марта Георгиева и Иво Божков, и подчерта, че най-големият му кошмар е от БСП да седнат на местата на председателя и зам.-председателите на СОС. Сравненията на Фандъкова ", "date": "2019.02.01", "title": "Как сe приема бюджетът на София: Над 3 часа разговори за пари, майки, бащи и кошмари"}
{"url": "https://offnews.bg/sviat/bezpretcedentni-goreshtini-v-avstralia-696719.html", "text": "Температурите в Австралия се покачиха извънредно, като средните за януари достигнаха 30 градуса по Целзий за пръв път в историята.Според австралийското Метеорологично бюро такива стойности са без прецедент. Поне в 10 дни от изминалия месец те са достигнали рекордни нива от 40 градуса.Горещините причиниха горски пожари, запалиха обрасли с храсти местности и повишиха броя на хоспитализирани пациенти.Засега не се съобщава за човешки жертви, но има множество умрели животни - докладва се за 90 диви коне, а също и прилепи и огромни количества риба.Само на о-в Тасмания пожарникари е трябвало да откликнат на над 50 сигнала за пожари.Няколко мача от тенис турнура Аустралия Оупън бяха отложени.44 пациенти са потърсили медицинска помощ само за 24 часа.Заради екстремните условия змиите търсят прохлада в баните в домовете, информират местни медии. Съобщава се дори за случай на питон, увил се около душ.", "date": "2019.02.01", "title": "Безпрецедентни горещини в Австралия"}
{"url": "https://offnews.bg/ikonomika/kristalina-georgieva-vremenno-e-prezident-na-svetovnata-banka-696696.html", "text": "Кристалина Георгиева е временно изпълняващ длъжността президент на Световната банка от днес. Тя ще остане ръководител на институцията, докато през пролетта не бъде избран титуляр на поста на подалия изненадващо оставка Джим Йон Ким.В официалното му изявление по повод напускането на поста той посочва само, че \"незабавно започва работа за компания и ще се занимава с инфраструктурни проекти в развиващите се страни\".Веднага, след като бе оповестено връщането на Ким в частния сектор, се заговори, че Иванка Тръмп ще оглави институцията. В последствие стана ясно, че дъщерята на американския президент, която е и негов съветник, ще участва в подбора на новия ръководител на банката.Преди две години Кристалина Георгиева бе поканена именно от него да заеме новия пост Главен изпълнителен директор на Световната банка. Това стана причина и тя да напусне Европейската комисия. На нейно място еврокомисар, но с нов ресор, стана Мария Габриел.", "date": "2019.02.01", "title": "Кристалина Георгиева временно е президент на Световната банка"}
{"url": "https://offnews.bg/politika/banov-nareche-elena-joncheva-kontrabandistka-na-svedenia-i-ia-sravni-s-696672.html", "text": "Министърът на културата Боил Банов сравни Елена Йончева (БСП) с Цола Драгойчева и я нарече \"контрабандистка на сведения\" в интервю за bTV тази сутрин. Бившия си служител Ангел Ангелов Банов обвини в нагло и неадекватно държание. \"Тази контрабандистка на сведения Цола Драгойчева, извинявайте - Елена Йончева, как изпусна да влезе при вас\" - обърна се министър Банов към тв водещия.Защо сравнява Йончева с Драгойчева той не поясни, а биографията на първата българска жена министър е достатъчно богата - и извън активното ѝ участие в ликвидирането на Никола Петков и Трайчо Костов - за да си позволим да правим предположения.Бившият служител на културното министерство Ангел Ангелов - , в който се чува министърът да предлага на инвеститор процедурни хватки, за да не плати 700 хил. лева неустойка за забавяне - не общувал с Банов директно. След като бил уволнен, започнал да заплашва индиректно, чрез други хора.\"При мен не е идвал директно. Когато работеше с мен, не се държеше адекватно, но не е заплашвал. Претендирал е за едно и за друго, но, в крайна сметка, това е работа. Заплахите почнаха след това - когато беше уволнен, през хора директни заплахи: ще те размаже, той те е записвал, ще те съсипе. И това в продължение на 3, 4 години\", каза Банов.В Министерството на културата Ангелов е директор на дирекция \"Програми и проекти\" до отстраняването си през 2016 г.\"Преди да бъде уволнен, просто се е държал нагло, непочтително на моменти. Отстоявал е странни позиции. В известна степен затова беше и уволнен. След наслагване на събития, неща, факти беше изваден от министерството. Вежди Рашидов го направи.\"На усъмнилия се водещ, че министърът може да \"държи\" с нещо Ангелов Банов отговори: \"Господин Хекимян, за мен излезе какво ли не, но аз не съм помияр\".Според Банов зад записа стои \"малка организирана престъпна група, а може би не малка\".Относно автентичността му той коментира:\"Моят глас е на записа. Не мога да бъда категоричен за репликите. Считам, че записът е манипулиран, твърдо съм убеден, че са ми правили многократно записи, експертизите на прокуратурата ще докажат - заяви Банов и вметна, че Ангелов е работил три години в разузнаването. - Няма да коментирам нещо, което твърдя, че е манипулирано и че съм вкаран в капан. Защитавал съм държавния интерес от началото до края не само в този проект, а в цялата си работа. Защитавал съм само и единствено държавния интерес и това го знаят всички, които работят с Министерство на културата\".Той заяви още, че защитеният свидетел, който Йончева твърди, че има, е същият Ангелов.\"Вчера се появи запис на Елена Йончева с техния свидетел по случая. Това е същият, това е Ангел Ангелов. Вчера достигнаха в манипулациите си отвратително ниво - заяви Банов. - Този човек - Ангел Ангелов - рекетьорът с неговия Иво Костов, с когото отвън рекетират, пукат гуми, плашат, заплашват през трети лица, събират записи, компилират ги, унижават хората, мачкат, е същият човек е зад кадъра. Тайният свидетел на Елена Йончева е Ангел Ангелов. За всички, които го познаваме, е ясно. Тук грозотата им тотално изскочи, защото каква е целта ѝ? Целта е в обществото да се насади, че, видите ли, има един качествен, сериозен служител, който записва, а има още един отвътре, който ще бъде свидетел. Това е отвратителна, гнусна манипулация. Тук минаха всякакво ниво.\"Министърът нарече бившия служител на МК \"мръсник\", \"бандит\", \"келеш\" и \"саботьор\", а случилото се - \"гадна, нагла манипулация\".\"Аз съм сигурен, че Елена Йончева го знае и в момента тя заблуждава цялото общество, тя заблуждава и органите на реда. Не съм юрист, но ще проверя - тъй или иначе ме викат в прокуратурата, дали това не е под някаква форма наказуемо. Защото да вкарваш в заблуда цялото общество, да вкарваш в заблуда органите на реда, знаейки, че ги вкарваш, вероятно е наказуемо, а че е неморално, е категорично. Тя представя това лице като друго лице, за да създаде и насади усещането, че хората са застанали, администрацията се е вдигнала. А този престъпник е същото лице\", избухна той.\"Когато хора на нивото на Йончева приемат това като игра и направят такава манипулация, тогава е страшно. Когато хора във властта и уважавани хора приемат, правят и реализират такава манипулация. Такива хора ако дойдат в управлението, тук не трябва никой да си говори, защото може да бъде записан. Не трябва никой да казва нищо и всички трябва да сме дълбоко притеснени, че някъде нещо ще ни се случи, че могат да ни изманипулират и рекетират. Когато живееш в страх, не можеш да работиш, не живееш нормално\", посочи министърът.Аз не живея в страх - увери Банов.\"Да ви изглеждам уплашен - попита той. - Много трудно се плаша. Не живея в страх - това, че някакъв келеш, келеш седи и твърди и през разни хора идва при мен и казва: \"Аз ще те съсипя.\", \"Аз имам твои записи.\", \"Аз на тебе ще ти видя сметката.\"... Ми виж ми я, бе! Ми виж ми я, да видим!\". В никакъв страх не живея.Ако беше дошъл при мен да ме заплаши, както идва при колегата, аз съм длъжен да направя нещо друго, но съм администратор. Той може би затова не идва при мене - че го е страх... така, виждате, експанзивен съм. Но съм длъжен да подам сигнал до органите, ако имам данни, които мога да докажа. Ако имам данни, които не мога да докажа или инсинуация, или искам някого да съсипя, правя ей тази простотия, която правя те\", каза още министърът.Относно исканата му оставка Банов разказа, че разговарял с министър-председателя Бойко Борисов. „Разговаряхме, обясних му ситуацията, каза: \"Върви, работи, действай, като излезе проверката, разсъждаваме“.Извън всички обвинения към Ангел Ангелов - който ги отрича в писмо - Банов заяви, че \"той е качествен експерт\", който \"си разбира от програми, проекти\".", "date": "2019.02.01", "title": "Банов нарече Елена Йончева контрабандистка на сведения и я сравни с Цола Драгойчева"}
{"url": "https://offnews.bg/obshtestvo/da-ne-zabraviame-zloto-stotitci-pochetoha-pametta-na-zhertvite-na-kom-696686.html", "text": "Днес почитаме паметта на жертвите на комунизма. Стотици се събраха на поклонение пред паметника, върху който са изписани имената на хилядите убити от комунистическия режим в България.На 1 февруари 1945 г. Народният съд осъжда на смърт трима български регенти, 8 царски съветници, 22 министри от кабинетите на Богдан Филов, Добри Божилов и Иван Багрянов, 67 депутати и 47 генерали и висши офицери.На поклонението присъстваха председателят на Народното събрание Цвета Караянчева, президентът (1997 - 2002 г.) Петър Стоянов, лидерът на ДПС Мустафа Карадайъ, председателят на БЗНС Николай Ненчев, лидерът на СДС Румен Христов, евродепутатът от ГЕРБ Андрей Ковачев, зам.-министърът на външните работи Георг Георгиев и бившият легионер и военен летец Дянко Марков.Венци пред паметника на жертвите поднесоха парламентарната група на ГЕРБ, коалицията \"Демократична България, СДС и председателят на Народното събрание.В своята реч Цвета Караянчева изрази опасения, че злото от преди 30 г. прави опити да се завърне в нашето общество:  Президентът Петър Стоянов изтъкна, че днешните явленията, \"които толкова дълбоко засягат тъканта на нашето общество - корупция, кражби, убийства, се случват заради трайната и системна деморализация, на която беше подлагано българското общество в продължение на 45 години\".Лидерът на БЗНС призова всички наследници на репресираните през комунистическия режим в България да се обединят, за да \"отхвърлят проклятието на комунизма. Тогава ще имаме и пълното основание да изместим този Паметник на съветската армия\".", "date": "2019.02.01", "title": "Да не забравяме злото: Стотици почетоха паметта на жертвите на комунизма"}
{"url": "https://offnews.bg/kultura/shtastliv-fevruari-v-ndk-palen-spisak-na-sabitiata-696705.html", "text": "Най-щастливото шоу на Земята „Произведени за щастие“ с Ива Свещарова в пълния ѝ блясък, готова за сладко-бодливи изненади и Вили Прагер – танцуващият без предпазна мрежа, ви очаква на 1 февруари (петък) от 19:30 часа в ДНК-пространство за съвременен танц и пърформанс.На 1 февруари от 19:00 часа в кино „Люмиер Лидл“ ще можете да гледате филма „Бохемска рапсодия“. Режисьор на лентата е Брайън Сингър, а в ролята на Фреди Мъркюри се превъплътява актьорът Рами Малек. Филмът е с 2 награди „Златен глобус” – за най-добра драма и драматичен актьор на Рами Малек; 5 номинации за „Оскар“ – за най-добър филм, актьор, монтаж, звук и звуков монтаж и 7 номинации за БАФТА – за най-добър британски филм, актьор на Рами Малек, операторско майсторство, монтаж, костюми, звук и грим и прически.2 ФЕВРУАРИ /СЪБОТА/Великата и неповторима Стоянка Мутафова ще чества „70 ГОДИНИ НА СЦЕНА” със специале спектакъл-юбилей на 2 февруари 2019 г. в зала 1 на НДК. „Г-жа Стихийно бедствие“ ще бъде в светлините на прожекторите на връх рожденния си ден точно в 19:30 часа. На сцената ще стъпят и куп нейни приятели и колеги, за да я уважат и поздравят. Очаква се празникът да споделят едни от най-големите звезди на родната театрална и музикална сцена. Сред тях ще са самата Йорданка Христова, Силвия Кацарова, Мария Сапунджиева, Виктор Калев, Любо Нейков, Ненчо Илчев, Албена Павлова, „Тоника Домини“ и още от най-големите звезди на родната театрална и музикална сцена.На 2 февруари от 15:00 часа в кино „Люмиер Лидл“ ще можете да гледате филма „Те“ на режисьора Паоло Сорентино. След него, от 18:00 часа е лентата „Роди се звезда“ с участието на Лейди Гага и Брадли Купър.3 ФЕВРУАРИ /НЕДЕЛЯ/Програма достъп до информация връчва годишните награди „Големият брат“ на 3 февруари от 11:00 часа в Литературен клуб „Перото“. Анти-наградите „Големият брат” се присъждат на правителствени структури, компании или личности, нарушили правото на лична неприкосновеност и защитата на личните данни. Наградата е учредена от международната неправителствена организация за защита на личните права Privacy International.Програмата на кино „Люмиер Лидл“ за неделя (3 февруари) ще предложи прожекции на филмите „Те“ от 15:00 часа и „Бохемска рапсодия“ от 18:00 часа.4 ФЕВРУАРИ /ПОНЕДЕЛНИК/В понеделник (4 февруари) от 19:00 часа в кино „Люмиер Лидл“ ще можете да гледате филма с участието на Тони Сервило – „Те“.5 ФЕВРУАРИ /ВТОРНИК/„Бохемска рапсодия“ от 19:00 часа в кино „Люмиер Лидл“ е предложението ни за вторник вечер.6 ФЕВРУАРИ /СРЯДА/На 6 февруари (сряда) от 20:00 часа в зала 1 ви очаква концертът на фламенко китариста Висенте Амиго – Сърцето на Андалусия. Китаристът от Кордоба, както наричат Висенте Амиго, е един от най-изтъкнатите изпълнители на фламенко на световната сцена с вече над 25-годишна кариера. Енигмата на тази южна земя в прегръдките на Пиренейския полуостров, или Ал Андалус, както я наричали арабите, ще бъде разгадана за българската публика чрез най-чувствената музика – фламенкото, в която инструмент и душа се сливат и разказват за Малага, Кадис, Севиля, Кордоба, Гранада. Те ще пренесат слушателя в екзотичната атмосфера на Андалусия – пъстрият дом на много религии и етноси, оставили след себе си шедьоври на изкуството и архитектурата.Съюзът на артистите в България ще проведе планирана пресконференция на 6 февруари (сряда) в Литературен клуб „Перото“ от 11:00 часа.Семинар на тема „Иновация в действие“ ще се проведе в Литературен клуб „Перото“ от 18:30 часа на 6 февруари. Семинарът ще запознае участниците с примери и добри практики за приложни иновации у нас.Спектакълът The Victory day с участието на Ива Свещарова, Вили Прагер, със специалното участие на Галина Борисова ще можете да гледате на 6 февруари от 19:30 часа в ДНК-пространство за съвременен танц и пърформанс. Представлението е носител на наградата на публиката Jardin d'Europe от Международния фестивал за съвременен танц ImPulstanz-Vienna.„Роди се звезда“ с режисьор Брадли Купър ще можете да гледате на 6 февруари от 19:00 часа в кино „Люмиер Лидл“.7 ФЕВРУАРИ /ЧЕТВЪРТЪК/На 7 февруари Николина Чакърдъкова кани всички свои почитатели в зала 1 на НДК от 20:00 часа. Очаква ви един голям български празник за душата и сърцето. За първи път ще чуете и видите най-новите ѝ песни, а Неврокопски танцов ансамбъл ще ви зарадват с нови хореографии.Събитие организирано от Американския университет в България ще се проведе в Литературен клуб „Перото“ на 7 февруари от 16:30 часа.Превърналото се в едно от най-любимите събития на малки и големи – „Нощ на книгите за Хари Потър“ ще се случи за трета поредна година, а домакин отново е Национален дворец на културата. На 7 февруари (четвъртък) в Клуб 1 заедно ще споделим магията на незабравимите истории на Дж. К. Роулинг и ще запознаем новото поколение читатели с несравнимия свят на Хари Потър. Вълшебната тема тази година е „Хогуортс“, включваща идеи от всичките седем романа от поредицата, както и от допълнителните книги от колекцията на хогуортската библиотека.В четвъртък (7 февруари) от 19:00 часа в кино „Люмиер Лидл“ ще можете да гледате филма с участието на Тони Сервило – „Те“.8 ФЕВРУАРИ /ПЕТЪК/Фестивалът на ръчно изработените неща ви очаква в НДК в дните от 8 до 10 февруари, от 10:00 до 20:00 часа. По традиция Хендмейд фест код: ЛЮБОВ обръща специално внимание на Деня на влюбените, за да може всички влюбени да се сдобият с подаръци.Най-новият режисьорски проект на Гергана Димитрова спектакълът „Мовименто/Вариации“ ви очаква на 8 февруари от 19:30 часа в ДНК. В него гласовете на пет авторки с различна националност, език и творчески интереси се преплитат, допълват, пресичат. Спектакълът започва с интервю с хореографката и изпълнителка Галина Борисова, което задава и смисловата рамка, основното тематично скеле на представлението. Здрава Каменова, Мариана Събева, Улрике Сиха и Ив Лей сглобяват цялото през различни парчета, изразяващи погледите им към динамиката на съвременността.9 ФЕВРУАРИ /СЪБОТА/Спектакълът „За теб“ събира на една сцена актьорите Станимир Гъмов и Христо Мутафчиев. Те ви очакват на 9 февруари от 18:30 часа в Театър Азарян, за да ви разкажат за любовта на двама братя към едно и също момиче.Литературна вечер посветена на Крум Филипов и неговия 50-годишен юбилей ви очаква на 9 февруари от 18:30 часа в Литературен клуб „Перото“.Режисьорският спектакъл на Ани Васева – „Пътуване към Ада“ ви очаква на 9 февруари от 19:30 часа в ДНК-пространство за съвременен танц и пърформанс. Спектакъл разказва за еуфорията от освобождаването на формите и желанията. За пространство без време.Десети конгрес на КТ „Подкрепа“ ще се проведе в дните 9 и 10 февруари (събота и неделя) в зала 3 и прилежащите ѝ пространства.12 ФЕВРУАРИ /ВТОРНИК/Проектът на iHELP foundation – „Пазители на сърца: мисия училища“ ще бъде представен на 12 февруари от 11:00 часа в Литературен клуб „Перото“. Проектът има за цел да създаде най-голямата мрежа за взаимопомощ, обучавайки ученици от 10 средно общообразователни училища как на практиката да оказват първа помощ на дете, новородено и възрастен и какви са възможностите на приложението за алармиране ihelp при нужда от спешна помощ на територията на София за създаването на по-сигурна среда за живот.Пърформансът „Синхроничност“ ще можете да гледате на 12 февруари от 19:30 часа в ДНК. Спектакълът изследва взаимодействието между човека и света, без да го подчинява на тривиалната причинно-следствена логика. На сцената е изградена класическа мандала, в която се намира човек, поставен в ситуация на взаимодействие със сложна система от аудиовизуални ефекти. Геометричните линии едновременно асоциират с вечното движение във времето, но и със синхроничността на събитията, които са отвъд разума.13 ФЕВРУАРИ /СРЯДА/Представлението „В очакване на Годо” ще можете да гледате на 13 февруари (сряда) от 18:30 часа на сцената на Театър Азарян. Една история за силата на думите и за това как от летливата им субстанция се ражда материя, реалност или послание, което някой някъде би искал да предаде.14 ФЕВРУАРИ /ЧЕТВЪРТЪК/„Кралят Елен” – трaгикомична театрална приказка в три действия по Карло Гоци ще можете да гледате на 14 февруари от 18:30 часа в Театър Азарян. Сценична версия и постановка са дело на Анастасия Събева.Сърцат, музикален и изпълнен с откровения – такъв ще бъде Свети Валентин за феновете на P.I.F. в Литературен клуб „Перото“ с концерта P.I.F акустично | Малък концерт за големи влюбени и техните деца. Бутиковият лайв за Свети Валентин идва в отговор на множеството запитвания за ранен концерт на P.I.F - началото е в 20:00 часа. Бандата ще сподели с публиката си едно различно музикално преживяване извън голямата клубна сцена: камерно, но с много чиста и силна емоция. Отваряйки събитието за деца, P.I.F. искат да превърнат малкия си акустичен концерт в семейно забавление.Книгата на Хули Леонис ще бъде представена в Клуб 1 на 14 февруари от 18:30 часа.Представлението, което изследва темата за женското тяло като обект на желания и субект, който упражнява въздействие. Това е „Съвършено розово“. Можете да го гледате на 14 февруари от 19:30 часа в ДНК. Участват Виолета Витанова и Ива Свещарова.В деня на влюбените (14 февруари) от 19:00 часа ще можете да гледате българска стендъп комедия с артистите от Комеди Клуб на сцената на кино „Люмиер Лидл“. Комедиантите са подготвили най-добрите си шеги на тема любов, връзки и сексуални преживявания и ще разсмиват феновете с истории за интимните си премеждия и несгоди. Свети Валентин е романтичен празник, но защо да не е и забавен празник?15 ФЕВРУАРИ /ПЕТЪК/Английският музикант Tom Odell пристига за първи път в България за концерт в зала 1 на НДК на 15 февруари (петък) от 20:00 часа. 27-годишният певец и автор на песни Tom Odell е сред най-перспективните и успешни изпълнители на английската инди-поп сцена. Излизането на дебютния му ЕР албум „Songs from Another Love“ през 2012 г., му носи невероятен успех – първата BRIT награда, в категорията „Избор на музикалната критика“.16 ФЕВРУАРИ /СЪБОТА/Финалът на инициативата на Столична община – „София – град на Толерантността и Мъдростта“ ще се случи на 16 февруари с концерт в зала 1. „София – град на Толерантността и Мъдростта” е дългосрочна програма на Столична община свързана с етническото многообразие и мултикултурното образование.Спектакълът „Тотална щета“ с участието на Леонид Йовчев и Галя Костадинова ви очаква на 16 февруари от 19:30 часа в ДНК-пространство за съвременен танц и пърформанс.На 16 февруари в зала 6 ще бъде представянето на книгата „Тайните на Пакта“.Спектакъл организиран от Национален дворец на децата ви очаква на 16 февруари от 18:00 часа в кино „Люмиер Лидл“.17 ФЕВРУАРИ /НЕДЕЛЯ/Фестивалът „Вечните песни“ за млади поп изпълнители ще се проведе на 17 февруари от 19:00 часа в кино „Люмиер Лидл“.18 ФЕВРУАРИ /ПОНЕДЕЛНИК/„За кравите” – документална пиеса на Вадим Леванов, която изследва ролята на телевизията в обществото ще можете да гледате на 18 февруари (понеделник) от 19:00 часа в Театър Азарян. Сюжетът проследява емисия новини в голям телевизионен канал със скандален сюжет за дълъг съдебен спор за гладуващи елитни крави между селска ферма и доставчик на фураж. Чиновници от различни нива се опитват да сплашат продуцентите на телевизията и да спрат сюжета, но въпреки всичко той излиза в ефир. Отвратителната история завършва щастливо за останалите живи крави, но има печален постскриптум за хората, работещи на фермата.19 ФЕВРУАРИ /ВТОРНИК/„Прочети ми лична поезия“, е събитието, което събира на една място пишещи хора, които искат да представят творчеството си. Мястото е Литературен клуб „Перото“ на 19 февруари (вторник) от 20:00 часа.Пърформансът НЕОН ще можете да гледате на 19 февруари от 19:30 часа на сцената на ДНК – пространство за съвременен танц и пърформанс. Спектакълът се интересува от тялото, което предизвиква, провокира, флиртува и празнува себе си като форма на протест. Той е резултат от колективното авторство и ще бъде представен от Александар Георгиев – Аце (Македония/Швеция/България), Жана Пенчева (България) и Дарио Баррето Дамас (Испания), водени от интереса към кабаретния жанр бурлескa и неговия потенциал за въздействие.20 ФЕВРУАРИ /СРЯДА/„Островът на съкровищата” – вълнуващо приключение за пирати, скрити съкровища и тайнствени острови, ефектни декори и много младежка енергия и настроение. Това ще видите на 20 февруари от 18:30 часа в Театър Азарян.На 20 и 21 февруари от 19:30 часа в ДНК-пространство за съвременен танц и пърформанс ще можете да гледате премиерата на Moonlight. Спектакълът е село на STEAM ROOM и представя поредица от авторски хореографски дела, които работят в полето на поетичността и наблюдават поетичното тяло и неговите социални измерения през перспективата на хореографията. Те предлагат своята работа в контекста на Поетични тела.21 ФЕВРУАРИ /ЧЕТВЪРТЪК/Най-новият спектакъл от програмата на Театър Азарян – „Апарт“ ще можете да гледате на 21 февруари от 19:00 часа на сцена backstage в театъра. „Апарт“ е документален спектакъл по текстове и интервюта на едни от най-значимите български режисьори и актьори: Крикор Азарян, Леон Даниел, Наум Шопов, Ицхак Финци, Стефан Илиев – Чечо, Гинка Станчева, Емилия Радева, Мария Стефанова, Жоржета Чакърова, Гергана Кофарджиева, Никола Петков, Красимира Казанджиева, Стефан Германов, Христо Домусчиев и др.Национална конференция „Образование 4.0“, организирана от „24 часа“ ви очаква на 21 февруари (четвъртък) от 09:00 часа в зала 6.22 ФЕВРУАРИ /ПЕТЪК/Детска лидерска академия ще се проведе на 22 февруари (петък) от 19:00 часа в Клуб 1.В петък (22 февруари) в Литературен клуб „Перото“ от 19:00 часа ще се проведе затворено събитие.23 ФЕВРУАРИ /СЪБОТА/Мирослав Илич ще отбележи 45 години на сцената с концерт в зала 1 от 19:00 часа. Заедно с него щ бъде и оркестърът на Миша Миятович. Приходите от билетите за концерта ще отидат в помощ на клиниката по детска кардиология.Представители на повече от 60 образователни институции пристигат в София за среща с ученици, студенти и кандидат-студенти в рамките на изложение „Световно образование“. Форумът ще се състои на 23 и 24 февруари (събота и неделя) в зала 3 на Националния дворец на културата от 10:00 до 17:00 часа.Семинар посветен на IT професиите на бъдещето ви очаква на 23 февруари от 10:00 до 13:00 часа в Литературен клуб „Перото“.25 ФЕВРУАРИ /ПОНЕДЕЛНИК/Анжела Георгиу, най-бляскавата и талантлива оперна певица на нашето време, ще изнесе концерт в зала 1 на НДК на 25 февруари от 19:00 часа, по покана на Софийската филхармония. Програмата на концерта включва любими оперни произведения в изпълнение на примата и Софийската филхармония с диригент маестро Найден Тодоров. Анджела Георгиу лично е избрала тенора, който да участва в концерта – Стивън Костело. Едва на 37 години, американският певец вече се подрежда в списъка на най-добрите тенори в света.26 ФЕВРУАРИ /ВТОРНИК/Репертоарният план на Ансамбъл „Българе“ за 2019 година стартира на 26 февруари (вторник), когато от 19:00 часа в зала 1 на НДК именитият ансамбъл отново ще представи нашумелия си мащабен спектакъл „Осмото чудо“, със специалното участие на холивудската знаменитост Бен Крос.Премиерна прожекция на филма „Jeff Love‘s Metanoia“ ви очаква на 26 февруари от 19:30 часа в кино „Люмиер Лидл“.27 ФЕВРУАРИ /СРЯДА/На 27 февруари от 19:00 часа Театър Азарян ще се превърне в „репетиционната“ на група P.I.F. Под режисурата на Мария Банова и с помощта на Иван Велков (китари), Христо Михалков (бас) и Мартин Профиров (барабани), Димо ще преведе публиката през различните етапи от живота си. Представлението е изградено от шест монолога, в чиито теми всеки може да припознае част от себе си – за детството, самотата, славата, любовта и магията да си родител. Зад силния емоционален заряд и интелигентната самоирония в текста стоят усилията на Здрава Каменова и Димо. Органичната спойка между всяка от личните изповеди на артиста се случва с част от най-обичаните песни на P.I.F. като „Огън“ и „Оставам тук“. С глас в „Кой прибира сутринт звездите?“ се включва и Китодар Тодоров-Кито.28 ФЕВРУАРИ /ЧЕТВЪРТЪК/„Както преди“ е заглавието на новия албум на Любо Киров, който ще бъде представен на сцената на зала 1 на 28 февруари от 20:00 часа. Любо Киров притежава един от най-красивите гласове в съвременната българска музика и ще се качи на сцената с невероятните музиканти – Живко Петров (клавиши), Ангел Дюлгеров (китара), Александър Обретенов (D2 бас-китара), Калин Вельов (барабани и перкусии) и LaTiDa (вокали).Спектакъла „Борхестриптих“ на режисьора Ясен Василев ще можете да гледате в последния ден на месеца – 28 февруари от 19:30 часа в ДНК. В спектакъла участват Александър Узунов, Велислав Павлов, Петър Мелтев и Живко Джуранов.", "date": "2019.02.01", "title": "Щастлив февруари в НДК - пълен списък на събитията"}
{"url": "https://offnews.bg/futbol/ofitcialno-levski-pribira-1-705-miliona-evro-za-obertan-696662.html", "text": "Левски е сключил изключително изгодна сделка за продажбата на голямата си звезда Габриел Обертан в турския Ерзурумспор. Лично президентът на клуба от южната ни съседка Хюсеин Юнеш разкри колко е платил за бившия играч на Манчестър Юнайтед, информира Гонг, като се позовава на медиите в южната ни съседка.В последния ден на трансферния прозорец в Турция, шестима нови играчи позираха с екипа на отбора. Босът разкри, че за тях са платени общо 7.5 млн. евро, като впоследствие направи разбивка и за плащанията за всеки един по отделно. За Обертан стана ясно, че е договорена покупката му срещу 1.705 млн. евро. Това прави приблизително 3.5 млн. лв. Отделно в договора има записани и бонуси за представянето му, което може да донесе още повече пари в касата на \"сините\". В Левски вече трябва да са получили 30% от сумата по сделката, което прави около 1 млн. лв. и отгоре. Лично Хюсеин Юнеш обяви, че в договорката с всеки предишен клуб на новите попълнения е присъствала клауза за плащането веднага на една трета от трансфера в брой. С признанието на боса на турския клуб се слага край на спекулациите колко ще получи Левски от раздялата с голямата си звезда.", "date": "2019.02.01", "title": "Официално: Левски прибира 1,705 милиона евро за Обертан"}
{"url": "https://offnews.bg/razsledvane/belene-cherna-dupka-za-balgarskia-danakoplatetc-696664.html", "text": "Колко точно пари са похарчени досега за проекта за АЕЦ „Белене“? Има различни оценки за това кои разходи са пасиви и кои все още представляват активи, но безспорна е общата сума – над 3 милиарда лева. И тя продължи да расте дори и през 2018 г.Министърът на енергетиката в третия кабинет на Бойко Борисов обича да казва, че ако България не построи АЕЦ „Белене“, трите милиарда лева, „инвестирани досега“, ще бъдат безвъзвратно загубени.С този главен аргумент 44-ото Народно събрание (НС) задължи Теменужка Петкова да представи до края на октомври 2018 г. процедурата за избор на стратегически инвеститор и структурата на проекта за втора атомна електроцентрала. Зададе ѝ и нормативен „коридор“ – на пазарен принцип, без държавна гаранция.Ако при тези условия „Белене“ се реализира, ще е първата АЕЦ в света, изградена без никаква държавна подкрепа – без държавна гаранция за кредитите, без дългосрочни договори за изкупуване на произведената електроенергия, без договори за разлика, без преференциални цени.ВЪЗМОЖНО ЛИ Е БЪЛГАРСКО ЧУДО?Щетите от АЕЦ „Белене“, без да е построена, продължават да се трупат на сметките на българските данъкоплатци. Реално те са много по-големи от трите милиарда лева „инвестиции“, които допреди десетина години Борисов нaричаше „гьол“.Неосъществената втора атомна има преки и непреки щети върху българската икономика – от една страна, милиардите, изтекли от държавната енергетика и от бюджета, от друга – сериозното задлъжняване на енергийните дружества, което препятства инвестициите в енергийна инфраструктура. Третата страна се нарича национална сигурност, от която енергетиката е неразделна част, а тези, които я търгуват на парче в интерес на чужди държави, є нанасят непоправими и дългосрочни вреди.(Пред)последната сметка за „Белене“ дойде през септември 2018 г. за около 40 милиона евро. Националната електрическа компания (НЕК) ще трябва да плати още 37 млн. евро заради поредно загубено арбитражно дело заради неслучилата се АЕЦ. Като се прибавят и близо 2.4 милиона евро за адвокатски хонорари, задължението набъбва още.След като руската „Атомстройекспорт“ осъди НЕК заради неподписването на договор и поръчано и неплатено оборудване, НЕК бе осъдена и от архитект-инженера на проекта WorleyParsons – с подизпълнител „Риск инженеринг“, избран от НЕК през пролетта на 2005 г., при кабинета на НДСВ-ДПС. Но това са само щрихи от дългогодишната история на АЕЦ „Белене“ в ущърб на българските данъкоплатци.КАЛКУЛАЦИЯТА ЗАПОЧВА ОТДАЛЕЧСтроежът на АЕЦ „Белене“ започва през 1987 г., но е спрян през 1990 г. поради липса на достатъчно финансиране. Спира за втори път с решение на 42 НС през март 2012 г. И пак тръгва през 2018 г.Заради спирането на проекта обаче филиалът на „Росатом“ – „Атомстройекспорт“, осъди НЕК в Международния арбитраж в Женева. Или както пише в арбитражното дело, „ответникът (НЕК) е длъжник на ищеца („Атомстройекспорт“ – АСЕ) за предприети работи с очакването, че двете страни ще подпишат окончателния договор за ИДС (инженеринг–доставка–строителство – б.р.), за чието неподписване отговорност носи единствено Ответникът“.Искът е за 1 143 085 520 евро плюс малко над 221 милиона рубли плюс лихвите. България плати над 660 милиона евро, близо два пъти по-малко.За основа на иска служат 2 споразумения – за изграждане на АЕЦ „Белене“ между АСЕ и НЕК от 29 ноември 2006 г. и Рамков договор от 28 ноември 2007 г. Към тях има общо 13 анекса. Договор за АЕЦ „Белене“ така и не е подписан.На 20 май 2007 г. НЕК, по време на управлението на тройната коалиция, започва процедура за търсене на стратегически инвеститор за АЕЦ „Белене“. На следващия ден НЕК подписва Споразумение за отпускане на заем с BNP Paribas за 250 милиона евро – като мостово финансиране за АЕЦ „Белене“ и други проекти.От тези 250 милиона евро само 77 милиона евро са похарчени за АЕЦ „Белене“, а остатъкът – за други проекти на НЕК, вкл. за АЕЦ „Козлодуй“, гласят документи по арбитражното решение. А основно за хидровъзел „Цанков камък“, достигнал космическите близо 500 милиона евро за инсталирана мощност от 80 мегавата.Оттук започва и голямото задлъжняване. За да ги върне, по-късно БЕХ ще емитира облигации за два пъти по-голяма сума през 2013 г., чийто обем впоследствие увеличаваше. Към момента общите задължения на холдинга – „шапка“ на държавната енергетика, по облигационни заеми надминаха 3 милиарда лева.На 31 юли 2007 г. НЕК прави авансово плащане от 32 198 212 евро. Според анализа, направен от WorleyParsons за материалите на площадката на АЕЦ „Белене“, пазарната цена на оборудването, което е налично, но „не може да бъде интегрирано“, е 295 981 120. 102 евро. Сключен е договор за продажбата му на „Атомстройекспорт“ за 205 млн. евро, но България е получила под 100 милиона евро от тази сума, защото всички транспортни разходи, товарене и разтоварване, мита, застраховане и др. са за сметка на българската страна – по данни на бившия енергиен министър Делян Добрев (ГЕРБ).АНЕКСИТЕ СИ ВЪРВЯТ, ПЛАЩАНИЯТА СЪЩОСъществуващите на площадката на „Белене“ сгради са предназначени за друг тип реактор и е предвидено да се разрушат. Демонтажът на сградните структури и съоръжения е оценен на 109 004 179 евро.Руската компания изчислява цената на планираните строително-монтажни работи (СМР) за цялата 2009 г. на близо 320 милиона евро. Напомнят, че НЕК трябва да осигури финансиране за целта. И предлагат нови допълнения 6 и 7. Анекс 6 касае изброените СМР, анекс 7 – за разработване на софтуер, поръчки за кабелни тунели и др. за общо 110 милиона евро.След като германската компания RWE се присъединява към проекта „Белене“, започва нов цикъл преговори за подписване на окончателен договор. Те текат през февруари, март, април, май, юни 2009 г. Идват избори, правителството се сменя, както и ръководството на НЕК. Новият премиер Бойко Борисов нарежда на министерствата да спрат изпълнението на всички текущи договори на 27 юли 2009 г.НА КРАЧКА И ОТ ЗАДЛЪЖНЯВАНЕ КЪМ РУСИЯНо още при тройната коалиция и кабинета „Станишев“ български и руски официални лица започват да обсъждат възможността за руско държавно финансиране на „Белене“.На 28 април 2009 г. се провежда среща на високо равнище между руския президент Дмитрий Медведев, руския премиер Владимир Путин, българския премиер Станишев и Сергей Кириенко от „Росатом“, за да обсъдят възможността България да получи експортен кредит от Русия.На срещата е постигната принципна договореност за това. От АСЕ казват, че за да бъде отпуснато финансирането, е необходимо да бъде подписан договорът.RWE, НЕК и БНП Париба подробно обсъждат руското финансиране на работна среща на 7 май 2009 г. В началото на юни 2009 г. в София се провеждат срещи с представители на руската държавна Газпромбанк. Но българската страна отказва всякакви държавни гаранции, без които банката не би могла да отпусне заема.През юли 2009 г. НЕК и RWE продължават разговорите за финансирането, като стигат до извода, че единствени- те финансови източници за АЕЦ „Белене“ са руският заем и заем от ЕИБ/Евратом. Според тях максималната сума за финансиране от трета страна няма да е повече от 5 милиарда евро, а разходите по проекта най-вероятно ще се увеличат от 8 на 10 милиарда евро. Към днешна дата вече се говори за двойно по-голяма сума.След разговорите с RWE, по покана на България на 18 септември 2009 г. се провежда среща на високо равнище между руския министър на енергетиката Сергей Шматко и българския министър на икономиката и енергетиката Трайчо Трайков, представители на НЕК, БЕХ, „Росатом“, АСЕ и др., за да се обсъдят трите основни енергийни проекта между двете държави, в т.ч. газопровода „Южен поток“ и нефтопровода „Бургас–Александруполис“.По време на срещата страните обсъждат статута на проекта „Белене“, а позицията на министър Трайков, отразена в арбитражното решение, е:Но на 26 октомври 2009 г. RWE прекратява участие, скоро и BNP Paribas – водещата банка по проекта, прекратява споразумението си с НЕК за консултантски услуги.А след оттеглянето на RWE НЕК подписва анекси 6 и 7, които RWE е призовала българската страна да не подписва с мотива, че ще донесат съществени „финансови рискове“ за НЕК. След това започват да идват сметките.ОСОБЕНОСТИ НА РУСКИЯ ЕНЕРГИЕН ЛОВПричината щетите от непостроената АЕЦ „Белене“ да са особено големи не е (само) поради корупционни и геоикономически интереси. А и заради стратегията и тактиката на руската страна да договаря „в пакет“.Какво означава този руски прийом? Означава, че общият сбор във всеки един момент е на плюс за Кремъл. Цените на руския газ за България традиционно са „пакетирани“ с друг руски енергиен проект.Обещанията за евтин газ за най-зависимата от руско синьо гориво европейска държава – България (близо 92%), винаги вървят в пакет с още нещо: домогване до националната газова инфраструктура чрез „Топенерджи“ при кабинета на Жан Виденов (януари 1995–февруари 1997); АЕЦ „Белене“, проектът за газопровод „Южен поток“, прекратен през декември 2014 г. заради разминаването му с изискванията на Третия енергиен пакет на ЕС.Така руските преговарящи разполагат винаги с няколко инструмента за натиск. А обещанията не е задължително да се изпълняват. Например срещу създаденото зад гърба на Виденов по инициатива на Андрей Луканов „Топенерджи“ на България бяха гарантирани доставки на руски газ в дългосрочен план, част от които да се платят със стоки и услуги – което не се случи, както не се случиха и митническите отстъпки.Сега на масата на преговорите е пакетът „Втора атомна и руски природен газ за хъб „Балкан“. Това се вижда и от темите на междуправителствената българо-руска смесена комисия в края на октомври. Там Теменужка Петкова е информирала руската страна за предстоящата процедура за избор на стратегически инвеститор за АЕЦ „Белене“, която да тръгне до края на 2018 г., и е представила междинните резултати от предпроектното проучване за хъба.Така че в комбинация с газа за хъба, предстоящото договаряне на цените на руския газ за България, станало възможно благодарение на антимонополното разследване на ЕК, е и АЕЦ „Белене“.Който и да е стратегическият инвеститор за „Белене“, централата ще е руска – руски е проектът и откупените реактори, пакетирани в кашони на площадката.„Все пак „Росатом“ е конструктор на проекта, те са производители на това оборудване и без „Росатом“ много трудно бихме направили каквото и да било“, заяви Петкова през септември 2018 г. А „Росатом“ вече няколко пъти напомнят, че няма АЕЦ без държавна гаранция (под някаква форма).Така приказката „да не загубим инвестираните досега 3 милиарда“ предвещава още разходи за данъкоплатците, без да има ясна перспектива за цени и срокове и без да има икономически анализ, който да оправдава подобни разходи.ИЗТОЧНИЦИБ. ред. - Този текст е от \"Черна книга на правителственото разхищение в България 2018\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.02.01", "title": "Белене - черна дупка за българския данъкоплатец"}
{"url": "https://offnews.bg/futbol/otpadna-isk-za-obiaviavane-v-nesastoiatelnost-na-levski-696658.html", "text": "Един от проблемите на Левски, свързани с финансови задължения, е отпаднал. Става дума за първата молба за обявяване на футболния клуб в несъстоятелност. В средата на декември се разбра, че фирмата за организиране на чартърни полети “Титан 77” ООД е подала иск за стартиране на процедура, която може да завърши с фалит за Левски. Причината - дължима сума, която е забавена твърде дълго от “Герена”.Парите са за чартъра на “сините” до Малта, където те изкараха едномесечен лагер миналата зима. На свое закрито разпоредително заседание, проведено на 10 януари, Софийският градски съд е взел следното решение: Връща молбата с пр.осн.чл.625 от ТЗ, предявена от “Титан 77” ООД срещу ПФК “ЛЕВСКИ” АД, като нередовна. Разпореждането може да се обжалва в едноседмичен срок от уведомяването пред Софийския апелативен съд.До 17 януари това не е направено, което означава, че делото ще бъде прекратено.Преди Коледа стана ясно, че има още една молба за процедура за обявяване на Левски в несъстоятелност. Тя е подадена от фирмата на футболния агент Николай Жейнов “Глобал Мениджмънт” ЕООД. Той има да взема около 100 000 евро за услуги, свързани с трансфери на Левски. Наскоро Жейнов обяви, че е на път да се разбере с новия изпълнителен директор на Левски Павел Колев и проблемът да бъде изчистен.", "date": "2019.02.01", "title": "Отпадна иск за обявяване в несъстоятелност на Левски"}
{"url": "https://offnews.bg/drugi/vladimir-kramnik-prekrati-karierata-si-696660.html", "text": "Бившият световен шампион по шахмат Владимир Крамник обяви, че ще прекрати кариерата си на 43-годишна възраст. За последно руснакът участва на турнира ТатаСтийлЧес в Холандия, който бе и последният му в професионалния шахмат.“Взех решението преди месеци, но не бързах с обявяването му. Животът ми като професионален шахматист беше вълнуващ и благодаря на шахмата за всичко. Понякога беше трудно, но винаги вълнуващо. Получих безценни житейски уроци”, коментира Крамник, който признава, че все по-трудно намира мотивация за игра, но е готов да продължи в ролята на популяризатор и посланик на играта.“Искам да се заема сериозно с проекти като шахмат за деца и навлизането му в образованието. Няма да отказвам участия в блиц турнири и други прояви, свързани с шахмата”, каза още Крамник, който на два пъти стана световен шампион. През 2000 година той свали от трона Гари Каспаров, като го победи с 8,5:6,5 точки за титлата във версия Професионална шахматна асоциация. През 2006 година той спечели и обединителния мач с шампиона на ФИДЕ Веселин Топалов, но още в следващата година загуби титлата след загуба от Вишванатан Ананд.Междувременно стана ясно, че Веселин Топалов ще има поне още един шанс да стигне до нов мач за титлата. 43-годишният българин получи покана да се включи в новите серии \"Гран при\" на международната федерация, които ще излъчат двама от участниците в Турнира на кандидатите през 2020 г.Ще бъдат организирани общо 4 турнира с формат на директна елиминация, като всеки от участниците трябва да играе в три от тях. Навсякъде нокаут схемата ще включва 16 шахматисти - 15 от списъка на ФИДЕ и един с покана от организаторите.", "date": "2019.02.01", "title": "Владимир Крамник прекрати кариерата си"}
{"url": "https://offnews.bg/obshtestvo/bez-voda-v-druzhba-sveta-troitca-tcentara-na-stolitcata-i-sofijski-s-696636.html", "text": "Водоподаването ще бъде прекъснато днес на редица места в столицата заради планирани ремонти, предупреди \"Софийска вода\".Във връзка с подмяна на сградно водопроводно отклонение до бл. 125 в ж.к. „Дружба“ I, водата ще бъде спряна от  10 ч до 19 ч на ул. 5038 и ул. 5046.Във връзка с монтаж на пожарен хидрант на ул. „Преображенско въстание“ в ж.к. „Света Троица“, водата ще бъде спряна от 10 до 18 ч. на ул. „Преображенско въстание“ - от ул. „Цар Симеон“ до ул. „Цар Иван Александър“.Във връзка с подмяна на сградно водопроводно отклонение на ул. „Георг Вашингтон“ в центъра на София, няма да има вода от 10 до 17 ч. на ул. „Георг Вашингтон“ - от ул. „Екзарх Йосиф“ до ул. „Цар Симеон“.Във връзка с монтаж на въздушник на резервоар „Мърчаево“ в с. Мърчаево, водата ще бъде спряна от 10 до 16 ч на ул. „Трендафил“, ул. 7, ул. „Приморско“ и ул. „Бистра река“.Във връзка с монтаж на спирателни кранове на ул. „Възрожденска“ в с. Чепинци, няма да има вода от 9:30 до 18 ч на ул. „Възрожденска“ - от ул. „Надежда“ до ул. „Дзуката“.", "date": "2019.02.01", "title": "Без вода в Дружба, Света Троица, центъра на столицата и софийски села"}
{"url": "https://offnews.bg/politika/den-za-pochit-kam-zhertvite-na-komunizma-696668.html", "text": "Днес почитаме жертвите на комунизма. Поклонението е пред Паметника на жертвите на комунизма в градината на НДК от 11 часа. На 1 февруари 1945 г. Народният съд осъжда на смърт 67 депутати и 23 министри от кабинетите на Богдан Филов, Добри Божилов и Иван Багрянов.Смъртни присъди получават още тримата регенти на малолетния цар, секретарите към двореца, издатели, публицисти и висши военни. Преди 74 години, на 1-ви февруари, мракобесният Народен съд изпраща на смърт регенти, министри, депутати, офицери и общественици. Разправата на комунистическия режим с цвета на нацията се крие цинично зад думата „народен“, сякаш българският народ е осъдил и избил тези хора, станали жертва на силовото и показно налагане на терора след 9 септември 1944 година. Това се посочва в декларация на СДС по повод Деня на признателност и почит към жертвите на комунистическия режим, съобщиха от партията.\"Днес, в Деня на признателност и почит към жертвите на комунистическия режим, трябва да се поклоним и на тези, които не се примириха и първи в Източна Европа дадоха отпор на налагането му – българските горяни! Герои, които незаслужено бяха държани в сянката на историята и техният подвиг дълги години беше заглушаван, подобно на радио „Горянин“. Зад фалшивата витрина на „народната власт“ се е водела истинска, неравна гражданска война между непреклонните пред комунистическия терор български горяни и неговите репресивни оръжия – милиция, армия и служители на Държавна сигурност. Днес има много опити престъпленията на червения терор да бъдат забравени иомаловажени! Не трябва да го допускаме! Това е дълг и завет на СДС и всички демократи към младите хора,които не помнят и не познават истинското лице на комунизма! Поклон и почит пред мъчениците на режима и героите на антикомунистическата съпротива! И дано никога вече българи да не се изправят срещу българи\", се посочва още в декларацията на партията.", "date": "2019.02.01", "title": "Ден за почит към жертвите на комунизма"}
{"url": "https://offnews.bg/futbol/merkite-za-borba-s-huliganstvoto-davat-rezultat-696659.html", "text": "Броят на нарушенията по време на футболните мачове в България е намалял, а задържаните са повече. Това се казва в анализ на Главна дирекция \"Национална полиция\" за есенния полусезон в Първа лига, цитиран от \"Сега\". Задържаните през есента са били 66, с 15 повече, сравнено със същия период през 2017 г.Според полицията подобряването на ситуацията се дължи и на приемането на промени в закона за опазване на обществения ред при провеждането на спортни мероприятия. В анализа се казва, че случаите на използване на пиротехника са почти двойно по-малко - 412 през тази есен срещу 776 през есента на сезон 2017/18.Наложени са и повече наказания. 28 души са наказани с глоби, а 10 - с полагане на общественополезен труд. Почти два пъти е увеличението и на броя на наложените принудителни административни мерки - от 22 през 2017-а до 39 души, които са наказани да не посещават мачове от 1 до 5 години.", "date": "2019.02.01", "title": "Мерките за борба с хулиганството дават резултат"}
{"url": "https://offnews.bg/obshtestvo/vmro-parite-za-transport-v-sofia-ne-stigat-dogovorite-za-ohrana-sas-696671.html", "text": "Предвиденото увеличение на заплатите в МВР е една от причините, поради които предвидените за 2019 г. в икономическата рамка на обществения транспорт в София 70 млн. лева за метрото няма да стигнат. Увеличение се предвижда на разходите по охрана със СДВР, заяви общинският съветник от ВМРО Карлос Контрера в СОС. Според него в рамката не са пресметнати правилно разходите за третия метродиаметър, които ще се извършат, но няма да носят приходи поне до есента, когато трябва да бъдат пуснати първите влакове от Попа до Красно село. Контрера обвини вносителите от ГЕРБ – Зафир Зарков и Екатерина Йорданова, че внасят документ с невярно съдържание, който бил стъкмистика. Според общинския съветник от ВМРО, умишлено се залагат дефицити и не се приема да се увеличи финансирането на транспортните оператори с 4,1 млн. лв., което групата на Патриотите предложи миналия петък. Контрера посочи, че средствата за „Метрополитен\" ЕАД трябва да са около 73-75 млн. лв. Общинският съветник от ВМРО запита и защо не се предвижда увеличение на цената на километър пробег за Столичен автотранспорт, която не е индексирана от години, а дружеството тепърва трябва да увеличи заплатите с 10 на сто. Според него, отново не се прави достатъчно за подобряване на интервалите на движение на наземния транспорт, а най-големият проблем с крайградските линии не е решен. От групата на „Патриоти за София – ВМРО и АТАКА\" гласуваха против доклада, а Контрера се закани да внесе доклад за корекция през март с актуализацията на бюджета. 450 млн. лв. са заложени за транспортния сектор в бюджета на София. ", "date": "2019.02.01", "title": "ВМРО: Парите за транспорт в София не стигат, договорите за охрана със СДВР ще глътнат по-големи суми"}
{"url": "https://offnews.bg/zdrave/antivaksarstvoto-mozhe-da-se-prevarne-v-koshmar-ot-ranga-na-teroristic-696669.html", "text": "Съществуват огромни празнини в комуникацията между учените, лекарите и масовата публика, които заплашват живота и здравето на големи групи хора. Антиваксърството може да се превърне в кошмар от ранга на терористична атака. Това се казва в позиция на Центъра за анализи и кризисни комуникации по повод класацията на СЗО за най-сериозните здравни заплахи за човечеството през 2019 г. и включването на „доброволния отказ от ваксинация“ в нея.Според пиар специалистите от организацията лекарите все повече хора попадат в комуникационна дупка, в която шарлатани намират удобно място да разпространяват конспиративни теории.Хората търсят информация и попадат на анонимни блогове, сайтове и фалшива информация. Някои от сайтовете, с цел вдигане на посещения, започват да пускат все повече информация, която няма нищо общо с реалността, посочват от Центъра за анализи и кризисни комуникации.Според експертите тази среда само подхранва най-лошите страхове на хората. Особено на родителите, които са изплашени за здравето на децата си. В ситуация на остра липса на адекватна комуникация и силно притеснени по здравословни причини, те са способни да повярват на всичко. Затова и фейк информациите за заговори на фармацевтични компании, за отрова във ваксините, за живак във ваксините и други подобни намират все повече привърженици. Липсата на информация за пръв път е призната за заплаха за човечеството, посочват водещите пиар специалисти оц. д-р Александър Христов, Любомир Аламанов и Даниел Киряков.Според тях е необходимо Министерството на здравеопазването (МЗ) и Министерството на образованието и науката (МОН) спешно да изработят адекватна дългосрочна и постоянна информационна стратегия за повишаване функционалното разбиране на съвременната медицина и да започнат да я прилагат на практика.Неразбирането на важността на проблема само ще го задълбочи и ще създаде нови поколения, които не вярват в научния подход, а в алтернативни конспиративни теории. Което ще доведе до увеличаване на броя на хората, отказали се от ваксинация и други форми на съвременната медицина. По този начин рискът за избухване на епидемии и последващи многобройни смъртни случаи се увеличава многократно, посочват пиар експертите.От Центъра за анализи и кризисни комуникации предлагат да се организира и масирана информационна кампания по този проблем - създаване и разпространяване на всички възможни информационни материали – брошури, плакати, листовки, клипове, филми – документални и научно популярни, анимационни филмчета, предавания, въвеждане на стандарти кое е „научен факт“ и кое не в програмата на училищата, обучение на лекарите и учителите, както и създаване на горещи линии за комуникация не само по темата с ваксините, но и по всички медицински теми. Според тях трябва да се организират и обучения за журналисти на тема кое е научен факт и кое е измислица. Предлага се също и отказ от някои социални услуги на хора, които не ваксинират децата си.Следва цялата позиция на Центъра за анализи и кризисни комуникации по повод класацията на СЗО за най-сериозните здравни заплахи за човечеството през 2019 г. и включването на „доброволния отказ от ваксинация“ в нея:Ситуацията:Световната здравна организация (СЗО) публикува преди дни своя списък с най-големите здравни заплахи за човечеството за 2019 г. (https://www.who.int/emergencies/ten-threats-to-global-health-in-2019). Сред тях е \"нежеланието за ваксинация\", популярно известно като анти-ваксърство. Доброволното отказване от съвременна медицина е поставено като глобална заплаха наред с ебола, грипни пандемии, СПИН и други.Позицията на СЗО е пряк резултат от драстично нарастване на случаи на болести, които не би трябвало да се появяват при нормално ниво от имунизация над 95% от населението.Анализ на ситуацията:Масовата публика все по-активно търси информация по всички въпроси. Особено медицински. Липсата на адекватна, разбираема, научно-обоснована, научно-популярна и пълна информация в тази област, води до:Натрупването на подобни практики и системното им прилагане в разрез на приетите международни медицински и здравни стандарти могат да доведат и на места водят до фатален изход за отделни индивиди или цели групи от населението. На следващ етап те могат да нанесат непоправими щети както в хуманно, икономическо и социално измерения.Действията на администрацията и професионалистите, заети в тази сфера, може да се характеризират в следните посоки:Като цяло, може да се обобщи, че има огромни празнини в комуникацията между учените, лекарите и масовата публика. Лекарите са прекалено заети. Чиновниците нямат желание. В комуникационната дупка шарлатани намират удобно място да разпространяват конспиративни теории. Хората търсят информация и попадат на анонимни блогове, сайтове и фалшива информация. Някои от сайтовете, с цел вдигане на посещения, започват да пускат все повече информация, която няма нищо общо с реалността.Тази среда само подхранва най-лошите страхове на хората. Особено на родителите, които са изплашени за здравето на децата си. В ситуация на остра липса на адекватна комуникация и силно притеснени по здравословни причини, те са способни да повярват на всичко. Затова и фейк информациите за заговори на фармацевтични компании, за отрова във ваксините, за живак във ваксините и други подобни намират все повече привърженици. Липсата на информация за пръв път е призната за заплаха за човечеството.Препоръки за действияЛипсата на адекватна дългосрочна и постоянна информационна стратегия за повишаване функционалното разбиране на съвременната медицина от страна на много хора може да се окаже пагубно. Препоръчително е Министерството на здравеопазването (МЗ) и Министерството на образованието и науката (МОН) спешно да изготвят такава стратегия и да започнат да я прилагат на практика. Неразбирането на важността на проблема само ще го задълбочи и ще създаде нови поколения, които не вярват в научния подход, а в алтернативни конспиративни теории. Което ще доведе до увеличаване на броя на хората, отказали се от ваксинация и други форми на съвременната медицина. По този начин рискът за избухване на епидемии и последващи многобройни смъртни случаи се увеличава многократно.Анализът показва сериозно подценяване на въпроса от страна на много от участниците в процеса: управляващи от всички политически сили, законодатели, администрация, лекари, учители, учени, интелектуалци, членове на научни институции и много други. Някои от тях категорично са абдикирали от функцията си на „просветители“ и хора, призвани да обучават и да разпространяват познание.От комуникационна гледна точка действията на много от заинтересовани страни са укорими, недалновидни и с отказ от вменените им функции. Резултатът е все по-нарастващата група хора, които не само не вярват в съвременната наука, но и с активните си действия поставят под заплаха всеки един член на обществото.Трябва да се отчете, че има малки научни общности, предимно от млади хора, които полагат усилия да повишават информираността на публиките с материали, семинари, статии, информационни събития и други. За съжаление техните усилия не са широко подкрепени от институциите и остават в ограничена група, макар и тя да се разраства.Препоръките на Центъра за комуникационни дейности с цел излизане от комуникационната катастрофа биха били:И всички други мерки и форми на комуникация, от които би се нуждала една масирана информационна кампания.Само цялостна информационна кампания и методични действия могат да се опитат да заличат вредата от липсата на комуникация през последните десетилетия. Науката трябва да бъде издигната на нейния си пиедестал. Достойнството на учените и лекарите трябва да бъде върнато.ЗаключениеДокладът на СЗО потвърждава притесненията на научната общност, че рискът от възникване на епидемии от болести, които би трябвало да са забравени отдавна, нараства експоненциално. Липсата на истинска информация по темата кара хората да се доверяват на фалшиви източници и откровени фалшиви новини. Притесненията и страхът им ги карат да взимат нерационални решения и да поставят под биологична опасност обществото ни.Съвременният свят става все по-сложен и хората стават все по-взискателни. В този критичен момент би било добре институциите да разберат, че липсата на информация вече има потенциал да се превърне в кошмар от ранга на терористична атака. А когато основна целева група са родители, които просто са неинформирани и уплашени за децата си, последствията може да са дълготрайни.Само спешната намеса на институциите и проведена информационна кампания може да предотврати прерастването на информационната криза в истинска катастрофа.За Центъра за анализ и кризисни комуникацииЦентърът за анализи и кризисни комуникации е създаден през месец септември 2018 г. от доц. д-р Александър Христов, Любомир Аламанов и Даниел Киряков. Центърът има за цел създаване на анализи и прогнози за комуникационни кризи, оценка на потенциалните комуникационни рискове, препоръки за създаване на процедури по превенция и реакция в случай на криза.Доц. д-р Александър Христов е управляващ директор на Параграф 42 – ПР агенция, профилирана в измерването и оценката на ефективността в комуникациите и част от голямото семейство на The Smarts,. Редовен преподавател е в УНСС, води лекции и в НБУ от 2005 г. насам. В периода 2011–2013 г. е Председател на Българско дружество за връзки с обществеността (БДВО). С ПР се занимава с кратко прекъсване от близо 18 години. Бил е журналист, заемал е мениджърски позиции маркетингови и комуникационни звена във финансови институции, управлявал е комуникационни проекти на клиенти от различни браншове като акаунт директор в ПР агенция Сивитас България. Завършил е Международни икономически отношения в УНСС и е защитил докторска дисертация по тема, свързана с негативните въздействия на рекламата. Автор е на три книги и над 80 публикации.Любомир Аламанов работи в сферата на комуникациите повече от 20 години. За този период той е ръководил проекти за Coca-Cola, Microsoft, HP, Telenor, Lidl, Nestle, Beiersdorf, Siemens и много други. Проектите и кампаниите, в които е участвал, са спечелили повече от 100 български и международни награди. През 2016 г. е посочен за един от най-влиятелните комуникационни специалисти в сферата на Community Relations, а една от най-авторитетните световни медии за комуникации PR News го включи в своя ежегоден списък с професионалисти-иноватори, допринесли изключително за развитието на ПР професията - 50 Game-Changers of PR for 2017. През 2018 г. The Holmes Report го посочи в престижния списък Innovator 25 EMEA 2018. А само преди дни най-голямата световна организация на ПР-агенции и национални асоциации International Communications Consultancy Organization (ICCO) го класира на второ място за PR Leader за целия свят в престижните Global Awards 2018. В момента Любомир Аламанов е управляващ партньор в SiteMedia Consultancy - агенция за класически и иновативни комуникационни услуги.Даниел Киряков, PMP в момента е мениджър „Комуникации“ на Американска търговска камара в България, която наброява 350 членове. Експерт по комуникации и корпоративна социална отговорност с над 13 г. опит в сферата на комуникациите, който е натрупал в сектор „Енергетика“ (компаниите-собственици на ТЕЦ „Марица-изток 3“ – Enel и ContourGlobal) и в минната индустрия (Българска минно-геоложка камара). Член е на БДВО и EACD, председател на Етичната комисия към БДВО, доброволец към фондация bCause.", "date": "2019.02.01", "title": "Антиваксърството може да се превърне в кошмар от ранга на терористична атака"}
{"url": "https://offnews.bg/zdrave/okonchatelno-bolnitca-lozenetc-niama-da-e-pravitelstvena-696670.html", "text": "Депутатите окончателно приеха промените в Закона за лечебните заведения, според които болница \"Лозенец\" вече не е правителствена.Текстовете дават на Министерския съвет шестмесечен срок да преобразува \"Лозенец\" от второстепенен разпоредител с бюджет към МС в еднолично акционерно дружество Многопрофилна болница за активно лечение \"Лозенец\".Въпреки че това не е заложено в закона, планът за лечебното заведение е да премине на подчинение на Софийския университет, запазвайки статута си на държавна болница. Лечебното заведение сега е Университетската болница на Медицинския факултет на СУ, а негов декан е дългогодишният ѝ директор д-р Любомир Спасов.Първоначалното намерение бе тя да бъде превърната в първата национална детска болница, но по време на дебатите стана ясно, че без \"Лозенец\" Медицинският факултет на СУ няма как да оцелее и ще загуби акредитацията си - без клиничната си база СУ не би могъл да отговори на критериите.Изменението в Закона за лечебните заведения бе внесено от министъра на здравеопазването Кирил Ананиев и прието от Министерски съвет на 22 ноември 2018 г. След острия отпор на СУ обаче бе частично променено - остана частта, която предвижда \"Лозенец\" да не е правителствена, и отпадна тази, според която се превръща в национална педиатрична болница. ", "date": "2019.02.01", "title": "Окончателно: Болница 'Лозенец' няма да е правителствена"}
{"url": "https://offnews.bg/kultura/black-stone-cherry-s-kontcert-v-balgaria-na-10-iuli-video-696674.html", "text": "BGTSC представя: Концерт на BLACK STONE CHERRY, който ще се състои на 10 юли от 19:00 часа в столичния клуб Mixtape 5.Четворката от Кентъки ще представи актуалния си албум озаглавен „FAMILY TREE“ и най-доброто от своето творчество.Нашумелите последователи на Cream, Muddy Waters, Led Zeppelin и ZZ Top идват за първи път у нас!Билетите са в продажба онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.До 15 февруари билетите ще са на цена от 35 лева. След това и до деня на концерта цената ще е 40 лева. В случай на останали в деня на събитието и на място в клуба цената на входа ще е 45 лева.*Клубът не работи с резервации**Политика за достъп на непълнолетни: http://on.fb.me/YDzVEe***Гардероб - упътване за употреба: http://on.fb.me/O2TMhvПредстои обявяването н допълнителна информация.Организаторите препоръчват навременното закупуване на билети и спазването на реда в клуба.", "date": "2019.02.01", "title": "Black Stone Cherry с концерт в България на 10 юли (видео)"}
{"url": "https://offnews.bg/ikonomika/predstoi-zabaviane-na-balgarskata-ikonomika-skapite-zhilishta-stavat-696675.html", "text": "Забавянето на глобалната икономика ще стане факт през годината, но ефектът ще застигне българската след година и тя ще отбележи ръст от 3% през настоящия период. Това показват прогнозите на анализаторите на ЕЛАНА Трейдинг за 2019 г. Анализаторите посочват, че златото вече привлича капитали и цената му ще достигне 1450 долара за тройунция през 2019 г., но според тях инвеститорите не бива да се осланят изцяло на ценния метал поради високите рискове. Силни краткосрочни движения на валутните курсове също предвиждат експертите, като съветват трейдърите да следят внимателно изявленията на централните банки.През 2019 г. поскъпването на еврото ще бъде етап от по-дългосрочен процес, а британският паунд остава с непредвидими движения заради неяснотата около Брекзит, поясняват анализаторите.Глобалното икономическо забавяне ще се отрази след година на българската икономикаАнализаторите прогнозират растеж от 3% през годината, но към края на 2019 г. ще започне да се отразява негативната тенденция в глобален мащаб. Индустрията ще усети спада по-късно през годината, докато строителството и услугите ще продължават растежа си. Тези фактори, заедно с ограничената работна сила, ще доведат до по-висока инфлация в страната. Недвижимите имоти ще станат „капан“ за инвеститорите след година, поради вече високите цени на жилищата и голямото строителство.Инвеститорите в български акции ще се подготвят за забавянето с избора на компании с висок дивидент и гъвкав мениджмънтАнализаторите очакват стабилизиране на българския фондов пазар през първата половина на 2019 г. след спада, с който завърши предишната година. Фокусът на инвеститорите остава към акциите с висок дивидент и добри резултати. Финансовите резултати на индустриалните компании ще бъдат силни през първата половина на годината, но постепенно забавянето на глобалния растеж ще се усети и у нас. В подготовка за негативната тенденция по света, инвеститорите ще заложат на българските компании, които са слабо чувствителни на външните шокове, нямат задължения и техният мениджмънт е гъвкав при промяна на пазарната среда, както и има добро отношение към миноритарните акционери. Тези акции ще поставят основата за добро представяне на портфейла при дългосрочен растеж на пазарите след време. Според експертите, няма рискове българските акции да преживеят продължителен спад - така, както стана през 2009 г., защото сега няма балон на пазара.Еврото ще поскъпва спрямо долара през 2019 г.Анализаторите виждат потенциал за ръст на еврото през първата половина на 2019 г., който се дължи на предстояща пауза на вдигане на лихвите от Федералния резерв. Валутните трейдъри трябва да следят внимателно централните банки за всяка промяна в лихвената политика, защото това ще води до силни краткосрочни движения на курсовете. Като се има предвид и очакванията за повишаване на лихвите в еврозоната към края на годината, ще се стигне до растеж на еврото към нивото от 1.20 EUR/USD. Такова поскъпване на европейската валута ще стане част от по-дългосрочно движение в границите между 1.05 и 1.25 EUR/USD през следващите 2 години.Златото ще стигне до 1450 долараБорсово търгуваните фондове в злато вече привличат капитали от инвеститорите за разлика от тези с останалите благородни метали. Златото има своето място в портфейлите на инвеститорите, но не като основен инструмент. Анализаторите на ЕЛАНА Трейдинг препоръчват да не се разчита изцяло на златото за защита от риска на падащите фондови пазари. Трябва да се има предвид, че добивът на злато ще намалява през следващите години поради ниските инвестиции в нови находища и изчерпването на по-богатите на руда залежи. Сливането на големите производители няма да доведе до подобрение в сектора. Поради това акциите на златодобивните компании засега остават изключително рискова инвестиция, като перспективите за траен растеж са малки. Експертите посочват ценова цел за златото до края на 2019 г. от 1450 долара за тройунция.Цената на петрола ще се променя в диапазон заради икономическото забавянеАнализаторите на ЕЛАНА Трейдинг виждат заплаха за цената на петрола през 2019 г. предвид забавянето на глобалната икономика. Потенциалът за растеж на цената е само краткосрочен в зависимост от баланса на търсенето и предлагането. Очаква се дъното на цената да бъде през второто тримесечие на годината. Според експертите, акциите на петролните компании ще продължат да изостават от пазара и засега няма причини да се очаква, че този сектор ще се представи по-добре от основните индекси. Анализаторите очакват волатилно движение на цената на петрола в диапазон 40-60 долара през годината, а не постоянно поевтиняване, както е характерно в началото на икономическа рецесия.Американските акции от секторите на здравеопазването, комуналните услуги и телекомуникациите са подходящи за инвестиция при борсови спадовеАнализаторите на ЕЛАНА Трейдинг посочват, че оценката на американските акции е много висока и инвеститорите ще продължат да намаляват поетия риск през 2019 г. Щатските индекси ще се движат в широк диапазон през първата половина на годината. Експертите препоръчват инвеститорите да подготвят портфейлите си за икономическото забавяне по света, като намалят дела на рисковите активи и насочат част от инвестициите си към акции с дивиденти от сектори, които не са чувствителни на икономическия спад. Борсово търгуваните фондове с американски правителствени облигации могат да хеджират портфейла от евентуален спад на фондовите пазари, а подходящите акции са от секторите на комуналните услуги, здравеопазването и телекомуникациите. Водещи компании от тези сектори са също в основата на борсово търгувани фондове с висок доход от дивиденти.", "date": "2019.02.01", "title": "Предстои забавяне на българската икономика, скъпите жилища стават капан за инвеститорите"}
{"url": "https://offnews.bg/tenis/tegliat-zhrebia-za-sofia-open-2019-v-sabota-696677.html", "text": "Жребият за четвъртото издание на турнира от сериите АТР 250 – Sofia Open 2019, ще бъде изтеглен в събота (2 февруари) от 15 часа в \"Арена Армеец\".На него ще има и звездно присъствие от потвърдилите участие големи имена на световния тенис, пристигащи в България. Жребият ще бъде излъчен на живо в официалната фейсбук страница на Sofia Open - https://www.facebook.com/sofiaopentennis/, и по Diema Sport.Турнирът започва в неделя (3 февруари) в 12 часа с първите битки от квалификациите, а шампионите на сингъл и двойки ще станат ясни следващата неделя (10 февруари).Сред претендентите за титлата на сингъл в София са Карен Хачанов (№11 в актуалната ранглиста), Стефанос Циципас (№12), Даний Медведев (№18), Николоз Басилашвили (№22), Фернандо Вердаско (26), Гаел Монфис (33), както и трикратният победител в турнири от \"Големият шлем\" Стан Вавринка.В основната схема на турнира влизат и двама българи – Димитър Кузманов и Адриан Андреев.", "date": "2019.02.01", "title": "Теглят жребия за Sofia Open 2019 в събота"}
{"url": "https://offnews.bg/112/posegnaha-na-pametnika-na-stambolov-v-plovdiv-696663.html", "text": "Посегнаха на паметника на Стефан Стамболов на площад \"Централен\" в Пловдив.Той е бил осквернен снощи, където по-рано поднасяхме цветя и отдадохме почит към българския държавник, пише читателят на OFFNews Даниел Георгиев и изпраща снимки.Инициативата, във връзка с навършването на 165 години от раждането на българския революционер и министър-председател на България от август 1887 до май 1894 г., била посрещната така:Извършителят е неизвестен.", "date": "2019.02.01", "title": "Посегнаха на паметника на Стамболов в Пловдив"}
{"url": "https://offnews.bg/obshtestvo/angelov-ot-alo-banov-sam-nahlul-pri-shefa-si-s-shte-srutia-vsichk-696665.html", "text": "\"Ще срутя всичко!\" С тези думи Ангел Ангелов от  нахлул при шефа си - Кирил Гератлиев, изпълнителен директор на Изпълнителна агенция \"Оперативна програма \"Наука и образование за интелигентен растеж\" към Министерството на образованието и науката. За случката разказа самият Гератлиев пред bTV тази сутрин.ПредисториятаНа заседание на комитета за наблюдение на 29 ноември 2018 г. негов член - Иво Костов, който присъства като представител на Съюза за стопанска инициатива, оповестява \"непублична информация\" за проекти. Тя е \"много вътрешна и поверителна, с която другите дирекции, извън компетентната да работи с такава информация, не разполагаха\".Течът на информация от управляващия орган бил очевиден. След инцидента комитетът решавал какви мерки да предприеме срещу нов теч.На 4 декември се случило нещо, което накарало Гератлиев да го свърже с Ангелов: \"На 4 декември господин Ангелов нахлу в моя кабинет притеснен и използва заплахи към управляващия орган, към програмата, към агенцията, към мен. Думите му бяха, че ще срути всичко\".Тогава Гератлиев подценил думите. Сега скандалът вече е извън агенцията.Ангелов бил гневен заради отхвърлени проекти. \"Очевидно са нарушени икономически интереси\", коментира Гератлиев и посочи, че те \"навярно са за над 80 млн. лева\".За предполагаемата връзка на Костов с Ангелов той казва: \"Аз изразявам и съмнения, че той е свързан с господин Ангелов, ... навярно има и потенциален конфликт на интереси. Навярно тези лица са свързани по някакъв начин и очевидно боравят в синхрон\".Веднага след 4-и Гератлиев изолира Ангелов от управлението на проекти. \"Измених заповедите, с които му бяха вменени задължения, включително го ограничихме и откъм информация.\" Последвали други заплахи, включително и за отправяне на сигнали срещу Гератлиев.\"Нямам притеснения, лично мен няма с какво да ме притиска\", заяви той и увери, че не е притеснен и за агенцията: \"В управляващия орган е изградена такава система, че всичко е контролира на няколко нива. Гарантирам за това, което което се е случило дотук и нямам притеснения относно управляващия орган\", заяви Кирил Гератлиев.Гератлиев информирал за случилото се разследващите органи и политическото ръководство на Министерството на образованието.\"Държа да подчертая, че управляващият орган и министерството не са укривали никаква информация. Ние сме споделили последователно на всеки етап всяка налична информация в управляващия орган.\"Сигналът му - уверен е той - няма да е последният.\"Подадох сигнал, обмислям да подам и следващи сигнали. Извършвам много детайлна проверка в управляващия орган на всичко, което е правил Ангелов от септември 2016 г. до настоящия момент. Имаме доста събрана информация, но ще се върнем и по-назад\", каза Гератлиев и уточни, че ще се провери работата на Ангелов в агенцията в много важен период за нея - юли-август 2017 до март-април, когато е приключило договарянето по много важни схеми в приоритетна ос 1 по оперативната програма. \"Ще проверим всички негови действия и в този период.\"\"Ако проследим всички факти, очевидно срутването на оперативната програма, на агенцията и мен води до скандали, които няма как да предотвратя. Господин Ангелов очевидно използва подхода, които е използвал в друго ведомство, както виждаме, и в настоящия момент\", каза Гератлиев, визирайки Министерството на културата.Уволнение\"Не е лесно да уволниш държавен служител. Законът ги пази. Ако не спазиш процедурите, съдът може да го възстанови - отговори Гератлиев на въпроса защо при толкова проблеми Ангелов не е бил уволнен. - Притеснението му за евентуално уволнение от моя страна ескалира до заплахи, натиск, сигнали, какво ли не. Имам основание да го уволня, но това е плод на бъдещето. ... Ескалираха след въпросния комитет и действията, които предприех.\"Гератлиев разказа подробно и за .\"Бях в командировка на 17-и и 18 януари. Върнах се късно вечерта от Брюксел, където бях на среща с колегите от Европейската комисия. На 18-и вечерта, когато отидох при автомобила ми, той беше с четири срязани гуми. Беше паркиран пред бл. 3 - Стопански факултет на Софийския университет. На 3-и срещу 4-и януари имаше подобен инцидент. Не подадох сигнал. Приех, че е случайно. Тогава беше спукана една гума - задна лява.Очевидно се държи да бъда сплашен.\"Гератлиев свързва инцидентите с поведението на Ангелов, \"защото логически във времето се вижда, че всяко от действията, които предприемам, води до допълнителна ескалация при нас\".Ангелов е в отпуск по болест, стана ясно от думите на Гератлиев. \"Най-малкото, което очаквам, е моят служител да се появи на работа и аз да седна да поговоря с него така, както говоря с вас. Той е в болничен\", каза Гератлиев и призна, че не знае кога се връща подчиненият му. Можело след месец, можело след повече.\"Между другото, болничният е обичаен прийом, не е изолирано явление в управляващия орган. Очевидно когато настъпи периодът за атестация - в държавната администрация това е много тънък момент, всички изведнъж се разболяват\", вметна Гератлиев и отново увери: \"Не се страхувам, работя много прозрачно, нямам никакви притеснения, дори и да съм записан\".КонтраАнгел Ангелов изрази позицията си в писмо, в което пише, че Гератлиев „просто използва създалата се ситуация, за да се представи за жертва, вместо да обясни на заместник-министър Сачева и министъра на образованието Красимир Вълчев защо си позволява да упражнява психологически тормоз и да злоупотребява със служебното си положение\".Той отхвърля обвиненията за посегателството върху автомобила на Гератлиев.Иво Костов пък заяви пред Нова тв, че хората, които разпространявали обвинения срещу него и Ангелов нямат абсолютно никакви доказателства.", "date": "2019.02.01", "title": "Ангелов от \"Ало, Банов съм\" нахлул при шефа си с: \"Ще срутя всичко!\" заради отхвърлени проекти и интереси над 80 млн. лева"}
{"url": "https://offnews.bg/obshtestvo/kak-otceliavat-bebetata-v-divata-priroda-696123.html", "text": "Спомняте ли си  и неговите гигантски кашалоти, мечки гризли и слонове от поредицата \"Големи зверове: Последният гигант\"? На 3-ти февруари Патрик се завръща с втора част на научнопопулярния сериал - „Живот: Първи стъпки“ по .Поредицата разказва за критично важните за оцеляването първи дни на новородените животни, които трябва да научат най-много тъкмо когато са на най-крехка възраст. Природата е измислила гениални начини да им помогне да победят опасностите и да оцелеят.\"Искахме да предадем историята на първите стъпки на животните много лично и директно. Снимахме такива, които раждат едно малко, такива с по няколко и животни с множество бебета. Всички са страшно сладки, но суровата действителност е, че много от тях не оцеляват - казва водещият. - Затова някои раждат по много - да дадат шанс на възможно най-голям брой да оцелеят. Слоновете раждат по едно новородено и влагат години за отглеждането му, а някои костенурки например имат многобройно потомство. Търсят сигурност чрез бройката. На един бряг в Коста Рика видяхме милиони яйца на костенурки. И дори когато лешояди ги нападнаха и почти опустошиха, в един момент лешоядите се заситиха и отлетяха, а някои яйца оцеляха.\"Патрик и екипът му снимали и в Зимбабве - диви кучета. Трябвало да се приближат без превозно средство, за да не ги подплашат, съответно без надеждно прикритие в случай на атака. \"Те изглежда миловидни, но са страшно енергични и нападат плячката на глутници. Видяхме как за две-три секунди разфасоваха григан\", спомня си биологът.Следващият проект на Патрик Арий, който също ще видим по , e \"Голямото американско затопляне\". В аванс той издава, че проектът е заснет в парка \"Йелоустоун\", дом на много диви животни. \"Поразиха ме крайностите на климата в парка. Когато отидохме за пръв път, беше ледовита зима, трябваха ни снегоходки и внимавахме да не би да ходим върху езеро. Времето омекна и се затопли приятно през пролетта, а през лятото беше толкова знойно, че имаше горски пожари.\"Патрик Арий всъщност е завършил молекулярна биология в университета в Бристол, Англия. Науката е неговата страст, а другата са актьорството и театърът. Решава да ги съчетае и така се заема в тв проектите си. \"Започнах от най-ниското стъпало. Не познавах никого и заработих като помощник продуцент в Би Би Си\", връща се той към началото на кариерата си. - Давах всичко от себе си и когато някой ме попиташе с какво искам да се занимавам, казвах, че искам да съм водещ и диктор. Така, след няколко по-малки ангажимента, получих работа като водещ. Понякога ме питат как съм успял. Честно казано, не знам. Но ако наистина искаш нещо, влагаш в него всичките си усилия и даваш най-доброто.При мен проработи. Дано историята ми послужи за вдъхновение на други\", споделя Патрик.", "date": "2019.02.01", "title": "Как оцеляват бебетата в дивата природа"}
{"url": "https://offnews.bg/kultura/kiril-marichkov-otlichen-s-nagradata-na-sofia-696678.html", "text": "Наградата на София ще бъде връчена на Кирил Маричков на 23-и София Филм Фест.В чест на легендарния български музикант ще бъде показан филмът „Щурците – 20 години по-късно” (1988). В него режисьорът и продуцентът Панчо Цанков и операторът Андрей Чертов правят документално-игрален портрет на рок-групата, характеризираща цяла епоха за българската музика. На фона на концерти в зала „Универсиада” през 1987 година са представени интервюта с членовете на състава, които разказват за историята на групата, перипетиите през годините, начинът на създаване на песните, влиянието на славата.„В съдбата на „Щурците” се оглеждат много от абсурдите в България от средата на 60-те до 80-те години на ХХ век. Борбата им да свирят рок, отказът да се подчиняват на нелепи изисквания и идеологически ограничения им създават проблеми, но развиват и гражданското им мислене и им спечелват хиляди възторжени фенове”, пише по повод 20-годишнината на групата киноведът Александър Янакиев.Кирил Маричков е роден на 30 октомври 1944 година. Свири на пиано от малък, но следва инженерство. През 1967 година заедно с Петър Цанков, с когото дотогава са част от група „Бъндараците“, създават „Щурците“. Името на новата рок формация е избрано след конкурс в радио-предаване.Първоначално музикантите свирят песни на утвърдени поп композитори, но постепенно се ориентират към изграждането на собствено звучене, основано на авторски композиции, отличаващи се със стилово разнообразие – рокендрол, мелодични балади, хард рок и прогресив рок. Кирил Маричков е фронтмен, басист, певец и основен композитор, а „Щурците“ имат записани 12 студийни албума и много малки плочи.През 1967 година групата работи и с Георги Минчев, с когото печелят първото официално признание – песента на композитора Борис Карадимчев „Бяла тишина“ (с участието на струнния квартет „Димов“) получава първа награда на фестивала „Златния Орфей“, а впоследствие е обявена и за мелодия на годината в едноименния телевизионен конкурс. През следващата 1968 година излиза първата малка плоча, включваща песните „Веселина“, „Звън“, „Малкият светъл прозорец“ и „Изпращане“.Популярността на „Щурците“ непрекъснато расте, за да достигне своя връх през 1980-те години когато излизат албумите „20-ти век”, „Вкусът на времето”, „Конникът” и „Мускетарски марш”. Песните им са актуални, стилово разнообразни и печелят младежката публика. Текстовете им са дело на някои от най-известните и талантливи български поети. В кариерата си групата има повече от 3000 концерта при препълнени зали.През 1997 година „Щурците“ се събират, за да отбележат 30-годишния си юбилей с голямо турне, отново с препълнени зали и летни театри. Излиза 11-тия им албум „30 години Щурците”.В началото на месец юли 2007 година „Щурците“ осъществяват национално турне по повод 40-годишнината от създаването на групата в нейния основен състав – Кирил Маричков, Петър Гюзелев, Валди Тотев и Георги Марков. Всички концерти са безплатни за публиката. Издаден е и последният, 12-ти албум на групата „На прага на сърцето”.Наред с музиката на „Щурците“, Кирил Маричков записва и два солови албума - „Зодия Щурец” и „Искам да кажа”.Кирил Маричков е автор и на музиката за осем български филма, сред които култовият „Вчера” на Иван Андонов, откъдето е и песента „Клетва” (една от най-популярните песни в българското кино), „Адио, Рио”, „Индиански игри”, „Вампири Таласъми”, „Дунав мост” (с песента „Моят свят”), „Най-важните неща” (с песента „Обичам те завинаги”) и др.През 1992 година Кирил Маричков заедно с Константин Марков (басист на група „Тангра”) основават рок радио „Тангра”. Незабравими ще останат концертите в Летния театър, с които се сложи началото на двата Рок Филм Фест-а от 1993 и 1994 година, организирани от радиото.През 90-те години на XX век наред с десетки представители на българската култура рок звездата се включва в движението на демократичната опозиция. Избран е за народен представител в 7-ото Велико Народно събрание. Тогава написва и песента „Аз съм просто човек”.От 2013 година Маричков е член на супергрупата „Фондацията”.През 2017 година „Щурците“ празнуват своята 50-годишнина с концерт в Арена Армеец. Гост-музиканти са Иван Лечев и Славчо Николов, а подгряващи групи са БТР, Д2, Тангра и Фондацията. И тогава това не е просто концерт, а незабравим спектакъл - магическа комбинация от уникалната музика на „Щурците“ с вечно актуалните послания на песните им, динамика и емоционален заряд. „Две следи”, „Среща“, „Рок в минало време”, „Вкусът на времето”, „ХХ век“, „Конникът”, „Клетва”, „Вълшебен цвят”, „Мускетарски марш” са само част от златните хитове на групата, които знаят и помнят вече няколко поколения меломани.Награда на София за цялостен принос в световното киноизкуство e съвместна инициатива на Столичната община и Международния филмов фестивал София Филм Фест. Тя се връчва за първи път през 2005 година от кмета на София, под чийто патронаж се провежда фестивалът. Оттогава до днес 52 личности от българското и световното кино бяха удостоени с тази престижна награда.", "date": "2019.02.01", "title": "Кирил Маричков отличен с  Наградата на София"}
{"url": "https://offnews.bg/temida/nikolaj-banev-ostava-v-aresta-obvini-prokuraturata-che-izpalniava-po-696725.html", "text": "Николай Банев остава в ареста. Това реши Специализираният наказателен съд.Николай Банев е обвинен в ръководене на организирана престъпна група, длъжностно присвояване на пари и вещи, недеклариране и неплащане на данъчни задължения, пране на пари в особено големи размери и държане на огнестрелни оръжия и боеприпаси.Съдът реши Банев да остане в ареста, защото има опасност да извърши престъпление и да влияе на свидетели. Според адвокатите на Банев по делото имало твърдения на лица \"аз казвам, аз чух и аз видях\", но когато се стигнало до проверка на фактите, те не могли да бъдат потвърдениЗащитата на Банев обяви, че твърденията по делото са от свидетелски показания от типа \"аз казвам, аз чух и аз видях\", но реално фактите не са потвърдени. Според прокуратурата обаче свидетелските показания припокриват изводите за извършените престъпления.Решението не е окончателно и може да се обжалва пред апелативния съд.Банев обяви пред съда, че това, което е чул, е смешно, и обвини прокуратурата, че действа поръчково. По думите му повдигнатите срещу него обвинения са \"унижаващи прокуратурата твърдения\".“Прочетох томовете. Аз наистина мислех, че съм в детската градина. Всяка една дейност, която съм правил, се опитва да се изкара като криминално деяние. Съжалявам, че съм толкова рязък. Повече от смешно е да се твърди, че един човек от кабинета си и по телефона може да свърши толкова крупни престъпления. Да, „АКБ Форес” се развиваше чудесно, докато не дойде на власт правителството на ГЕРБ. Да, развиваше се чудесно допреди световната икономическа криза. В този случай прокуратурата действа поръчково, без никакви документи. Всички суми са изсмукани от пръстите. Моите адвокати ме съветват да поискам по-лека мярка”, каза Банев, цитиран от Нова телевизия.", "date": "2019.02.01", "title": "Николай Банев остава в ареста, обвини прокуратурата, че изпълнява поръчка"}
{"url": "https://offnews.bg/futbol/apoel-nikozia-iska-da-se-razdeli-s-bivsh-as-na-levski-696681.html", "text": "От АПОЕЛ Никозия ще се опитат да се разделят с българския десен защитник Живко Миланов, съобщава изданието 24sports.com.cy.34-годишният бранител има договор до края на сезона, но от кипърския шампион се надяват да постигнат споразумение с него за разтрогване по взаимно съгласие в най-скоро време.Българинът отпадна окончателно от сметките на треньора Паоло Трамецани, след като на неговата позиция вчера беше привлечен бившият хърватски младежки национал Антонио Яколиш от Стяуа Букурещ.Миланов записа общо 11 мача за АПОЕЛ през сезона, като за последно игра в началото на януари. За три години в Кипър той изигра 78 официални срещи с 5 асистенции, като помогна на отбора си да спечели три поредни титли.Не е изключено защитникът отново да се завърне в Левски. На неговият пост Георги Дерменджиев разполага единствено с Милош Цветкович.Новото ръководство на \"сините\" пък иска да залага на български футболисти и се водят преговори още с Валери Божинов и Галин Иванов.", "date": "2019.02.01", "title": "АПОЕЛ Никозия иска да се раздели с бивш ас на Левски"}
{"url": "https://offnews.bg/obshtestvo/valezhite-spirat-slanchevo-s-temperaturi-do-14-gradusa-dnes-696635.html", "text": "До сутринта в цялата страна валежите ще спрат, а облачността ще намалее.Минималните температури ще са между минус 2° и 3°, по морския бряг - до 6-7°, а в София - около 0°. Максималните ще са между 9° и 14°, в северозападните райони ще са малко по-ниски, а в София - около 9°.Денят ще е предимно слънчево, но след обяд над Западна България ще се появи разкъсана висока облачност. Ще духа слаб до умерен запад-северозападен вятър, който до вечерта почти ще стихне. Над планините ще бъде предимно слънчево. Ще духа умерен до силен западен вятър. Максимални температури на 1200 метра - около 6°, на 2000 метра - около минус 1°.Над Черноморието ще бъде слънчево. В сутрешните часове по северното крайбрежие все още ще има значителна облачност, но тя бързо ще намалее. Ще духа до умерен запад-северозападен вятър, който до вечерта почти ще стихне. Максималните температури ще бъдат 10°-12°. Температурата на морската вода е 6°-7°. Вълнението на морето ще бъде 2-3 бала.На 01.02.2019 слънцето ще изгрее в 07:42 часа и ще залезе в 17:38 часа. Продължителност на деня 09:56 часа.", "date": "2019.02.01", "title": "Валежите спират: слънчево, с температури до 14 градуса днес"}
{"url": "https://offnews.bg/politika/otnovo-udalzhiha-sroka-za-oferti-za-kontcesiata-na-letishte-sofia-696747.html", "text": "Срокът, в който транспортното министерство ще приема оферти от кандидати за концесията на Летище София, беше удължен до 3 април. Удължаването на срока стана дни преди изтичането на настоящия, който беше до 5 февруари. Това е петото удължаване на срока. Крайният срок за подаване на заявления и оферти е 3 април 2019 г., 16:30 часа българско време. Заявленията ще бъдат отворени на 4 април 2019 г. в 9:30 часа българско време, съобщиха от министерството.Ще бъде удължен и срокът за поискване на разяснения или допълнителна информация, за което ще бъде съответно изменена документацията за концесията.Ведомството обяснява удължаването на срока с това, че такива искания са получили от страна на кандидатите. Промяната на срока за подаване на оферти е съгласуван с консултанта на министерството по сделката – Международната финансова корпорация, част от Групата на Световната банка.Концесията е за срок от 35 години с възможност за удължаване. Бъдещият концесионер трябва да изгради нов трети терминал на летището, да разшири втория и евентуално да построи нова писта за срока на концесията. Трябва да бъдат инвестирани най-малко 1.17 млрд. лв. (600 млн. евро). Авансовото концесионно плащане е минимум 550 млн. лв. без ДДС.", "date": "2019.02.01", "title": "Отново удължиха срока за оферти за концесията на Летище София"}
{"url": "https://offnews.bg/sviat/zlatniat-polet-moskva-karakas-i-kak-maduro-vnezapno-zabogatia-696726.html", "text": "Товарен „Боинг“ от Русия с транзитен полет през Дубай и Мароко кацна във Венецуела и изведнъж Мадуро се сдоби с много пари – как стана това проследява руският „Новая газета“ днес.На 30 януари по обяд на летището на Каракас кацна товарният самолет „Боинг 757“, който излетя от Москва във вторник, 29 януари. От летище \"Внуково\" самолетът се отправи към ОАЕ и се приземи в Дубай, а оттам излетя за Венецуела, като извърши две междинни кацания – в мароканския Казабланка и в градчето Еспаргос на територията на островната държава Кабо-Верде в Западна Африка. Това е вторият полет на руския товарен „Боинг 757“ до Каракас за последните 10 дни.На 18-19 януари самолетът извърши рейс по маршрута Москва – Дубай – Агадир /Мароко/ - Каракас. А на 21-23 януари се завърна в Москва по същата линия. Източници на вестника твърдят, че на летището в Дубай руският самолет е бил посрещан от бронирани инкасо-автомобили на Централната банка на ОАЕ. От него е било разтоварено злато, а контейнери са били заредени с долари.„Новая газета“ успява да се добере до сведения, според които през януари т.г. в хранилищата на Централната банка на Русия са се намирали 30 тона злато, принадлежащо на Венецуела. Известно е, че до 2011 г. по-голямата част от златните запаси на Венецуела са се съхранявали в банки в Европа и САЩ. Ако целият златен запас на страната е представлявал 365,7 тона, то извън пределите на Венецуела са били 233 тона злато. През август 2011 г. тогавашният президент Уго Чавес обяви решението си да върне целия златен запас обратно във Венецуела. Към ноември 2012 г. зад граница остават 57 тона от венецуелското злато, по-голямата част от което е предоставено за съхранение в Централната банка на Русия.Именно това злато се предполага, че е било натоварено в руския товарен „Боинг 757“ на московското летище Внуково на 18 и 28 януари. И е било доставено в Дубай, където е продадено, при това плащането е извършено с кеш.Пазарната цена на 30 тона злато е около 1,2 млрд. долара. На този фон вчера Николас Мадуро заяви, че заделя 1 млрд. евро за програмата за благоустройство на Венецуела, за да я превърне в туристическата Мека на Латинска Америка.Трябва да се отбележи, че изпълнението на тази толкова деликатна транспортна операция е била възложена на авиокомпанията „Ерофей“, регистрирана в Хабаровск и 100% собственост на едно физическо лице. Товарният „Боинг 757“ само през януари извърши два полета до Каракас през Дубай и е единственият самолет на авиокомпанията „Ерофей“.В същото време пътническият „Боинг 777“ на авиокомпанията Nordwind Airlines пристигна във Венецуела на 28 януари и престоя почти два дни на летището в Каракас, след което се завърна в Москва. При това на борда му нямаше нито пасажери, нито товари.", "date": "2019.02.01", "title": "Златният полет Москва – Каракас и как Мадуро внезапно забогатя"}
{"url": "https://offnews.bg/na-tozi-den/6-615-imenitci-praznuvat-na-trifon-zarezan-696666.html", "text": "6 519 души празнуват на Трифон Зарезан.Имен ден днес имат 4 403 мъже и 2 116 жени, показва инфографика на Националния статистически институт. Заедно с тях празнуват лозари, винари, градинари, както и всички, които обичат виното.3 398 души у нас са заети във винопроизводството, у нас има 210 предприятия за производство на вино.Страната ни изнася най-много вино в Руската федерация, Полша и Обединеното кралство, а внася най-големи количества от Италия, Франция и Македония.През 2017 г. средното потребление на вино у нас на човек от домакинство е 4.3 литра.", "date": "2019.02.01", "title": "6 615 именици празнуват на Трифон Зарезан"}
{"url": "https://offnews.bg/politika/zhiteli-na-dve-sela-na-protest-pred-ns-mini-maritca-iztok-izkupuvalo-696676.html", "text": "Народните представители от БСП от област Стара Загора Драгомир Стойнев, Георги Гьоков и Донка Симеонова се срещнаха с протестиращите пред парламента жители на с. Бели бряг и с. Трояново в община Раднево. Хората протестират, защото не са доволни от цената, на която се изкупуват къщите им, заради нуждите на „Мини Марица - изток“. Те обясниха, че багерите на предприятието копаят на 400 м. от крайните къщи и са принудени да се изселят, но не могат да го направят, заради липсата на адекватна компенсация. Драгомир Стойнев заяви, че исканията на хората от Бели бряг са справедливи и изпълнителната власт трябва да им обърне внимание. „Изплащане на жилищата им на база пазарна оценка, при положение, че цените са изключително ниски, не ги удовлетворява по никакъв начин. С тази компенсация те няма как да закупят нови“, обясни Стойнев. Той добави, че ако народните представители трябва да помогнат със законодателна инициатива, за да отговорят на исканията на хората, ще го направят. Той коментира, че правителството трябва да има планове - как ще се развиват „Мини Марица - изток“, защото предприятието е стратегическо и от него зависи цялата енергетика, но и да отговори адекватно на исканията на хората. „Надяваме се протестиращите да бъдат приети в Министерството на енергетиката днес, за да изложат своите притеснения и пред министъра“, каза още Драгомир Стойнев.От 200 къщи в село Бели бряг са останали само двайсетина неизкупени имота, защото предлаганата сума по никакъв начин не може да удовлетвори хората“, каза народният представител Георги Гьоков. Той добави, че жителите на селото настояват да бъдат обезщетени по обективни и справедливи критерии, а не по пазарните цени, които им определят от \"Мини Марица-изток\". „За всички е ясно, че населеното място ще бъде заличено заради въглищните залежи, но това не трябва да става в ущърб на хората“, коментира още депутатът. Димитър Чолаков, заместник изпълнителен директор на Мини Марица- Изток ЕАД, коментира по БНР, че дружеството е със 100% държавно участие и е длъжно да защитава националните интереси. Земята е на хората от Бели бряг и е частна собственост, но въглищата са национално богатство и осигуряват добър жизнен стандарт на всички българи. 90% от имотите в Бели бряг са закупени от нас, доброволно предложени от собствениците им, при условия, които отговарят на законите, каза още Чолаков. Той обясни, че имотите се оценяват от независим оценител, избран чрез обществена поръчка. Водят се и разговори за допълнителни увеличения. Хората могат да коментират оценките. Последната сделка за изкупуване на къща е била за над 38 000 лева, каза още Чолаков. ", "date": "2019.02.01", "title": "Жители на две села на протест пред НС, Мини Марица-изток изкупувало евтино къщите им"}
{"url": "https://offnews.bg/sviat/kraj-bregovete-na-istanbul-e-otkrita-natcistka-podvodnitca-696721.html", "text": "Недалеч от крайбрежието на истанбулския район Шили е открита германска подводница от времето на Втората световна война, съобщиха турските медии.Плавателният съд U-23 е открит с дистанционно управляем подводен апарат в хода на снимките за поредния епизод от документална програма на държавния тв канал TRT World. Турският изследователско-спасителен кораб \"Акин\" се натъкнал на подводницата на 2 мили от селището Агва на дълбочина 40 метра.По време на Втората световна война нацистите решили да отправят свои подводници в Черно море в рамките на плана „Барбароса“ и поискали от Турция да отвори за тях своите проливи. Турция обаче затворила проливите си за военните кораби в съответствие с Конвенцията от Монтрьо /за черноморските проливи от 1936 г./ и създала в тях минни полета.Така немците били принудени да транспортират 6 малотонажни подводни лодки с дължина 40 метра от Кил до румънското пристанище Констанца в разглобено състояние, което им отнело 4 месеца. Там подводниците били сглобени и пуснати да действат в Черно море в състава на 30-а флотилия. От 27 октомври 1942 г. до 25 август 1944 г. нацистките подводници провели 56 операции против военно-морския флот на СССР. Към края на войната руснаците потопили три немски подводници и завзели базата им в Констанца.Фашистка Германия призовала турското правителство да отвори проливите за три подводни лодки, блокирани в Черно море, но получила отказ. Немският адмирал Карл Дьониц заповядал на капитаните да потопят лодките и да се установят на сушата в Турция. През 1944 г. едната била потопена недалеч от град Карадениз, втората – край бреговете на провинция Сакария, а третата, която сега е открита – до крайбрежието на Агва. Екипажите на нацистките подводници били задържани на турска територия и половин година престояли в град Бейшехир, провинция Испарта. На 13 юли 1994 г. спасителен кораб на турските военно-морски сили открили и подводницата край Сакария на дълбочина 23 метра.", "date": "2019.02.01", "title": "Край бреговете на Истанбул е открита нацистка подводница"}
{"url": "https://offnews.bg/izvan-terena/polovinkata-na-denis-suares-privleche-vnimanieto-na-fenovete-na-arsena-696724.html", "text": "Трансферът на Денис Суарес от Барселона в Арсенал предизвика вниманието на местните медии и фенове не само заради качествата на халфа, но и заради прекрасната му половинка Надя Авилес.Двамата не крият връзката си и макар че за нея се знае съвсем малко, а медиите в Англия вече следят с интерес как ще се развие.Дългокраката хубавица е един от най-известните испански модели. Двамата излизат заедно от юли 2018, когато започна любовния им романс.Припомняме, че когато стана част от тима на каталунците преди три години, Суарес бе придружен от тогавашната си приятелка Сандра Монтото. Малко след това обаче двамата се разделиха.Сега Суарес и Авилес се наслаждават на връзката си. Те на няколко пъти оглавиха класации в испанските медии за най-красива футболна двойка.", "date": "2019.02.01", "title": "Половинката на Денис Суарес привлече вниманието на феновете на Арсенал"}
{"url": "https://offnews.bg/obshtestvo/ogranichena-e-skorostta-na-dvizhenie-v-tunel-malo-buchino-na-struma-696748.html", "text": " Поради организационната подготовка за предстоящите ремонтни дейности на облицовъчните пана в тунел \"Мало Бучино\" на магистрала \"Струма\" в посока Перник трафикът ще се осъществява в изпреварващата лента и скоростта на движение е до 50 км/ч, съобщиха от Агенция \"Пътна инфраструктура\".Ограничено е преминаването в активната лента на тунела.Предвижда се ремонтът да започне през следващата седмица и да завърши през март.От АПИ предупреждават шофьорите да карат с повишено внимание в тунела. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.02.01", "title": "Ограничена е скоростта на движение в тунел Мало Бучино на 'Струма' в посока Перник"}
