{"url": "https://offnews.bg/sviat/naj-vazrastniat-mazh-na-sveta-pochina-na-113-g-662635.html", "text": "Най-възрастният мъж на света - Израел Кристал, почина на 113 г.Той е роден през 1903 г. в Полша и е преживял Холокоста. Семейството му, както и самият Кристал, са ортодоксални евреи.В момента най-възрастния човек в света е Вайълет Браун, която е на 117 г.", "date": "2017.08.11", "title": "Най-възрастният мъж на света почина на 113 г."}
{"url": "https://offnews.bg/knigi/istinskata-istoria-na-osvobozhdenieto-podvig-za-komandosite-ni-gospo-662601.html", "text": "Директорът на Националният исторически музей разпространи до медиите \"зарибяващ\" рекламен откъс от \"култовата си книга\" (б. ред. - така сам я нарича) „Истинската история на Освобождението 1860-1878”. Поводът е излизането от печат на поредното (седмо) издание на творбата.От текста на шефа на НИМ се разбира как всъщност Русия е пратила да воюват в България основно военни части със скромни възможности и че българските опълченци са били доста разпасана банда, която пиянствала във Влашко и задявала местните красавици. Въпреки че не били преминали военно обучение, те стреляли много по-добре от московските солдати и по днешному можели спокойно да бъдат наречени \"командоси\", обяснява проф. Димитров. Според него ген. Столетов е бил наказан с ръководството на българското опълчение, което нито един от руските генерали от дворянството не искал да командва. А на битката на връх Шипка \"Господ бил българин\".Ето какво пише проф. Димитров:\"Историята на таза книга наистина е необичайна като съдба и като съдържание. Тя е написана по повод кръгла годишнина от Освобождението - през 1987-1988 г., когато се навършват 100 години от Руско-турската война (1877-1878 г.). По това време в Съветския съюз вече е започнала перестройката, в съветската историография се появяват първите книги, чиито автори са освободени от т.нар.официални възгледи по редица исторически въпроси. И Божидар Димитров, като всеки наивник на средна възраст, решава, че това е допустимо и в България. И написва книга по няколко фундаментални въпроса, които преобръщат историята на България.Първият от тях е, че Руско-турската война е основна причина за възстановяване на българската държавна независимост.Следва да отбележим, че проф. Димитров предпочита термина „възстановяване на българската държавна независимост”, вместо Освобождението на България, защото войната води до освобождението от турско иго на една част от българските земи. Той смята, че Руско-турската война е само поредният етап от започналото според него от 1860 г. възстановяване на българската държавност. Българите се появяват на европейската политическа сцена след борбата за църковна независимост, завършила успешно с фермана за учредяване на Българската екзархия през 1870 г. Тогава на политическата карта започва да фигурира и категорията „български народ”.Следващият етап безусловно е кървавата заявка за държавна независимост, когато същият този народ прави с Априлското въстание (1876 г.). Да не забравяме и Цариградската конференция на Великите сили, която постановява автономия на България. Даже не на една, а на две Българии. А решението на Великите сили в тази епоха се равняват и дори имат много по-голяма сила от днешните на брюкселските европейски институции – парламент, комисии и т.н. Всъщност и тази конференция дава картбланш на Русия да се разправи с Османската империя, тъй като последната се отказва да изпълни решенията на Великите сили.Следващото обръщане на официалното мнение е начинът, по който Русия решава да води войната. Въпреки огромното си разузнаване и милиардите, похарчени за събиране на информация, руското политическо и военно ръководство стига до заключението, че Османската империя е достатъчно прогнила, че е достатъчно руският войник да си покаже носа на р.Дунав и тя ще се разпадне. Затова въпреки огромното си превъзходство, тя изкарва жива сила само 190 хил.войника и офицери и то обикновени полеви части от Херсонска и Одеска губернии. В казармите в Петербург остават 12-те елитни гренадирски дивизии, тежките артилерийски корпуси и дори прочутата казашка кавалерия, от която на фронта се изпраща само няколко резервни формирования. Тежката политическа грешка се повтаря не само на Дунав, но и на Кавказкия фронт. Малко хора знаят, че Русия воюва с Османската империя не само на територията на България, но и на Закавказката империя.Не е много известен и фактът, че руските генерали се съмняват в бойните качества на Българското опълчение в състав от 12 хил. 444 души, тоест численият състав на една дивизия. Те смятат, че това е сбирщина от 16 до 60-годишни мъже, които нито са преминали военно обучение, нито познават военната дисциплина. Поведението им в лагера в Плоещ като че ли потвърждава това. Опълченците отказват военно управление, нощно време пиянстват и тероризират местните влахини.Не се знае още, че руските офицери смятат за наказание, ако ги назначат в опълчението. Има случаи на дуели и самоубийство на млад офицер. Неслучайно за командир на опълчението е назначен генерал – недворянин и това е генерал Николай Столетов. По закон той няма право като недворянин да извика на дуел началника си, който го предизвикал с назначението. В мемоарите си Столетов признава, че можел да откаже, но забелязал нещо при опълченците. Те отивали с желание само на бойни учебни стрелби, в които постигали 70% успеваемост. Руснаците имали 30% успеваемост. Столетов знаел, че това е нормално. Хората от опълчението имали дълги години „тренировки” по живи мишени – турци по балканските чукари и то с далеч по-лоши пушки.Книгата развенчава още една легенда за руската армия. Малцина знаят, че руснаците са дошли да ни освобождават с два пъти по-малко оръжие от турците. Масовата руска пушка „Крнка” е с два пъти по-ниска скорострелност и далекобойност от масовата пушка на турската армия – „Пибоди-Мартини”. Турската артилерия била със стоманени крупови оръдия, а руските – с бронзови оръдия от времето на Кримската война. На Дунав Русия няма флот, както и в Черно море и това дава възможност на грамадния турски флот да оперира както си иска в Черно море и Дунавския басейн. Най-куриозно е, че Русия не подозира за съществуването на турски 125-хиляден корпус в четириъгълника на крепостите – Шумен-Варна-Силистра-Русе. Дори само този корпус би бил достатъчен да изхвърли руската армия от българските земи.Събитията така се развиват в тази война, че след 18 юли 1877 г. и обезкървяването на руската армия при две неуспешни атаки на Плевен, положението на руската армия, минала Дунав, става трагично. Числено тя е много по-малка от армията на Мехмед Али паша – 125 хил. души и Осман паша в Плевен – 65 хил. души. Ако двете турски армии тръгнели в посока Свищов, където се намирал единственият мост през р. Дунав, то това би довело до катастрофа за руската армия.Малко се знае, че 5 руски генерала си прехвърлят багажа в Румъния. Арестувани са и са изпратени в Сибир. Турското командване дава заповед за офанзива на Сюлейман паша, срещу когото генерал Гурко има само 14 хил. войници, от които „небоеспособни” български опълченци.Затова генерал Гурко – от малкото способни генерали, като преценява че Сюлейман паша ще премине Балкана през прохода Хаинбоаз, тръгва с руските войски към Нова Загора и Хаинбоаз, а оставя опълченците на Шипка. Но противно на логиката Сюлейман паша тръгва в посока Стара Загора. Съдбата се стича така, че войната трябва да бъде решена от българите, тъй като е ясно, че сражението Стара Загора-Шипка ще реши войната. И българите правят чудеса. Първо при Стара Загора, когато 5 часа и половина задържат челната колона на Сюлейман паша и буквално я смилат, позволявайки си лукса да се вдигнат в контраатака и да се изтеглят на Шипка. И на 9-10-11 август, когато дават решително сражение на Сюлейман.Тук е необходимо да се подчертае нещо много важно от военна гледна точка. Обикновено се смята, че военната част е изпълнила своя дълг, когато загине и последният човек в сражението. Или когато отстъпи при изчерпване на боеприпасите. Опълчението, което е било на връх Шипка и е 10 пъти по-малобройно от Сюлейманските орди, няма право на тези възможности. Ако загине – Сюлейман паша ще премине, ако отстъпи – също. Има само една възможност – победа при многократно превъзхождащи го сили, но опълченците били отлично подготвени и стрелци. Днес бихме ги нарекли командоси.И се случва чудо – невъзможната единствена опция – победа, се случва. На 9-10-11 август както се казва: „Господ е бил българин” и е ръководил тази част. Въобще не е вярно, че на 11 август „йоще миг – ще падне заветният хълм”. Истината е, че наистина пристигат руски стрелци, качени по двама на коне, но опълчението току-що е приключило с отпора на атаката и е подгонило турците. Затова офицерите, с тъпото на сабите ги връщат обратно, тъй като в равнината били обречени на смърт при числено превъзходство на противника.Малко хора знаят, че опълчението съкращава турската армия почти наполовина - 18 хиляди загиват. Останалите след сраженията – около 22 хиляди, губят настъпателните си възможности. Тук Вазов е прав – опълчението спаси не само България, но и руската армия, и руския император. Останалото е въпрос на подробности. При стоварилата се руска мощ на Балканите, при активизирането на румънците, дните на Сюлейман паша са преброени.Руската армия шашва още веднъж военната мисъл в свeта като преминава Балкана през зимата и то през няколко прохода едновременно. Малка дребна и много любопитна подробност е, че руските артилеристи не могат да изтеглят руските оръдия през Балканските проходи. Затова българите им предоставят своите волове и биволи, които ще ги спасят и през Балканската война (спомнете си статуята на Иван Лазаров - „Те победиха”). През 1877 г. тези биволи прекарват стотици оръдия през балканските устои, без които не биха могли да бъдат спечелени битките в Тракия.Каква бе съдбата на книгата? Тя бе отпечатана, но не успя да стигне до книжарниците, защото бе арестувана от идеологическия отдел на ЦК на БКП, където тогава работеха много от днешните демократи – политолози и социолози и „вся остальная сволочь”. Тогава Божидар Димитров напразно обясняваше, че става дума за Царска, а не за комунистическа Русия, но нищо не помага. Интересно е, че все пак му е изплатен хонорарът от 3 хил. и 800 лв., по най-високата ставка за онова време. Комисията била най-недоволна от дегероизацията на ген. Скобелев, когото Божидар Димитров смята за убиец на войниците. Според него начинът на атака, който генералът практикува – на строени в каре войници срещу турските редути, когато опитните турски стрелци унищожават голяма част от войниците, е убийствен. Да, наистина много красив за чуждите кореспонденти, с които Скобелев прекарва вечерите си, но неефективен. Не случайно във военната история оставят имената си други генерали – генерал Йосиф Гурко, генерал Михаил Драгомиров и т.н. След една година книгата все пак е пусната по книжарниците и от тогава претърпява 6 издания, сега това е седмото.Тъй като книгата излиза в датите около боевете за Шипка, тя се посвещава на героизма на Българското опълчение, довел до Освобождението на България и нейната независимост.Божидар Димитров се радва, че като цяло младото българско поколение разбира какъв подвиг сме извършили на Шипка. Поводът за това са тазгодишните тържества на 3 март, когато 100 хиляди българи честваха Освобождението на България на връх Шипка.Книгата „Истинската история на Освобождението 1860-1878” вече се продава в книжарницата на Националния исторически музей.", "date": "2017.08.11", "title": "Истинската история на Освобождението: Подвиг за командосите ни, Господ бил българин"}
{"url": "https://offnews.bg/leka-atletika/pobedila-raka-na-gardata-iamajska-atletka-stana-vdahnovenie-v-london-662612.html", "text": "Историята на ямайската атлетка Новлийн Уилямс-Милс покори сърцата на феновете покрай световното в Лондон. За нея завръщането в английската столица е по-особено, защото именно там на практика за нея започва битката за живот по време на олимпиадата през 2012 година.Тя вече е научила страшната диагноза, че има рак на гърдата, а три дни след олимпиадата й е насрочена операция. Никой в ямайския отбор не знае за това. Новлийн плаче под душа, за да не забележат другите сълзите й. Формата й е отлична, но концентрацията й е на ниско ниво. Тя не разочарова съотборничките си и в крайна сметка печели бронз с щафетата 4 по 400 метра.Операцията е извършена, но изследванията не са добри. Лекарите й казват, че ракът е добил агресивна форма и трябва да се премахнат напълно гърдите. Новлийн е разстроена. Тя разсъждава, че именно гърдите й я правят жена и се страхува от бъдещето.В крайна сметка тежкото решение е взето, но ракът отново не е победен. Тя претърпява трета операция през ноември 2012, а два месеца по-късно са й поставени гръдни импланти. Месец по-късно тя се връща на пистата, но след шест месеца операции и терапии тялото й не прилича на атлетическо. В крайна сметка тя си връща предишната форма и през юни с.г. спечели шампионата на Ямайка.След финала тя пада и се разплаква. Никой не разбира защо, но тя разкрива тайната си. \"Стана ми по-леко. Приех новото си тяло. Дори и без гърди съм жена. Борбата с рака ме направи по-силна, макар че покрай всички операции се чувствах като пуйката за Деня на благодарността\", споделя атлетката. През 2014 тя печели Диамантената лига на 400 метра, а през 2015-а с щафетата става световна шампионка, а в Рио стига до среброто.В момента Новлийн е на 35, а световното в Лондон е седмото в кариерата й. Тя стигна до финала на 400 метра, но пресече линията последна. Все пак й предстои и участие с щафетата и този път тя е изцяло фокусирана върху бягането, а не както преди пет години - върху мислите за рака.", "date": "2017.08.11", "title": "Победила рака на гърдата ямайска атлетка стана вдъхновение в Лондон"}
{"url": "https://offnews.bg/kultura/posledni-podrobnosti-predi-kontcerta-na-august-burns-red-662604.html", "text": "Остават броени дни до концерта на американската метъл формация Аugust Burns Red. Групата идва за първи път в България за концерт в столичния клуб \"Mixtape 5\". Заедно с американците не сцената на клуба ще излязат As Orchids Wither.19:00 – Отваряне на вратите на клуб \"Mixtape 5\"20:00 – 20:40 – As Orchids Wither20:50 – 22:00 – August Burns RedБилети се можете да намерите в мрежата на  и .", "date": "2017.08.11", "title": "Последни подробности преди концерта на Аugust Burns Red"}
{"url": "https://offnews.bg/sviat/kak-v-guam-priemat-zaplahite-na-severna-koreia-662606.html", "text": "Как хората в Гуам реагират на заплахите на Северна Корея за атака на американската база, която се намира на острова? На този въпрос дава отговор CNN с репортаж от Гуам, в който Джошуа Берлингър разговаря с местните хора. Заплахите срещу Гуам се превърнаха в една от най-обсъжданите теми, след като напрежението между Северна Корея и САЩ значително се повиши в последните дни. Според журналиста на CNN хората на острова са притеснени, но не и паникьосани, като се опитват да не мислят за заплахите на Пхенян за военни удари. \"Ако се случи, добре, ще се случи, но се опитвам да не мисля за това\", казва 27-годишният рибар Марко Мартинес. Той е роден и отраснал на острова, където жителите са свикнали да живеят под заплахата на Северна Корея. Сега обаче заплахите са много по-конкретни. От Пхенян обявиха, че до средата на август ще бъде подготвен план за удар по базата в Гуам, който ще бъде представен на лидера Ким Чен-ун, който ще реши дали да го приложи. Военната база заема почти една трета от острова и военното присъствие е силно осезаемо. \"Казват ни да сме спокойни и че сме добре защитени, но истината е, че днес може да сме тук, а утре да ни няма\", казва Джодиан Сантос, който работи в Гуамския музей. Губернаторът на Гуам Еди Калво също се опита да успокои хората с уверението, че островът е добре защитен, като има и система за противоракетна отбрана. \"Няма паника в Гуам. Не се опитвам да пренебрегвам или подценявам заплахата. Разбираме каква е заплахата, но в същото време не искаме да предизвикваме паника и не искаме да прибягваме до заключения на базата на хипотези\", подчерта той. Марко Мартинес е категоричен, че макар да не мисли за заплахите на Северна Корея, те все пак заемат част от съзнанието му и смята, че не е единствен. \"Понякога си мисля, че хората се страхуват, но не искат да го показват. Хората са така понякога - не искат да показват страховете си\", казва той. Дори и да има страх сред младежите на Гуам, това със сигурност не може да се разбере в местните кафенета, в които се шегуват за заплахата на Северна Корея. В местното Infusion Coffee дори се опитват да изобразят върху пяната на кафетата огнена гъба.\"Много от хората, които живеят тук, са чували и преди тези заплахи\", казва Арън Бъргър, който живее на острова от повече от десет години. Според него хубавата страна на нещата е, че сега много хора ще научат за Гуам. Местният историк Малиа Рамирес обаче казва, че усеща притеснението на хората, тъй като никой не знае какво ще се случи. \"Сестрите ми, които имат деца, са притеснени. Виждам го в очите им. Но те не изразяват страха си\", казва той. Няма знак, че местните хора имат намерение да напуснат острова, особено тези, които са родени и израснали в Гуам. На острова идват и много туристи, особено от Япония и Южна Корея, и засега няма данни за отмени пътувания. ", "date": "2017.08.11", "title": "Как в Гуам приемат заплахите на Северна Корея"}
{"url": "https://offnews.bg/112/video-s-poboj-provokira-nedovolstvo-v-sotcialnite-mrezhi-662609.html", "text": "Видео с побой над двама души в добричкото село с. Победа провокира остра реакция в социалните мрежи. Случаят е от 9 август вечерта. Тогава група жители на ромската махала на селото нападат двама мъже. Единият от тях е местен, а другият - негов гост. На видеото се вижда как един от групата нападатели се отправя към двамата мъже, които седят на пейка на площада на селото, и му отправя удари.След това върху двамата мъже се нахвърлят и останалите от групата.От полицията в Добрич съобщиха за OFFNews, че става въпрос за междуличностен конфликт между двамата мъже - биячът, който е на 30 години и пострадалият - 25-годишен. По неофициална информация в основата на конфликта им е жена. Сигналът е подаден в 23.00 часа на 9 август. Тогава са задържани четирима мъже - на 30, 25, 18 и 17 години. Те са санкционирани по наредба за реда в общината като предстои да бъдат санкционирани и по Указа за дребното хулиганство. От МВР са пратили преписка в прокуратурата, която трябва да прецени дали да бъде образувано досъдебно производство. Няма напрежение в селото и няма основания да се говори за междуетнически конфликт, категорични са от полицията в Добрич. Обстановката в селото е спокойна и случаят не е прераснал в ескалация на напрежението. В същото време в социалните мрежи се появи вълна от недоволство. Бяха разпространени и снимки на бития мъж, чието име е Васко. ", "date": "2017.08.11", "title": "Видео с побой провокира недоволство в социалните мрежи"}
{"url": "https://offnews.bg/112/katastrofa-s-trima-raneni-zatrudniava-dvizhenieto-na-tcarigradsko-shos-662616.html", "text": "Пътен инцидент между таксиметров автомобил и „Рено“ затруднява движението на бул. Цариградско шосе“ в района на „Плиска“ в посока към Орлов мост, съобщи МВР.По първоначални данни, трима души са откарани към болница за прегледи и оказване на медицинска помощ.Според данните към момента, движението е затруднено.В лявата и средната лента се извършва оглед, предстои отстраняване на пострадалите автомобили и изясняване на обстоятелствата, довели до инцидента.", "date": "2017.08.11", "title": "Катастрофа с трима ранени затруднява движението на Цариградско шосе"}
{"url": "https://offnews.bg/futbol/za-tamnata-kula-na-stivan-king-ili-za-chernata-sila-na-levski-da-dadem-662605.html", "text": "Цените на билетите за мачовете на неубедителния на терена столичен гранд Левски неведнъж са пораждали спорове. E, сега отново се случи. Първенството още не е набрало скорост, а от \"Герена\" очевидно са заковали твърде висока цена на пропуските за мачовете от Първа лига.15 лева за феновете, които да гледат мачове Витоша Бистрица и Дунав? Нищо против отборите, но това не е сериозно. После нямало публика, ами няма и да има през този сезон, освен ако изведнъж \"сините\" не покажат някаква уникална игра и много силни резултати. Всички знаем какъв е нрава на българина - дай му да мине тънко. Към това трябва да се стреми ръководството на Левски. Цената на билетите да спадне за сметка на увеличаващият се брой публика. Това е начинът, друг вариант няма. Има и друг проблем. След последния резил на Левски срещу Сливнишки герой (1:3) в сряда, на трибуните на \"Герена\" след мача отново се чуха до болка познатите лафове, като: \"Какво като беше безплатен входът? Тия вече пари да ми дадат, няма да отида да ги гледам пак\". Да, естествено, че който истински обича Левски ще подкрепи тима на сърцето си каквото и да е моментното му състояние. Но все пак финансовият проблем е налице. Всички имаме в обкръжението си по един приятел, който вечно е без пари, нали? Лошото е, че такива като него има много, а те също искат да видят любимия си клуб.Сега да погледнем тези, които могат да си позволят веднъж на две седмици да извадят по 45 лева, за да заведат жената и детето на един мач (средностатистическият българин). Но защо да ги дават тези пари точно там? С тази сума те могат да отидат на кино, където ще има климатик  - няма нито да ги вали дъжд, нито да ги пече слънце. Отгоре на всичко за тези пари ще могат да си вземат пуканки и нещо за пиене. Само за пример с 45 лева трима души може да си гледате като цар кинохита \"Тъмната кула\" в някой от моловете, вместо да ви пече на трибуната без козирка и да се ядосвате на пропуските на \"Черната сила\" Мапуку.Колко други разтоварващи неща могат да се направят с тези пари? За 45 лева мъжете могат да заведат в зоопарка 5-членното си семейство, та дори и тъщата ще могат да вземат. Тези, които са ергени сами могат да сметнат за 15 лева колко порции картофи и бира могат да си вземат в уютната квартална кръчма с приятната компания на близките си приятели. Заклетите пушачи вече знаят колко кутии с цигари са това.Все пак, ясно е, че са тежки времена за \"сините\", ръководството вероятно всеки ден умува какво да се подобри в тима, как да закърпят бюджета и куп други неща, които ние няма как да знаем. Но почти сигурно е, че ако цените са по-ниски, хората ще се увеличат. Ако феновете наистина държат на отбора, те ще се върнат, но само при условие, че не се налага да бъркат дълбоко в джоба. Такъв ни е характерът. Тук всички ще се сетят за английските фенове, които ще си продадат единия бъбрек, само и само да отидат на стадиона, но ние сме българи, ние сме различни. Всеки по-възрастен ще каже, че едно време е влизал на стадиона за лев-два. От години е ясно, че този маркетингов трик, който с \"ретро\" продуктите си гъделичка носталгията на хората върши работа. Нека се намалят цените на билетите, нека футболистите заиграят по онзи \"ретро\" начин, по който феновете искат да ги видят.Тогава вече може да се сложат едни средностатистически цени, които обаче да задоволят жаждата на привържениците за хубав футбол и силни емоции, а и както добре знаем, на 1/4-финал за Лига Европа, или за мач от груповата фаза на Шампионската лига всеки запалянко се \"прежалва\" и развързва кесията. ", "date": "2017.08.11", "title": "За Тъмната кула на Стивън Кинг или за Черната сила на Левски да дадем по 15 лева?"}
{"url": "https://offnews.bg/112/frantcuzojka-postrada-v-pirin-662620.html", "text": "Френска гражданска беше транспортирана с хеликоптер до Спешно отделение на УМБАЛ „Св. Анна“ – София АД. Жената се е подхлъзнала и паднала при туристическа разходка в планината Пирин. Тя е прегледана от екип специалисти(неврохирург, коремен хирург и ортопед), който установява, че има счупване на лява предмишница и травма в областта на главата, без пряко засягане на мозъка.Жената е стабилизирана, контактна и в ясно съзнание и няма пряка опасност с живота и.", "date": "2017.08.11", "title": "Французойка пострада в Пирин"}
{"url": "https://offnews.bg/sviat/tramp-imame-gotovi-i-zaredeni-voenni-reshenia-za-severna-koreia-662608.html", "text": "Президентът на САЩ Доналд Тръмп отправи ново остро предупреждение към Северна Корея, като обяви, че страната му има \"готови и заредени\" военни решения при евентуален военен конфликт.\"Надявам се, че Ким Чен Ун ще поеме по друг път!\", добавя в Туитър Тръмп. Днешната словесна атака още повече изостря тона между двете страни. Само преди ден президентът заплаши с \"огън и ярост\" севернокорейския лидер. В същото време военният министър на САЩ Джим Матис изрази надежда за решаване на кризата по дипломатически път. Според него усилията в тази посока вече дават резултат. ", "date": "2017.08.11", "title": "Тръмп: Имаме готови и заредени военни решения за Северна Корея"}
{"url": "https://offnews.bg/drugi/kasmetlijsko-kote-donese-pobedata-na-otbor-v-bejzbolen-mach-video-662629.html", "text": "Малко коте прекрати за кратко мача от Мейджър лигата по бейзбол на САЩ между отборите на Сейнт Луис Кардиналс и Канзас Сити Ройълс, след което изчезна така, както се беше и появило - внезапно.Котарачето явно се е родило и живее някъде на огромния \"Буш Стейдиъм\". Привлечено от шума на тълпата, то е решило да потърси малко любов и нежност и я открива в лицето на центъра Лоренцо Кайн, като си избира точно него за приятел от всички играчи на полето.В последния момент котето размисля и се насочва към трибуните, където е пресрещнато от човек от персонала, който го улавя, но бива логимно изподраскан. Все пак той успява да го изведе на безопасно място.След появата на косматия гратисчия, играта на домакините страшно потръгна и те спечелиха убедително мача. \"Не обичам котки, но това коте е специално, защото ни донесе късмет\", коментира мениджърът на \"кардиналите\" Майк Матни след мача.В момента котето се издирва, като от клуба искат не само да се уверят, че е добре, а и да поемат грижите за него.", "date": "2017.08.11", "title": "Късметлийско коте донесе победата на отбор в бейзболен мач (видео)"}
{"url": "https://offnews.bg/turizam/proveriavat-zakonni-li-sa-kamerite-na-plazh-delfin-662614.html", "text": "Сигнали за видеонаблюдение, което е монтирано на плаж „Делфин“ са получени и в Министерството на туризма. Това каза в Бургас министър Николина Ангелкова. МВР трябва да провери дали има законово разрешение за него и дали хората, които посещават ивицата са информирани, че има такова наблюдение. Проверката тече, уточниха от полицията. За поставянето на камери алармираха нудисти, които от години посещават ивицата. Според тях, това е пореден опит на наемателя на плажа да ограничи тяхното посещение на „Делфин“. Проверката, за която почиващи на „Корал“ алармираха, че снощи са били обискирани караваните и палатките им, е била регулярна, обясни началникът на бургаската полиция Калоян Калоянов. При друга такава, през юли, са намерени сериозни количества наркотици на същия плаж, посочи той. При снощната акция дрога не е намерена.По темата „Корал“, Ангелкова отново посочи, че са открити редица нарушения при вчерашната им проверка – незаконно свързване към електропреносната мрежа, незаконно монтирана сонда за добив на вода, както и поставени каравани и палатки върху дюни. За последното нарушение ще се извърши проверка със специализираните карти, да се установи дали е така. На собствениците на земи зад плажа, най-вероятно ще бъдат съставени актове, защото не се грижат за тях, не са оградени и допускат къмпингуване в тях. Относно исканата й оставка, от представители на „Да запазим Корал“, Ангелкова поясни, че извършват проверки навсякъде и не правят разлика между плажовете. В Бургас, Ангелкова се срещна с кметове от региона, с цел да се начертаят проблеми, които да бъдат решени за следващия сезон. Един от казусите е свързан с непрестанните скандали около паркирането до плаж „Силистар“.", "date": "2017.08.11", "title": "Проверяват законни ли са камерите на плаж „Делфин“"}
{"url": "https://offnews.bg/futbol/cherno-more-na-gonzo-zatcikli-662632.html", "text": "Воденият от легендата на Левски Георги Иванов - Гонзо тим на Черно море не успя да победи Славия у дома, завършвайки наравно 1:1 на стадион \"Тича\" във Варна.Това е втори пореден хикс за \"моряците\", които завършиха със същия резултат и в миналя кръг срещу Пирин като гост.Двубоят не предложи много футболни достойнства, а Черно море понесе тежък удар, след като Витиня скъса ахилес в началото на второто полувреме и ще почива със сигурност няколко месеца.Черно море първи стигна до гол в средата на първото полувреме. При центриране от корнер защитник на Славия изчисти лошо с глава, топката попадна на волето на Зехиров, който от точката на дузпата простреля Петков - 1:0 за Черно море.В 72-ата столичани изравниха. Центриране отляво към наказателното поле завърши с удар с глава на Йомов, който прати топката в мрежата за 1:1.Въпреки равенството, Черно море остава непобеден на върха в класирането с 11 точки след изиграни пет кръга.", "date": "2017.08.11", "title": "Черно море на Гонзо зацикли"}
{"url": "https://offnews.bg/kultura/kulturnata-programa-za-predsedatelstvoto-na-es-shte-ni-struva-4-mln-l-662607.html", "text": "Културната програма за председателството на Съвета на Европейския съюз ще ни струва 4 млн. лв.Това заяви днес министърът на културата Боил Банов. Той добави, че специализирана комисия ще одобрява проектите, които ще кандидатстват. Срокът за кандидатстване е 45 дни, а до средата на октомври ще станат ясни културните събития, одобрени за председателството, заяви Банов по време на представяне на приоритетите на министерството в рамките на кабинета \"Борисов 3\".Относно НДК Банов заяви, че ремонтът на сградата тече в срок и ще бъде завършен за приемането на високопоставените гости от Европа. След това пък ще се работи за обособяването на Двореца като конгресен център.Банов се разграничи и от началното си намерение да покани обратно Мирослав Боршош за директор на НДК. След приемането на управлението на Двореца от Лиляна Павлова Банов заяви, че би викнал обратно Боршош на работа като директор. Сега обаче според него са му повдигнати твърде сериозни обвинения, които отнемат възможността той да оглави НДК.Ключов проект ще бъде опазването на културното наследство, заяви Банов. Министерството ще работи за финансовото обезпечаване и укрепване на Националния институт по опазване на културното наследство.\"Голямата ни цел е да върнем доверието в Института и в Министерството на културата“, уточни той, цитиран от \"Фокус\".Фокусът на министерството ще се обърне и към обществените библиотеки и читалищата. Относно читалищата - ще се работи най-вече в посока на работещите хора там и качеството на проектите им. Промени ще има и в закона за киното, които според Банов ще дадат възможност за създаване на повече продукции.\"Много важни промени ще има и в „Сценични изкуства“, така че да се даде възможност за устойчивост и прогнозиране и догодина да имаме краен вариант на финансиране, който да даде удовлетворение, спокойствие и мащаб за развитие и дългосрочна визия\", заяви той.Министерството ще трябва да се справя и проблема на сградия си фонд, който не е в най-доброто си състояние, призна Банов: „Имаме големи проблеми, ще направим всичко възможно за осигуряване на повече средства и за подкрепа на всички театри, концертни зали и читалища, така че да ги привеждаме поетапно в адекватен вид на времето, в което живеем, и на изискванията на европейските стандарти“.", "date": "2017.08.11", "title": "Културната програма за председателството на ЕС ще ни струва 4 млн. лв."}
{"url": "https://offnews.bg/politika/administratciata-dava-4-stipendii-za-studenti-no-priiutiava-hiliadi-p-662415.html", "text": "За цялата 2018 година държавната администрация отпуска всичко на всичко 4 стипендии за студенти. Малкото места предлага не една от 559-те структури у нас, това е обобщение на всички оферти. Смущаващото с оскъдността си предложение ни провокира да проверим в какво състояние е администрацията. Перфектно ли работи тя, че да няма нужда от млади хора?Краткият отговор е \"Не\", а доказателството е последният доклад за състоянието на администрацията - за 2016 г., приет и публикуван от Министерския съвет.Същата година свободните места в администрацията са 5 840. Общо щатните бройки са 132 648 по данни на отчелите се, като трябва да се има предвид, че 35 администрации са пропуснали да го направят, а други са допуснали грешки. От тези близо 6 000 места незаетите повече от 6 месеца са също в хиляди - 2 811.Според Националния стаистически институт към края на 2016 г. заетите щатове са 98 342. Тук не са включени наетите в МВР и Министерството на отбраната. Младите служители (до 29 г. включително) са под 10% - 11 913 (9.4%). В същото време, служителите на и над 60 години са 8 388 (6.6% от реално заетите). 960 от тях са ръководители. Пенсионираните или навършилите години за пенсия, но работещи в администрацията са 2 852 (2.2%) от реално заетите служители. От тях 1 728 са се пенсионирали и след пенсиониране са назначени на длъжност – 1.4% от всички реално заети служители. Към тях трябва да се добавят и част от хората, които придобиват или вече са придобиви право на пенсия през 2017 г. - още 1 955 служители.Висшистите са общо 73 963, но 444 са с основно образование.Как стои въпросът със заплатите? По данните, подадени до Евростат най-високото основно възнаграждение е на главен секретар - 3 900 лева. Долният праг е 420 лв. - за главен експерт, инспектор, старши специалист, главен специалист, технически сътрудник и изпълнител.Отчетите на администрацията показват немалко текучество. През 2016 г. са прекратени 11 712 договора или 9.2%. Най-голямо е то в администрацията на Министерския съвет - след оставката на предното правителство и освобождаването на политическите кабинети си отиват 21.5%.Може ли да приемем, че работещите в администрацията, макар и с празни щатове, макар и застаряваща, се справят толкова добре, че просто нямат нужда от млади помощници? Отговорът отново е \"Не\".Ето само някои данни от доклада, потвърждаващи това:- 15.56% от администрациите нямат система за документооборот;- 15.38% от администрациите нямат система за правно-информационни услуги;- 34.53% от администрациите не са въвели система за управление на човешките ресурси;- 4.11% от администрациите нямат система за труд и работна заплата;- 4.29% от администрациите нямат счетоводна система;- 44.36% от администрациите нямат система за управление на база данни;- 64.76% от администрациите нямат системи за управление на документи, потоци и съдържание през WEB.Наблюдава се застой в броя на администрациите, неизползващи или неразполагащи с различни типове информационни системи и през 2016 г., отбелязват авторите на доклада.Само 30.05% от администрациите имат системи за управление на качеството.Още по-смущаващо е, че все по-голяма част от администрациите изобщо не проверяват дали хората, заради които съществуват - българските граждани, са доволни от тях. Става въпрос за 56.37% от всички структури. Наредбата за административното обслужване изисква това да се прави поне веднъж годишно, но масово се \"пропуска\".Колко затворени към гражданите са администрациите показва и констатацията, че само 28 централни администрации са създали възможност искания или заявления, жалби, сигнали и предложения да се подават и на място в териториалните им звена или чрез общинските администрации. Само 2 централни администрации (НАП и НЗОК) са създали възможност за подаване чрез общинските администрации.74 администрации нямат разработен ред за регистриране на жалби.През 2016 г. все още 13 от общо 487 отчели се администрации нямат утвърдени Вътрешни правила за организация на административното обслужване.Само в 71 администрации е въведена система за измерване и анализ на потреблението на услуги чрез различните канали за достъп според профила/типа клиент, което води до оптимизиране на процеса на обслужване. На въпроса дали имат въведенисистеми за измерване и анализ на потреблението на услуги голяма част от администрациите посочват, че събират анкетни карти и анализират жалби, което показва неразбиране на идеята за наличие на такава система, отбелязват в доклада.През 2016 г. 61 администрации продължават да отказват да приемат заявления за достъп до обществена информация по електронен път.", "date": "2017.08.11", "title": "Администрацията дава 4 стипендии за студенти, но приютява хиляди пенсионери"}
{"url": "https://offnews.bg/112/nameriha-izostaveno-bebe-v-zapaden-park-662630.html", "text": "Столичната полиция реагира на сигнал за открито малко дете в парк в София.Към 19 часа в столичната полиция е съобщено за намерено малко момиченце в Западен парк. На място веднага са изпратени патрули от Трето РУ-СДВР, екип на Бърза помощ.Медиците са прегледали детето, което е на видима възраст между 5 месеца и 1 годинка и е в добро общо състояние.Уведомени са социалните служби, екипът на Бърза помощ го е откарал в столична педиатрия.Това е втори случай на намерено изоставено дете в София за по-малко от месец. В края на месец юли жена изостави 5-месечното си бебе на площадка в ж. к. \"Младост\". 2 часа по-късно се обади на тел. 112, за да каже, че иска да го прибере обратно.", "date": "2017.08.11", "title": "Намериха изоставено бебе в Западен парк"}
{"url": "https://offnews.bg/obshtestvo/nso-nagradi-shofior-uspial-da-izbegne-katastrofa-s-prezidenta-na-malt-662581.html", "text": "Началникът на Националната служба за охрана (НСО) награди шофьор на службата, който през 2001 г. успял да избегне катастрофа с кортежа на президента на Малта. От службата съобщиха, че ст.лейт. (о.з.) Илко Турлаков е награден по повод 60-годишния му юбилей и за съществен принос и заслуги към дейността на службата. На церемонията, която се провела на 3 август 2017 г. в сградата на НСО, присъстващите си \"припомнили инцидента\", в който участвал и Турлаков. В съобщението на НСО се уточнява, че шофьорът успял да избегне челен удар с влекач, а негов колега, за да предпази президентския автомобил, понесъл удара и така загинал:По този повод малтийският държавен глава благодари на служителите на НСО „за тяхната компетентност, професионализъм, хладнокръвие, отдаденост и себеотрицание“ и изказва специалната си благодарност на старшина Турлаков, уточняват още от НСО.Със заповед на началника на НСО, старшина Турлаков е произведен в офицерско звание „Младши лейтенант“ и работи като дългогодишен инструктор по автомобилна подготовка до пенсионирането си.При катастрофата през 2001 г. са ранени други 6 души. Вината е хвърлена върху шофьора на тежкотоварния камион, за който се твърди, че навлязъл в платното на кортежа. Инцидентът станал в прав участък.", "date": "2017.08.11", "title": "НСО награди шофьор, успял да избегне катастрофа с президента на Малта"}
{"url": "https://offnews.bg/futbol/v-real-madrid-se-pouchiha-ot-greshkite-na-barselona-662585.html", "text": "Шефовете на Реал Мадрид очевидно са по-добри бизнесмени от колегите си в Барселона. Доказват го годишните класации за най-скъп клуб в света, като Реал е неизменно в челната тройка в последните години, в която място има и Барселона в интерес на истината.Трансферът на Неймар в ПСЖ за умопомрачителните на пръв поглед 222 милиона евро обаче ще свали пазарната стойност на каталунците, тъй като те загубиха един много ценен актив в лицето на 25-годишния бразилец.В момента се сбъдва точно прогнозата на Роналдиньо, че тези пари може да се окажат \"кървави\". От Барселона не могат да купят на прилична цена заместник на Неймар, като от отсрещната страна им искат невероятни суми от порядъка на 100-150 милиона евро.В Реал обаче си взеха поука от случилото се и сложиха космически клаузи за предсрочно прекратяване на договорите на играчите от титулярния състав, които могат да откажат дори катарската държава, която стои зад Пари Сен Жермен.Според информация на \"Ас\" в момента клаузите на някои от основните футболисти достигат до колосалните 500 милиона евро.В дубъла, наречен Кастиля, пък се подвизава футболист, за който при интерес ПСЖ ще трябва да извади 300 милиона евро. Халфът Иско, който подписа нов четиригодишен договор с Реал, пък ще може да напусне преди изтичане на срока му срещу 700 милиона евро.Така с един удар Реал парира всякакви опити на конкурентите да му отмъкнат звездите, освен ако самия клуб не го желае.", "date": "2017.08.11", "title": "В Реал Мадрид се поучиха от грешките на Барселона"}
{"url": "https://offnews.bg/politika/borisov-3-po-100-vlastta-opipva-pochvata-i-potushava-skandali-662568.html", "text": "Правителството \"Борисов 3\" навърши 100 дни, срокът за толерантност към него по презумпция изтече.От 4 май насам властта загряваше за управление, докато опипва почвата за непопулярни мерки и потушава скандали.Така се стигна до 2 август, когато третото правителство на Бойко Борисов прие управленската си програма - 65 приоритета и 902 мерки в 20 области до 2021 г.Кабинетът отговори по този начин на основния си критик БСП, че управлява без програма, а властта на ГЕРБ и Патриотите е пропиляно време за България.Както и при първите две правителства на Борисов, всичко в държавата се върти около премиера - той решава проблеми с нацистки снимки на държавни служители и  \"празен стол\" в морски ресторант, отменя заповед за защитена зона \"Калиакра\", после я връща в сила, гневи се за \"Суджукгейт\" и т.н., като междувременно подписва исторически договор със Скопие и решава европейски проблеми с турския президент Ердоган. Символен за управлението на Борисов от третия му период ще остане скандалът с НДК - в него има всичко, което показва как се управлява държавата. Назначен с фанфари и уволнен с \"проверка на прокуратурата\" шеф (Мирослав Боршош), междувременно върнат на поста (от Борисов) и оттеглил се след ден, направен за смях министър - в случая на европредседателството Лиляна Павлова, разместване на \"шапки\" - НДК отиде при министерството на културата, успокоителни речи в стил \"Председателството ни на ЕС не е плочките на НДК\" за потушаване на скандала и накрая - тишина, ред е на други вълнения. Що се отнася да стила \"опипване на почвата\", достатъчно е да се споменат отпадането на клас прослужено време, таванът на плащанията в брой, кой и как да купува бг земята...Сред действията на управлението похвала заслужават увеличението на минималните пенсии и предстоящото повторно увеличение наесен, вдигането на учителските заплати и заплануваният им скок до 1700 лева до края на мандата на правителството. Да благодарят за повишени доходи се надяват и полицаите. Неизменен акцент на Борисов 1,2 и сега 3 си остават пътищата и магистралите - 75 километра от „Хемус“ ще бъдат изградени в настоящия мандат на правителството. Предстои изграждането на автомагистрала \"Струма\" в Кресненското дефиле, пътят е част от коридор № 4. Бе подписан историческият договор между България и Македония след 18 години отлагане. След като премиерите Борисов и Заев положиха подписите си под документа, държавите се ангажират да работят заедно за изчистване на несъгласията помежду си и за по-доброто си общо бъдеще. Бяха подписани и два меморандума за сътрудничество. Единият е насочен към отваряне на жизненоважния коридор номер 8, свързващ пристанищата на Черно и Адриатическо море чрез изграждане на жп връзка между Скопие и София. Той бе подписан от министрите на транспорта Ивайло Московски и Горан Сугарески. Българската страна поема ангажимент за доизграждането на железопътната връзка по направлението София - Перник - Радомир - македонска граница до 2027 г., а Македония ще изгради връзката с границата до 2025 г. Другият меморандум цели изграждане на връзка за пренос на газ и бе подписан от министъра на енергетиката Теменужка Петкова и министъра на икономиката Крешник Бектеши. ", "date": "2017.08.11", "title": "Борисов 3 по 100 - властта опипва почвата и потушава скандали"}
{"url": "https://offnews.bg/sviat/vlak-na-londonskoto-metro-se-zapali-v-dvizhenie-video-662586.html", "text": "Влак от лондонското метро се запали в движение. Влакът се е движил по линията Бейкърлу. Вагоните са се напълнили с дим, съобщи вестник \"Сън\", цитиран от БТА. Пътниците са били принудени да напуснат вагоните на метростанция \"Оксфорд съркъс\" в столичния център, където се пресичат няколко важни линии, и да излязат от станцията.Екипи от лондонската противопожарна служба разследват случая.Движението на влаковете по линията временно е спряно. Няма данни за пострадали при пожара. ", "date": "2017.08.11", "title": "Влак на лондонското метро се запали в движение (видео)"}
{"url": "https://offnews.bg/obshtestvo/izleze-film-za-seo-optimizatciata-v-sasht-seo-the-movie-662588.html", "text": "\"SEO: The Movie\" е нов документален филм, създаден от дигиталната маркетингова агенция , която изследва историята на SEO в САЩ. Филмът представлява 40-минутно видео за SEO индустрията и търсенето в интернет. Документалната лента хвърля поглед към бъдещето на оптимизацията и предсказва какво ще се случи със SEO през следващите години.Филмът представлява един забавен поглед върху . Зрителите ще чуят разкази на експерти за връзката между Google, SEO и света на бизнеса. Безспорно, най-голям интерес предизвикат вдъхновяващите истории на предприемачи, чиито проспериращи компании, генерират печалби благодарение на SEO оптимизацията и големия трафик от търсене.В \"SEO: The Movie\" ще видим Дани Съливан (Search Engine Watch), Бари Шварц (Search Engine Roundtable), Ранд Фишкин (SEOMoz), Брет Табке (Pubcon, Webmaster World), Рей Хофман (PushFire) и Джил Уолен (Search Engine Marketing New England, High Rankings).Всеки от тях обяснява как е попаднал в индустрията на оптимизацията, Дани Съливан (експерт по Google), например е журналист във вестник и започва да се интересува от дигиталното търсене, защото му е интересно да получи някои отговори на въпросите за това как търсачките работят.Ранд Фишкин е един от най-влиятелните млади милионери в САЩ и създател на .Джил Уейлън пък започва да се занимава със SEO благодарение на уебсайт за родители, който сама създава и на който се стреми да донесе повече трафик и по-висок ранг чрез използването на търсачки и ключови думи.Големите в Големия бизнесИсторията на SEO във филма е разказана съвместно както от млади специалисти, така и от ветерани в SEO (занимаващи се с оптимизация от средата на 90-те). Това са мъжете и жените, които промениха интернет.“SEO: The Movie” е иzключително подходящ за млади SEO специалисти, които тепърва навлизат в необятния сват на оптимизацията.Какво точно представлява процесът на , полезни съвети и стратегии за ефективното й прилагане, можете да научите тук: .", "date": "2017.08.11", "title": "Излезе филм за Seo Оптимизацията в САЩ \"SEO: THE MOVIE\""}
{"url": "https://offnews.bg/futbol/ot-favelite-da-kralskia-dvor-istoriata-na-kazemiro-662592.html", "text": "- Маркиньо, може ли да преспя у вас?Каземиро е на 5 години и вече знае, че приятелите могат да му бъдат от ползва. Най-малко могат да му намерят подслон през нощта. Майката на Карлос няма да има нищо против. Той е най-голям и трябва сам да намери къде да преспи; вторият син тя ще изпрати при лелята, третият при бабата, а самата тя, ако ѝ провърви, ще намери свободно легло в някой приют. Ако няма късмет, отново ще трябва да спи в ъгъла под някоя покрита порта, надявайки се, че пияните компании няма да я забележат…Маркиньо, мръсно хлапе с бързи очи, няма нищо против. Двамата с Карлос тръгват към фавелата, внимателно заобикаляйки шумните булеварди: там е пълно с уважавани господа, които не обичат погледите на крадливите дрипльовци. Впрочем, Карлос и самият Маркиньо са почти аристократи: те живеят между четири парчета шперплат, който тук, във фавелите, се наричат дом.- Един ден ще играя за Реал, - казва Маркиньо, оглеждайки миниатюрната стаичка, в която са се натъпкали седем души.Каземиро мълчи. На него не му е до мечти. Трябва да поспи и събере сили, за да може да играе добре в утрешния мач. Може би някой скаут ще дойде да гледа и тогава пред него ще се появи шанс един ден да се махне оттук и да отиде – най-малкото в първенството на щата. И – това е важно! – да отиде до Силва; него не го е молил за подслон близо от месец. Ако той му откаже – Карлос ще остане на улицата с майка си.Утре те ще излязат на терена и Маркиньо, най-добрият му приятел, ще се опита да попадне в един отбор с Каземиро. Той е бърз и техничен, но не му харесва да играе срещу Карлос, На никой не му харесва. Каземиро се стреми да спечели всяко единоборство. Той е най-силният в отбора и да се бориш с него е все едно да се блъскаш в стената. Каземиро играе твърдо и срещу своите, и срещу чуждите: в края на краищата, животът и към него изобщо не е бил снизходителен.- Това е раят!Каземиро е на 11 години и току-що е приет в академията на Сао Пауло. Когато предложили на Карлос стая в интерната, той не повярвал веднага. Сега стои пред отворената врата и оглежда това, което му се е струвало невъзможно: собствена стая. „Намерих постоянно място за спане. Бяха ми дали стая с телевизор, климатик и музика; хранеха ме. Това ми се струваше невероятно.”Но това е истина и Каземиро най-накрая може да се съсредоточи върху футбола. Само към храненето така и не свиква: често продължава да готви на себе си и на братята си. Клубът му отпуска стипендия – но защо са му пари, след като има храна и легло? Каземиро я дава на майка си, а за себе си оставя дребни, колкото да има за любимия си млечен шейк.Животът му започва да се подрежда, но Каземиро не забравя как е постигнал това. Съдбата не му е правила отстъпки и сам той няма жал към никого. В Сао Пауло също няма никой по-силен и твърд от него. Връстниците му се стараят да попаднат в един отбор с него и се радват, когато излизат заедно срещу съперниците в града или първенството на щата.Противниците падат на терена след всеки сблъсък с Каземиро. Карлос бързо печели обичта на фенове и съотборници, които винаги имат по-особено и топло отношения към такива сърцати, талантливи, но и трудни момчета. Но треньорите виждат друго: добра техника и досадни хоризонтални пасове. На 14 той вече е известен: от Европа идват скаути, които искат да го гледат.„Видях го в Сао Пауло. Струваше ми се, че някой с две-три годни по-голям футболист играе срещу децата. Той им беше връстник, но притежаваше нещо много по-голямо… Във всеки мач Каземиро владееше центъра на терена. Неговата физика беше великолепна, но освен това той бе и по бразилски техничен”, - казва легендарният Казираги, който след края на кариерата си започва да работи като скаут…Каземиро става на 16 и скаутите забравят за него. Казираги се предава последен. Играта на Карлос е загубила точност, ударите му целят краката на съперниците, а не топката, той е станал по-бавен и често изпуска съперниците си. Някои подозират, че момчето е било надценено. Таксиметровите шофьори – а в Бразилия те знаят всичко за футболистите, - казват, че играта му е потънала в нощния живот на големия град.През вечер Каземиро се напива и с мъка идва на тренировки, влачейки си краката. Той засипва с ругани треньорите, които си позволяват да му направят забележка за поведението и с кисела физиономия излиза на терена. Там вече съперниците и съдиите разбират какво точно мисли Карлос за тях и техните роднини, особено за майките и сестрите им. Той получава жълт картон във всеки мач и треньорът му винаги го вади: възпитава го.Карлос получава своя прякор Каземиро – съчетание от името му и думата marrento „арогантен”. Каземиро се кара с всички – приятели, съперници, треньори, - а след това се оплаква на журналистите. Вбесява се от това, че Лукас Моура е смятан за най-голямата звезда на академията. Карлос е постигнал всичко, за което е мечтал: измъкнал се е от мизерията, купил е къща на майка си и сега не може да си намери място под слънцето…Каземиро е на 19 и светът може би вече е малко по-благосклонен към него. Треньорите са подредили хаоса в главата му и той вижда новата си цел. Утре заминава за Судамерикана U20; по крилата на този отбор блестят Неймар и Лукас Моура, но с капитанската лента е Каземиро. Той измъква важния мач с Еквадор, запазвайки шансовете за титлата и вдъхновените бразилци разпиляват Уругвай на финала.Каземиро е спокоен. Карлос е преборил егоцентризма си, разбрал, че той няма да го изведе до мечтаната кариера. Неговият успех е нестабилен като къщата на майка му. Той работи здраво над себе си и става много силен и точен. В офисите на Сао Пауло идват представители на Реал, но обещават само място в дублиращия отбор – Кастилия. За Карлос няма значение, че е капитан на „трицветните” и има повече от 100 мача в първенството на Бразилия. Това е мечтата на приятелите му от детинство и тя трябва да се постигне…Анчелоти, виждайки Каземиро, издава присъдата си: 16 години са го използвали неправилно. Карлос заиграва като опорен полузащитник и бързо навлиза в ролята си, но титулярните места в „галактикос” са малко. Каземиро е даден под наем на Порто, а там треньорът Лопетеги гради отбора си около него.Карлос в движение се превръща в лидер на „драконите”. Наричат го най- добрият халфбек в Португалия. В Мадрид пристига Бенитес, който заявява на Перес: „В Реал има само едно слабо място. – Какво? – пита Флорентино, а отговорът е: „Каземиро играе за Порто”.Бразилецът се връща в Мадрид. Той вече е милионер и може да издържа семейството си. За Коледа братята му изпраща картичка, в която пише „Благодарим, тате!”. В Реал той също е най-силен, но това не е достатъчно. Каземиро работи над подаването и избора на позиция, а на журналистите казва, че треньорът винаги е прав. Зидан забелязва напредъка на Карлос и го прави титуляр.Той е на 25 и отново постига поставените цели. Каземиро вече се е погрижил за семейството и за себе си. Сега той се грижи за Реал. С две крачки той променя играта на най-силния отбор в света, внасяйки в нея баланс и ред. Той пресира топката по-добре от всеки друг в Испания, а когато започнат проблемите излиза напред за да шутира, с което връща „белите” в играта.Реал се класира за финала на Шампионската лига, а в един от онези моменти Каземиро трябва да спре Пянич. Следва класически за него здрав дуел, от който босненският плеймейкърът на Юве занемява от болка. Карлос просто се усмихва: животът не е бил снизходителен към него, и той не е такъв към съперниците си…", "date": "2017.08.11", "title": "От фавелите да кралския двор. Историята на Каземиро"}
{"url": "https://offnews.bg/futbol/trogatelna-razdiala-mezhdu-hero-i-irtish-video-662589.html", "text": "Треньорът Димитър Димитров-Херо се сбогува с Иртиш на емоционална пресконференция. Специалистът беше категоричен, че е бил посрещнат с уважение в клуба, а напускането му не е по негово желание.Бургазлията, който почти сигурно ще поеме Лудогорец, призна, че му е било изключително трудно да вземе решението да си тръгне от Казахстан. Отношението на ръководителите и феновете на клуба от Павлодар пък бяха изключителни и трогнаха родния специалист.\"Скъпи фенове, скъпи футболисти и ръководство на Иртиш! Трудно мога да намеря правилните думи в момента, защото съм изпълнен с емоции. Това е едно от най-трудните ми решения в моя живот. Болно ми е. Повярвайте ми, исках да остана, но не всичко зависи от мен.Чувствам се като част от Павлодар. Казахстан е моята втора родина, а Павлодар е моят втори град. Обичам ви и винаги ще ви обичам до края на живота си.Благодаря ви за отношението към мен. За мен то е много по-важно от едно първенство. Благодарен съм на ръководството, че разбира моето решение. Повтарям още веднъж, много е болезнено и трудно да говоря за това. Винаги ще обичам Павлодар и отбора\", каза Димитров.Както е известно, Херо напуска поста си преждевременно, въпреки че договорът му изтичаше в края на сезона. От ръководството обясниха раздялата с българина с постоянното му оплакване за липсата на средства. Той не бил доволен и от селекцията на отбора.Димитров застана начело на казахския тим през 2015 г. Година по-късно той спечели бронзовите медали в първенството и класира \"Иртиш\" за групите на Лига Европа. Очаква се в понеделник да бъде официално представен за заместник на Георги Дерменджиев в Лудогорец.", "date": "2017.08.11", "title": "Трогателна раздяла между Херо и Иртиш (видео)"}
{"url": "https://offnews.bg/futbol/sektor-b-sreshtu-sektor-g-chia-horeografia-e-po-dobra-662583.html", "text": "По време на вечното дерби често се случва зрителите да обръщат внимание повече към секторите \"Б\" и \"Г\", за да се насладят на поредната фенска хореография, която са приготвили запалянковците.Все пак със сигурност много хора си задават въпроса на коя агитка хореографията е по-добра. Това е труден въпрос, над който хиляди българи са дебатирали на маса. И не само там.Най-вероятно истината е някъде по средата, тъй като и едната, и другата фенски маси си имат своите предимства в организирането на атракция, подходяща за един футболен празник. Не може да не се спомене обстановката, която сините привърженици създадоха през 2014 година по време на празника по случай 100 години от създаването на Левски. Небето над стадиона беше оцветено от ефектна заря. А в полунощ еуфорията бе пълна, като над 1500 факли бяха запалени точно с настъпването на 24-и май.Тогава сайтът на УЕФА публикува материал по повод 100-годишнината на клуба. От европейската футболна централа бяха преценили, че сините са достатъчно голям отбор и написаното беше на най-видното място на сайта. От УЕФА припомнят, че на своята 100-годишнина \"сините\" са играли с Лацио пред 40 000 зрители, а материалът е озаглавен \"Великите европейски нощи на Левски\".Година по-късно феновете на ЦСКА впечатлиха целия свят с хореографията си по време на 1/4-финалния мач за Купата със Созопол, спечелен от \"армейците\" с категоричното 3:0. Сектор \"Г\" разигра сцена от класиката \"Междузвездни войни\". Ултрасите разпънаха огромно знаме, на което беше изобразен Дарт Вейдър и имперски щурмоваци.Вейдър бе пременен с шал на ЦСКА. Останалите фенове в Северната трибуна, които бяха около плаката, се маскираха като войниците от имперската армия. Хореографията не остана незабелязана от световните медии. Дори сайтът на \"Евроспорт\" публикува подробен материал за оригиналната хореография. В статията се отбелязва, че тя е била впечатляваща и зашеметяваща.В заключение ще кажа, че точна оценка коя агитка има по-добра хореография не може да се даде. Оставям на вас да прецените чия фенска организация може да се окичи с това признание.  ", "date": "2017.08.11", "title": "Сектор Б срещу Сектор Г: Чия хореография е по-добра?"}
{"url": "https://offnews.bg/obshtestvo/podpis-na-prevodach-shte-se-zaveriava-i-pri-notarius-662595.html", "text": "Подпис на преводач скоро може да се заверява само от нотариус, а не както досега - само в Министерството на външните работи (МВнР) в София. Услугата ще поевтинее от 15 на 5 лева (без ДДС), обявиха от министерството.Това е една от мерките, които ведомството предприема като част от правителствената стратегия за намаляване на бюрокрацията.Заверката на подпис на оторизиран от Министерството на външните работи (МВнР) преводач на документи да се извършва от всички български нотариуси по места, а не както досега от централното управление на министерството в София, предлага външният министър Екатерина Захариева. Промяната в Правилника за легализациите, заверките и преводите на документи и други книжа е публикувана днес за обществено обсъждане на сайта на министерството и в портала за обществени консултации strategy.bg. Проектът за изменения има за цел да улесни гражданите и бизнеса и да ускори административните процедури при извършване на преводи, легализация и заверка на документи и други книжа.„В момента заверките на подписа на преводача се извършват само от нашите служители в Централното управление в София, което води до значителни затруднения за българите, които живеят извън столицата. Основен приоритет на нашето правителство е намаляване на административната тежест за гражданите и бизнеса във всички сфери и това поредно улеснение е част от мерките, които активно предприемаме в системата на МВнР за подобряване на обслужването”, посочва Захариева.В момента преводите на документи и книжа, които трябва да бъдат заверени от МВнР, се носят на ръка в Служба „Заверки и легализации” към дирекция „Консулски отношения”, което изисква отделянето на време и средства.С промените в правилника ще отпадне необходимостта представители на преводаческите фирми или гражданите да пътуват до МВнР единствено с цел да заверят превод на определен документ. За услугата в момента МВнР събира такса от 15 лв., а при нотариусите същото ще струва 5 лева без ДДС.„Приветстваме прагматичния подход на министър Захариева”, коментира във връзка с промените нотариус Димитър Танев, председател на Съвета на нотариусите.За да бъде гарантирана правната сигурност и професионалното ниво на превода, Захариева предлага преводачът да се легитимира пред нотариуса с документ, издаден от МВнР, че е вписан в официалния регистър на преводачите.От МВнР припомнят останалите мерки за намаляване на бюрокрацията, които ведомството е предприело:- Инсталиране на ПОС терминали за плащане с банкови карти на гишетата в Централното управление на МВнР в София и премахване на плащането с държавни таксови марки;- Поетапно въвеждане на плащане с банкови карти в консулските служби в чужбина. В момента това вече е възможно в Атина, Рим, Хага и Милано;- Предложение паспорти и лични карти да се вадят само с едно посещение на консулска служба в чужбина (ако гражданинът подаде документи онлайн, трябва да получи готовия документ лично ИЛИ ако подаде заявление пред консулски служител, ще може да получи документа си по куриер на домашен адрес). Двойно намаляване на срокове за издаване на документи, заявени в чужбина (бързата услуга ще е за 30 дни, а не за 60, а обикновената – за 45 дни, а не за 90). Валидността на паспортите ще е вече 10, а не 5 години, като тази мярка ще влезе в сила от 2020 г.;- Намаляване на таксата за издаване на временен паспорт (от 67 на 50 евро) и за издаване на свидетелство за съдимост (от 20 на 10 евро) с промяна на тарифите за таксите, които се събират от МВнР;- Улесняване на процедурата по включване на преводачески агенции в списъка на юридическите лица, извършващи официални преводи.", "date": "2017.08.11", "title": "Подпис на преводач ще се заверява и при нотариус"}
{"url": "https://offnews.bg/futbol/tcska-1948-predstavi-novite-ekipi-za-predstoiashtia-sezon-662590.html", "text": "ЦСКА 1948 представи новите екипи, с които ще играят футболистите на \"червените\" през този сезон в първенството на Югозападната \"В\" група.В същото време клубът уреди нов трансфер. \"Червените\" привлякоха капитана на Миньор Перник Томислав Павлов. 26-годишният плеймейкър е юноша на ЦСКА, като за кратко бе част и от юношеските формации на Селтик. Футболистът е син на големия футболист на Миньор, Велбъжд Кюстендил и Локомотив София Славчо ПавловПреди няколко дни десетката на перничани вкара гол във вратата на ЦСКА 1948 при успеха с 4:1 на Миньор. Той се разписа от пряк свободен удар, както навремето го стори във вратата на Левски в \"А\" група. През пролетта на 2013 година Павлов вкара на \"Герена\" при поражението на Миньор с 1:2.Добрите изяви на футболиста са накарали шефовете на \"червените\" да направят всичко възможно, за да го имат в състава си преди старта на сезона, който е утре срещу Беласица.", "date": "2017.08.11", "title": "ЦСКА 1948 представи новите екипи за предстоящия сезон"}
{"url": "https://offnews.bg/temida/tcatcarov-vasilev-polzva-magnitski-samo-za-vdigane-na-shum-662627.html", "text": "\"Цветан Василев е беглец от правосъдието и то ще се произнесе по отношение на него\", заяви в главният прокурор Сотир Цацаров в Каварна.\"Конкретният обвиняем е избрал конкретна тактика на защита. На първо място - да избяга от правосъдието. На второ място - да се скрие в страна, която с години вече протака неговата екстрадиция. На трето място, ако стигнем до \"закона Магнитски\", да се опита да вдигне необходимия пропаганден шум“, заяви той.Малко е странно Цветан Василев да бъде приравняван до Сергей Магнитски, защото той не е борец срещу корупцията в световен мащаб.„Законът Магнитски\" в конкретния случай се използва единствено и само за вдигане на шум, единствено и само за пропаганда“, заяви главният прокурор и допълни, че при цялото му уважение към личността Цветан Василев, той не е и никога няма да бъде Сергей Магнитски.Според главния прокурор Сотир Цацаров вероятно границите на приетия план на \"Натура 2000\" са спорни, като тепърва предстои това да бъде установено от прокуратурата. \"Самото създаване на \"Натура 2000\", възлагането му и целия шум сега, имаме предвид не шума на хората, а шума на създателите, малко или много, както за съдебната реформа, така и защитата на природата, общо взето се оказва една много доходна хранителна среда за доста неправителствени организации. Казвам го с ясното съзнание за шума и възраженията, които ще последват, но това е така. Съществуват хора, съществуват организации, които печелят от това и ние просто трябва да го кажем. Аз мисля, че конкретният случай с \"Натура 2000\" е точно такъв“, коментира Цацаров, цитиран от агенция \"Фокус\".По думите му до края на другата седмица се очаква да стане ясно доколко прокуратурата има основание да протестира заповедта за защитена зона „Калиакра“ пред Върховния административен съд (ВАС).Той заяви, че в момента се прави оценка на законността на заповедта за спиране на строителството в защитената зона, а ВАС е изискал от министър Нено Димов цялата документация, свързана с границите на \"Натура 200\".", "date": "2017.08.11", "title": "Цацаров: Василев ползва Магнитски само за вдигане на шум"}
{"url": "https://offnews.bg/obshtestvo/gerb-dava-na-prokuror-proekta-tcankov-kamak-662596.html", "text": "Проектът \"Цанков камък\" отива на прокурор, ГЕРБ ще сезира обвинител № 1, обяви народният представител Александър Ненков във Варна. Причината за сезирането на прокуратурата е, че само седем години след приключване на проекта вече са налице дефекти, които налагат държавата да заделя пари за ремонти, допълни зам.-министърът на енергетиката Жечо Станков, цитиран от БТА. Той припомни, че първоначалната стойност на \"Цанков камък\" е била заложена в размер 440 милиона лева, след това сумата е скочила до около милиард. Станков допълни, че водноелектрическата централа на \"Цанков камък\" също е нерентабилна, тъй като работи не повече от 50 дни в годината. По думите му реално инвестицията в проекта може да се възвърне не по-рано от 100 години. В момента заради дефектите при изпълнението се просмукват огромни количества вода в земята, посочи зам.-министърът. Той уточни, че сега тече изследване, след което ще стане ясно точно колко средства ще бъдат необходими за ремонтите. Проектът бе на тройната коалиция, допълни народният представител Десислава Атанасова. Тя подчерта, че тогава министър на енергетиката е бил Румен Овчаров, а негов заместник - Корнелия Нинова. ", "date": "2017.08.11", "title": "ГЕРБ дава на прокурор проекта Цанков камък"}
{"url": "https://offnews.bg/leka-atletika/i-tihomir-ivanov-otiva-na-final-na-svetovnoto-v-london-662600.html", "text": "Талантът от прочутата плевенска школа Тихомир Иванов се класира за финал на Световното първенство по лека атлетика в Лондон.Плевенчанинът стигна до битката за разпределение на медалите в скока на височина, като стори това с личен рекорд - 2.31 метра.Българинът покри квалификационни норматив от втори опит, след като по-рано бе преодолял съответно 2.17 м, 2.22 м, 2.26 м и 2.29 м.Само петима успяха да се справят с тази височина. Финалът е в неделя от 21:00 часа българско време. Сребърната медалистка от Олимпиадата в Рио Мирела Демирева също заминава за Лондон. Тя изнесе страхотна квалификация в скока на височина. Тя преодоля 192 сантиметра, което е най-добро нейно постижение за сезона.", "date": "2017.08.11", "title": "И Тихомир Иванов отива на финал на Световното в Лондон"}
{"url": "https://offnews.bg/112/iznasilvachat-ot-varna-e-lezhal-v-zatvora-662565.html", "text": "27-годишният мъж, задържан за изнасилването на жена във Варна, е криминално проявен и е лежал в затвора. Извършителят е от ромски произход, обяви в сутрешния блок на bTV вътрешният министър Валентин Радев. Срещу задържания е повдигнато обвинение.Министърът коментира и други тежки криминални случаи от последните дни, като например за избягалия от затвора в Стара Загора престъпник, когото МВР все още издирва. „Имаме информация, че искал да отиде на определено място. Интересно е защо е избягал малко преди да излежи присъдата си”, каза Радев. Той отказа да съобщи името на мястото и увери, че полицията работи активно.Полицията продължава да работи и по случая с нападнатия и пребит в Борисовата градина журналист Иво Никодимов.Министърът посочи, че 1000 служители на МВР от големите градове отиват в малките населени места. Коментарът му бе във връзка с пребитото и обрано възрастно семейство в търговищко село. Той обясни, че се работи по случая и се проверява роднина с говорен дефект. По думите му, най-вероятно въпросният човек е извършител на бруталното престъпление, защото много добре е знаел къде какво има.По думите на Валентин Радев престъпността спада. „Усещането в хората е едно, но статистиката показва друго. Моля всички гражданите винаги, когато нещо става, да сигнализират в полицията”, каза той и добави, че ако хората не подават сигнали няма как да се разкриват престъпленията.", "date": "2017.08.11", "title": "Изнасилвачът от Варна е лежал в затвора"}
{"url": "https://offnews.bg/obshtestvo/razshiriavat-ogradata-blokirala-ulitca-v-strelbishte-662566.html", "text": "Укрепват и разширяват оградата на улицата в квартал \"Стрелбище\", която преминава през частен терен и блокира пътя на живеещите в района. Това съобщиха от Помощ за Стрелбище на страницата си във фейсбук тази сутрин. Хората протестират от месец срещу плановете на инвеститора да строи 43-етажна сграда на мястото на зелена площ. Ще се търсят всички законови начини да бъде отворена улицата в \"Стрелбище\", заяви вчера кметът на София Йорданка Фандъкова по повод ограждането на парцелa на ъгъла на булевард \"България\" и \"Иван Гешов\". Достъпът до квартала е необходим, докато бъде изградена улица в съседство. В момента се отчуждават имоти, за да започне изграждането ѝ, обясни кметът. ", "date": "2017.08.11", "title": "Разширяват оградата, блокирала улица в Стрелбище"}
{"url": "https://offnews.bg/liubov-i-seks/andzhelina-dzholi-i-brad-pit-mozhe-da-sprat-razvoda-si-662526.html", "text": "Американското издание USA Weekly твърди, че Анджелина Джоли и Брад Пит може и да не разделят. Холивудската двойка от месеци не е задвижила нищо по бракоразводното дело, твърди анонимен източник, близък до Браджелина. Този развод едва ли някога ще стане факт, допълва източникът.Според него Пит работи върху проблема си с пиенето и се старае да бъде по-добър баща, за да си върне Анджелина, която, твърдят близки до нея, все още била влюбена в него.Любимата двойка на Холивуд обяви, че се развежда през септември миналата година, след 2 години брак. Те имат шест деца, три от които са осиновени.Преди месеци Брад Пит обяви пред света, че е има проблеми с пиенето, което, заедно с прекалената му отдаденост на работата, може да е сред причините носителката на „Оскар“ да подаде молба за развод.", "date": "2017.08.11", "title": "Анджелина Джоли и Брад Пит може да спрат развода си"}
{"url": "https://offnews.bg/leka-atletika/ivet-ne-mislia-za-otkazvane-662560.html", "text": "Звездата ни в спринта Ивет Лалова-Колио зае деветото място на 200 метра на Световното първенство по лека атлетика в Лондон и не намери място във финала на дисциплината. 33-годишната спринтьорка беше разочарована, че не успя да се нареди сред най-добрите осем.\"Ако някой ми беше казал преди полуфинала, че се влиза с 22.80 сек на финал, щях да се изсмея. Трудно се бяга 200 м тук. За сравнение с Пекин и с Рио това, което имах там като усещане по самия вираж. Тази година имах някои грешки, които тук ги усещах още повече. С Дафне след края на бягането обсъждахме и тя каза: \"На мен ми се размазваха всички линии”.Не зная дали този вираж е от предишни години, тъй като стадионът е построен още 2011 г., а сега вече ги модернизират и са по-различни, или моят ден е бил такъв, но не ми беше лесно това 200 м. Очаквах, че със сигурност ще бягам поне 22.50 сек. Така че няма как, надявах се. До третия полуфинал бях вътре, но това е... малшанс.Бягането на 100 м може и да ми е коствало някоя стотна на 200 м. Знаех за този риск, когато избрах да участвам и на 100 м. Но на мен ми трябваше този старт, защото не бях участвала на състезания близо месец. Трябваше ми малко скорост, увереност, която да придобия от това бягане. И беше хубаво - усетих пистата и какви са условията, не бих казала, че ме е изморила.Но наистина такъв беше и планът, ако съм в невероятна форма да стартирам само на 200 м. Затова си позволихме да рискуваме и да направя още два старта на 100 м. За мен сезонът не е приключил с това световно първенство. Толкова време се чака, толкова всичко е насочено към него. И сега изведнъж се изниза, сякаш се изниза между пръстите. Затова ще почина няколко дни, докато то приключи, докато се прибера в София и след това ще завърша с няколко турнира.Когато си на 20, си мислиш, че всичко е пред теб и не ти пука, мислиш, че Господ ти е дал тази дарба и те очакват само медали. А когато си вече над 30, не знаеш кога ти е за последен път и всеки път, когато си тук, благодариш на себе си и на всички, които са ти помогнали да си тук. Защото само тези около теб знаят колко е трудно.Това девето място трябва или да ме откаже, или да ме мотивира. Аз избирам да ме мотивира. Засега не искам да казвам, че следващата година целта ми е европейското. Но както каза Джъстин Гатлин, стъпка по стъпка, състезание за състезание. Ще си покаже. Само единствено мога да кажа, че това не е последното ми състезание\", коментира Лалова пред българските журналисти в Лондон.", "date": "2017.08.11", "title": "Ивет: Не мисля за отказване!"}
{"url": "https://offnews.bg/futbol/strashen-baner-striaska-gostite-na-jang-bojs-662569.html", "text": "Феновете на швейцарския Йънг Бойс влязоха в новините с чудовищен банер, който издигнаха на трибуните по време на мача с Тюн.На него е изобразена героиня от филм на ужасите, която излиза от тв екран. Нищо чудно, че дори съперниковите футболисти се стъписват на терена, когато гостуват на един от фаворитите за спечелване на титлата в алпийската държава.Такъв беше и случаят с нашия Валери Божинов, който гостува на Йънг Бойс с Лозана преди пет дни. Тимът му загуби с 0:3, а българинът остана на игрището до 58-ата минута, когато беше заменен.Голове на Леонардо Бертоне в 16-ата и в 22-ата минута на мача дадоха солиден аванс в полза на столичани още преди почивката.Гийом Оаро от дузпа в 67-ата минута оформи класическия успех в полза на Йънг Бойс.", "date": "2017.08.11", "title": "Страшен банер стряска гостите на Йънг Бойс"}
{"url": "https://offnews.bg/medii/nova-televizia-se-razdelia-s-darina-sarelska-662573.html", "text": "Нова телевизия се разделя с Дарина Сарелска - досега шеф на новините на медията. Нейната работа ще бъде поета от Силва Зурлева, която е член на борда на директорите.От телевизията съобщиха за рокадата в прессъобщение.“Всички ние благодарим на Дарина за усилията, които допринесоха за издигането на Новините на NOVA до сегашната им позиция на несъмнен лидер в ефира. Надяваме се, че Дарина ще успее в бъдещите си проекти. Аз ще продължа да работя с всички членове на екипа на новините и съм уверена, че заедно ще запазим най-високите постижения на медията, както и ще продължим да се развиваме“, коментира Силва Зурлева.„Гордея се с това, което постигнахме в последните 4 години. Новините на NOVA заеха заслужената си лидерска позиция на пазара. За мен тази промяна е за добро. Надявам се да бъде и за доброто на NOVA и новините, към които оставам привързана. Разчитам, че екипът ще продължи да работи по същите високи професионални принципи и стандарти, както през четирите години, в които бяхме заедно. Благодарна съм за натрупания опит и гледам напред към бъдещи проекти“, допълва Дарина Сарелска.Телевизията не уточнява каква е причината да бъде сменен шефът на новините.Преди да се стигне до раздялата, Нова тв негласно понижи Сарелска, като я постави под прякото ръководство на Зурлева.Съобщението от днес не е изненадващо. Името на Дарина Сарелска бе замесено в шумния скандал, който избухна при напускането на разследващия журналист Васил Иванов. Той посочи Сарелска като човека, спирал негови разследвания и настоял да не се пускат материали срещу кметове след последните местни избори. По думите му колежката му била в конфликт на интереси, защото деверът й е депутат от ГЕРБ. Тогава и Нова тв, и самата Дарина Сарелска отрекоха тези обвинения. ", "date": "2017.08.11", "title": "Нова телевизия се разделя с Дарина Сарелска"}
{"url": "https://offnews.bg/turizam/iulia-berberian-ministarke-angelkova-znaete-li-na-kogo-razmahvahte-p-662572.html", "text": "Юлия Берберян публикува гневен коментар срещу министъра на туризма Николина Ангелкова във фейсбук. Като треньор по тенис на трите си дъщери - Мануела Малеева (р. 1967), Катерина Малеева (р. 1969) и Магдалена Малеева (р. 1975) тя постига уникален в историята на този спорт резултат. Децата ѝ достигат съответно до трето, шесто и четвърто място в световната ранглиста за жени – безпрецедентен случай за три деца от едно семейство.Берберян е вбесена от отношението на Ангелкова към почиващите на Корал и лично към дъщеря ѝ Мануела, която вчера обвини министърката, че отишла да плаши туристите на плажа за природосъобразен туризъм. В позицията си във фейсбук тя ѝ пожелава дано \"да не успеете да бетонирате цялата наша мила България. Оставете някое дръвче, някое плажче и за детето ви\".Ето и цялата публикация на Юлия Берберян:", "date": "2017.08.11", "title": "Юлия Берберян: Министърке Ангелкова, знаете ли на кого размахвахте пръстче на Корал"}
{"url": "https://offnews.bg/obshtestvo/chudo-nevizhdano-miat-pazarite-v-sofia-662594.html", "text": "Миене на пазарите в София започна общинската фирма \"Пазари - Запад\". Столичани бяха толкова шокирани, тъй като рядко са виждали в града да се мият големите тържища, че заснеха процеса на работниците.     Сред пазарите, които придобиха чисто нов вид, са пазарът в кв. „Красна поляна“, пазарът на Графа и книжният пазар на пл. \"Славейков\". Общинската фирма стопанисва и още три площи в кв. \"Люлин.\"Акцията се провежда в късните часове, за да не пречи на търговската дейност, както и на клиентите.От фирма \"Пазари - Запад\" обещават, че такова почистване на пазарите им ще има поне два пъти в годината.Почистването на търговските площи е много важно за “Пазари Запад“ и показва отношение, както към търговците, така и към всичките ни клиенти, заявиха от фирмата и обещаха, съвсем скоро предстои и голямото откриване на напълно обновената пазарна площ на една от трите площадки в кв. „Люлин“.", "date": "2017.08.11", "title": "Чудо невиждано: Мият пазарите в София"}
{"url": "https://offnews.bg/sport/sportat-v-efir-na-11-avgust-662558.html", "text": "Изключително богата е спортната програма в ефира днес. Първа лига се завръща с два мача, а чакането за любителите на английския футбол свършва - стартира сезонът в Премиър лийг.10,00 Дартс, Мастърс, Нова спорт12,00 Лека атлетика, СП в Лондон, Евроспорт 115,30 Плажен футбол, Евролига, България - Дания, Мтел Спорт 218,15 Футбол, Черно море - Славия, Диема спорт18,45 Лека атлетика, СП в Лондон, Евроспорт 121,00 Футбол, Септември - ЦСКА, Диема спорт21,45 Футбол, Арсенал - Лестър, Диема спорт 2", "date": "2017.08.11", "title": "Спортът в ефир на 11 август"}
{"url": "https://offnews.bg/obshtestvo/nso-naema-40-bmw-ta-za-predsedatelstvoto-sreshtu-100-leva-na-mesetc-662582.html", "text": "Националната служба за охрана (НСО) избра изпълнител за доставката на автомобили за българското председателство на Съвета на ЕС, което ще започне от януари 2018 г. За изпълнител е посочена Лизингова къща София лизинг ЕАД, която е предложила 40 автомобила БМВ 520 xd, чиято обща наемна цена за 6 месеца е едва 23 904 лв.Излиза, че наемната цена на един луксозен автомобил, произведен през 2017 г., за един месец излиза 100 лв.Останалите участници са дисквалифицирани, заради високата предложена цена. Това са Силвър Стар Ритейл ЕАД, които предложили Мерцедес E220 d 4MATIC за 485 501 лв. за 40 бройки за 6 месеца. Евролийз Рент а кар ЕООД са предложили наем на 40 Опел Инсигния Гранд Спорт срещу 501 120 лв., Порше Интер Ауто БГ ЕООД са дали оферта от 118 хил. лв. 40 VW Arteon, Вестауто - М ООД са предложили 40 бр. Ауди А6 за 147 хил. лв., Мото Пфое ЕООД са направили оферта от 336 960 хил. лв. за Форд Мондео и Еуратек Ауто ООД - за Шкода Супърб 2.0 TDI за 451 200 лв.От Лизингова къща София лизинг ЕАД са мотивирали ниската цена с \"благоприятни условия и икономичност при изпълнение на поръчката\", както и \"за проявена оригиналност при решението за определяне на размера на предложената от участника наемна вноска\". От фирмата обяснили, че оригиналността се изразява в това, че фирмата вече си е гарантирала последваща продажба на автомобилите, като е сключила предварителен договор за обратно изкупуване на колите от дилъра, от когото преди това ще ги купи.Фирмата е преговаряла с дилър на БМВ и е постигнала отстъпка от 41% от продажната цена, в която влиза пълно сервизно обслужване и гаранция за периода от 6 месеца, поради което дружеството няма да има допълнителни разходи по поддръжката на автомобилите. При застрахователните договори също са постигнати сериозни отстъпки от 23%. Не на последно място дружеството можело да си позволи минимална печалба, тъй като повече от 17 години извършва дейност по отдаване под наем на превозни средства по силата на финансов и оперативен лизинг.Разходът на гориво на БМВ-та е 4.5 литра на 100 км.Позицията за 40 товарни микробуса е спечелена от Мото Пфое ЕООД, които са предложили наемна цена за 40 автомобила за 86 400 лв. Предлаганите бусове са Форд Транзит Къстъм. От фирмата обяснили, че имат специална система за финансиране на стратегически важни за марката сделки, което води до допълнителна отстъпка от стандартните доставни цени на автомобилите. Специалната отстъпка в случая била 30.7 % от стандартната листова цена на автомобилите. Заради това значително по-ниска била и застраховката \"Каско\".От фирмата обяснили, че за наемния период от 6 месеца няма да са наложи подмяната на резервни части, тъй като Форд Транзит Къстъм имал един от най-големите сервизни интервали на пазара за гаранционно обслужване на всеки 2 години или 60 хил. км. Разходът на гориво на бусовете е 6.3 литра на 100 км. за наем на общо 80 автомобила за нуждите на председателството. Поръчката беше разделена на две позиции като за наема на автомобили бяха заделени 600 хил. лв. без ДДС и за микробуси 504 хил. лв. без ДДС. Така наемът на една лимузина за месец излиза 3000 лв., а на бус - около 2.5 хил. лв.", "date": "2017.08.11", "title": "НСО наема 40 BMW-та за председателството срещу 100 лева на месец"}
{"url": "https://offnews.bg/gimnastika/ansambalat-neviana-i-katrin-shte-sveriavat-chasovnitcite-v-rusia-662574.html", "text": "Грациите Невяна Владинова, Катрин Тасева в индивидуалната надпревара и ансамбълът ни ще направят последна проверка на състезанието в Казан преди Световното първенство в Италия.Така момичетата на Весела Димитрова ще премерят сили с домакина Русия Италия, Беларус, Япония, Азербайджан, Финландия, Испания, Бразилия, Канада, Казахстан, Франция, Швейцария, Латвия и САЩ.От списъка за Песаро освен украинките ги няма Китай, Египет, Германия, Унгария, Южна Корея, Мексико, Норвегия, Полша, Сингашур, Словения и Узбекистан.Невяна и Катрин също са с огромна конкуренция. Домакинът Русия залага на Дина и Арина Аверини, а Беларус на Катерина Галкина и Алина Гарнаско.Израел, Италия, САЩ и Япония също са с гимнастичките, които ще гледаме на световното в Песаро, съответно Линой Ашрам и Никол Воронков, Александра Аджурджукулезе и Вероника Бертолини, Лаура Зенг и Евита Гришкенас, Кахо Минагава и Сумире Кита.Интересно е, че домакинът на Световното залага на по-опитната Бертолини, макар че Милена Балдасари показва по-силни резултати.Надпреварата е от днес до 13-и август.10:10 - 11:10 Многобой. Индивидуално - поток 1 (обръч и топка) –Катрин Тасева е с номер 5 и започва с обръч.1:10 - 12:10 Многобой. Индивидуално - поток 2 (обръч и топка) - Невяна Владинова е с номер 9 и започва с обръч12:30 - 13:30 Многобой. Индивидуално - поток 3 (обръч и топка)13:30 - 14:30 Многобой. Индивидуално - поток 4 (обръч и топка)16:30 - 18:00 Квалификация. Ансамбли - 5 обръча - България е с номер 4", "date": "2017.08.11", "title": "Ансамбълът, Невяна и Катрин ще сверяват часовниците в Русия"}
{"url": "https://offnews.bg/temida/namaliha-garantciata-na-zhivko-sudzhuka-zaradi-imotnoto-mu-sastoianie-662575.html", "text": "Софийският градски съд (СГС) е намалил гаранцията на бившия депутат от ГЕРБ Живко Мартинов от 45 000 лева на 20 000 лева, . Съдът е мотивирал промяната в размера на гаранцията с имотното състояние на Мартинов.Мартинов се прочу с . Според прокуратурата той успял да отмъкне 4 тона суджук и 60 кг. телешка кайма и филе \"Елена\", за които твърдял, че са предназначени за премиера Бойко Борисов. Храната обаче така и не стигнала до премиера, а била складирана в помещение на Мартинов.На 31 юли прокуратурата обвини ексдепутата за 6 престъпления и му определи гаранция в размер на 45 хил. лв. Бившият народен представител трябваше да ги плати в рамките на 10 дни или да влезе в ареста. Той напусна парламента на 27 юли, като преди това главният прокурор Сотир Цацаров му поиска имунитета, припомня \"Правен свят\". Първото обвинение на Мартинов е, че е изнудвал търговец на месо за 15 500 лв., за което може да получи от 5 до 15 г. затвор. Второто е за закана за убийство, за което се предвижда наказание лишаване от свобода до 6 г. Третото обвинение е за станалите популярни 4 тона суров суджук от телешко, еленско и свинско и 60 кг филе \"Елена\" и телешка пастърма. Четвъртото обвинение е, че през 2014 г. опитал да помогне на бивш зам.-министър на финансите да избегне съд за катастрофа. Освен това той заплашвал зам.-директора на полицията в Добрич и началника на районното в Балчик, което се наказва с до 6 г. затвор.Последното обвинение е, че през април 2017 г. е опитал да притиска шефа на ВИК - Добрич, да уволни служител, както и да спре назначения и уволнения в дружеството за известно време. Това се наказва със затвор до 6 г.В същото време бизнесменът Кирил Костов, който подаде сигнал срещу бившия депутат от ГЕРБ Живко Мартинов за случая \"Суджукгейт\",  от данъчни проверки и заплахи. Той твърди, че селд като се е съгласил да стане свидетел, бизнесът на семейството му е станал обект на проверки от различни институции, а самият той е бил принуден да си наеме охрана.\"Последният път ми изпратиха едни снимки, групата на Вълка колко хора е отстранила последните няколко дена. „Групата на Вълка” е от един филм, който сега тече по една българска телевизия, и там групата на Вълка извършва убийства”, разказа Костов.", "date": "2017.08.11", "title": "Намалиха гаранцията на Живко Суджука заради имотното му състояние"}
{"url": "https://offnews.bg/obshtestvo/tapa-na-orlov-most-ot-dnes-sled-tri-dni-e-red-na-okolovrastnoto-662543.html", "text": "Ремонтът на столичния Орлов мост започва от днес, въвеждат се промени в движението. До 21 август се забранява влизането на пътни превозни средства по входното пътно платно на бул. „Цариградско шосе” (от страната на сграда „Царевецъ“) от края на разделителната ивица /ул. Виктор Юго/ до бул. „Евлоги и Христо Георгиеви” /източно пътно платно/. Движението ще се извършва двупосочно в срещуположното пътно платно, съобщи Столична община. От 13 до 21 август се забранява влизането на пътни превозни средства по входното пътно платно през пл. „Орлов мост” ( бул „Евлоги и Христо Георгиеви”) между североизточно и северозападно пътни платна. За същия период се променя маршрутът на автобусна линия № 213: в посока Централна гара – от пл. „Орлов мост” направо по бул. „Цар Освободител”, по бул. „Васил Левски”, по ул. „Шипка”, наляво по бул. „Евлоги и Христо Георгиеви“ и по маршрута си. В посока ж.к. Младост 4, маршрутът на линията не се променя. Закрива се спирка пл. „Орлов Мост“ за тролейбусни линии №№ 4, 5, 8, 11 и за автобусни линии №№ 280 и 306. Разкрива се временна спирка на бул. „Цар Освободител” след пл. „Орлов мост” в посока бул. „Васил Левски”, която ще обслужва тролейбусни линии №№ 4, 5, 8 и 11 и автобусни линии № 213, 280 и 306. Превозните средства от обществения транспорт ще спират на всички съществуващи спирки по променените маршрути.От 14 до 21 август се променя маршрута на следните автобусни линии: № 9 в посока СУ „Св.Климент Охридски” ще се движи от ул. „Оборище” направо до бул. „Васил Левски”, наляво по ул. „Шипка” с крайна спирка СУ „Св. Климент Охридски”. В посока Автобаза Искър – от ул. „Шипка” без промяна в маршрута.Автобусна линия № 72: в посока ж.к. „Западен парк” – от ул. „Оборище” направо до бул. „Васил Левски”, по бул. „Цар Освободител”, по бул. „Евлоги и Христо Георгиеви” и по маршрута си. В посока хотел „Плиска” – от бул. „Евлоги и Христо Георгиеви” наляво по ул. „Ген. Гурко”, надясно по бул. „Васил Левски”, надясно по ул. „Шипка”, наляво по бул. „Евлоги и Христо Георгиеви”, надясно по ул. „Оборище” и по маршрута си.Автобусна линия № 75: - в посока СУ „Св. Климент Охридски”– от бул. „Мадрид” направо по бул. „Янко Сакъзов”, наляво по бул. „Васил Левски”, наляво по ул. „Шипка” с крайна спирка СУ „Св. Климент Охридски”. В посока Автостанция „Гео Милев“ – от ул. „Шипка” наляво по бул. „Евлоги и Христо Георгиеви”, по бул. „Мадрид” и по маршрута си.Автобусна линия № 213: - в посока Централна гара – от пл. „Орлов мост” направо по бул. „Цар Освободител”, надясно по бул. „Васил Левски”, надясно по ул. „Шипка”, наляво по бул. „Евлоги и Христо Георгиеви” и по маршрута си. В посока ж.к. „Младост 4” – от бул. „Евлоги и Христо Георгиеви” /Театър София/ надясно по бул. „Янко Сакъзов”, наляво по бул. „Васил Левски”, наляво по бул. „Цар Освободител”, направо по бул. „Цариградско шосе” и по маршрута си.Автобусна линия № 280: в посока СУ „Св. Климент Охридски” – от бул. „Цариградско шосе” налявопо бул. „Евлоги и Христо Георгиеви”, по ул. „Ген. Гурко”, по бул. „Васил Левски”, по бул. „Цар Освободител”. В посока Студентски град – от бул. „Цар Освободител” направо по бул. „Цариградско шосе” и по маршрута си.Автобусна линия № 306: в посока СУ „Св. Климент Охридски” – от бул. „Цариградско шосе” наляво по бул. „Евлоги и Христо Георгиеви”, надясно по ул. „Ген. Гурко”, надясно по бул. „Васил Левски”, по бул. „Цар Освободител”. В посока ж.к. „Младост 2“ – от бул. „Цар Освободител“, по бул. Цариградско шосе и по маршрута си. От 15 до 21 август се забранява влизането на пътни превозни средства по дясната пътна лента от северното платно на Околовръстен път при пътен възел „Симеоновско шосе” на 165 м в посока Перник. Движението ще се извършва в останалите две ленти от пътното платно в същия участък. От 22 до 27 август се забранява влизането на пътни превозни средства по две ленти от дясната страна на северното пътно платно на Околоврътен път при пътен възел „Симеоновско шосе” на 165 м в посока Перник. Движението ще се извършва в останалата една лента от пътното платно в същия участък.От 29 август до 3 септември се забранява влизането на превозни средства по лявата пътна лента от северното пътно платно на Околоврътен път при „Симеоновско шосе” на 165 м в посока Перник. Движението ще се извършва в останалите две ленти от пътното платно в същия участък.От 4 до 11 септември се забранява влизането на пътни превозни средства по дясната пътна лента от южното пътно платно на Околоврътен път при пътен възел „Симеоновско шосе” на 165 м в посока Пловдив. Движението ще се извършва в останалите две ленти от пътното платно в същия участък.От 12 до 17 септември се забранява влизането на превозни средства по две ленти от дясната страна на южното пътно платно на Околоврътен път при пътен възел „Симеоновско шосе” на 165 м в посока Пловдив. Движението ще се извършва в останалата една лента от пътното платно в същия учасък. От 18 до 24 септември се забранява влизането на превозни средства по лявата пътна лента от южното пътно платно на Околоврътен път при пътен възел „Симеоновско шосе” на 165 м в посока Пловдив. Движението ще се извършва в останалите две ленти от пътното платно в същия участък.", "date": "2017.08.11", "title": "Тапа на Орлов мост от днес, след три дни е ред на Околовръстното"}
{"url": "https://offnews.bg/obshtestvo/v-chasti-ot-6-stolichni-kvartala-niama-da-ima-voda-662544.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството.Във връзка с изпълнение на инвестиционен проект за реконструкция на уличен водопровод на ул. „Гена Димитрова“ в кв. „Киноцентър“, се налага спиране на водоподаването от 9:00 до 21:00 часа на ул. „Проф. Александър Райчев“, ул. „Теодосий Икономов“, ул. „Гена Димитрова“, ул. 7 от ул. „Гена Димитрова“ до ул. „Проф. Александър Райчев“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Подмяна на сградно водопроводно отклонение на ул. „Бузлуджа“ в Център налага спиране на водоподаването от 9.00 до 18:00 часа по ул. „Бузлуджа“ от бул. „Прага“ до ул. „Иван Рилски“. Прекъсване на сградно водопроводно отклонение на ул. „Д-р Калинков“ в жк. „Зона Б-19“ налага спиране на водоподаването от 10:00 до 14:00 часа на ул. „Д-р Калинков“, ул. „Царибродска“, ул. „Три уши“, ул. „Димитър Петков“Поради подмяна на сградно водопроводно отклонение на ул. „Малина“ в кв. „Кумарица“ на Нови Искър се налага спиране на водоподаването от 9:30 до 14:30 часа на ул. „Светлина“, ул. „Дъбиците“, ул. „Леярска“, ул. „Дядо Стоил“, ул. „Стадион“, ул. „Хаджи Димитър“. Демонтаж на водомерен възел до бл. 43 в жк. „Младост “ 1А налага спиране на водоподаването от 10:00 до 14:00 часа по ул. „Кръстьо Раковски“ от ул. „Д-р София Аврамова“ до ул. „Анна Ахматова“, бл. 550, бл. 551 А, бл. 552, бл. 549. Без вода заради подмяна на сградно водопроводно отклонение на ул. „Капитан Иван Златев“ в кв. „Филиповци“ се налага спиране на водоподаването от 10:00 до 18:00 часа на ул. „Капитан Иван Златев“. ", "date": "2017.08.11", "title": "В части от 6 столични квартала няма да има вода"}
{"url": "https://offnews.bg/leka-atletika/koefitcient-101-mirela-demireva-da-specheli-titlata-v-london-662570.html", "text": "Като пълен аутсайдер влиза във финала в скока на височина на световното първенство в Лондон сребърната медалистка от олимпиадата в Рио Мирела Демирева.Коефициентът за нейна победа и титла е оценен на 101 от една от букмейкърските къщи, която предлага залози за лека атлетика. Така са преценени и шансовете на чехкинята Михаела Груба.Абсолютен фаворит с 1,125 е рускинята Мария Кучина - Ласицкене. Припомняме, че Демирева влезе във финала със 192 см, което е нейно лично постижение за сезона.Финалът е в събота от 21,05 часа българско време.Днес пък ще стискаме палци на Тихомир Иванов да намери място сред 12-те най-добри в скока на височина при мъжете. 23-годишният плевенчанин излиза в квалификациите от 13,15 часа българско време.", "date": "2017.08.11", "title": "Коефициент 101 Мирела Демирева да спечели титлата в Лондон"}
{"url": "https://offnews.bg/tenis/loshata-seria-za-grigor-dimitrov-niama-kraj-662557.html", "text": "Григор Димитров продължи серията от ранни отпадания, която дойде изненадващо след силния старт на годината. Българинът приключи участието си в Монреал.Григор Димитров загуби от холандеца Робин Хаазе с 6:7 (3), 6:4, 1:6 в третия кръг на турнира \"Роджърс Къп\".В първия сет българинът загуби след тайбрек с 6:7 (3). Той обаче не се предаде и във втория успя да намери верния път и да изравни общия резултат на 1:1 сета. В третия рухна.Оправдания може да са умората от двата мача, които изигра преди по-малко от 24 часа. Но май има и нещо друго.Хаазе ще излезе срещу Диего Шварцман. Турнирът Coupe Rogers в Монреал e от сериите Masters 1000 на ATP и е с награден фонд от над 4,6 милиона долара.", "date": "2017.08.11", "title": "Лошата серия за Григор Димитров няма край"}
{"url": "https://offnews.bg/obshtestvo/maleeva-noshtna-proverka-na-koral-obiskirat-i-bebetata-662562.html", "text": "Поредна нощна проверка е извършена на почиващите на плаж Корал, съобщи на страницата си във фейсбук тенис легендата Мануела Малеева. От поста й става ясно, че не е намерено нищо незаконно, което е отразено в протокола на полицията. Поредната проверка. В 22:45ч! Из цялата гора на Корал. Тършуват във всяко джобче на палатките, кошчетата на бебетата. Няма шега. Търсят вероятно това, което в момента е на бели черти из известните заведения наоколо. Настъпили сме ги много лошо, пише Малеева. Побиват ме тръпки. Всичко са преравяли. В коя година се намираме точно?! Защото много ми напомня за едно близко минало..., добавя Малеева. Тази сутрин по бТВ Ангелкова заяви, че министерството на туризма е правило само една проверка на Корал и не знае нищо за другите проверки. Вчера Малеева я обвини, че е отишла да плаши хората почиващи на плаж Корал, който е един от трите у нас за природосъобразен туризъм. След проверката от министерството обявиха, че при инспекцията е установена незаконна постройка, разположена в имот държавна собственост, от която нерегламентирано се черпи електроенергия. Затова ще подадат незабавно сигнали до електроразпределителното дружество ЕВН и до кмета на Община Царево Георги Лапчев, МВР и прокуратурата. От ведомството на Ангелкова обявиха, че заради безстопанственост и липса на заграждение ще бъдат санкционирани собствениците на частните имоти, разположени зад морския плаж. „Хората, които са издали незаконните разрешителни за строеж, не са преследвани, а ние сме преследвани за това, че сме сложили една тента или палатка. Пускат се също слухове, че крадем ток”, допълни той. Мануела Малеева коментира, че Ангелкова не е отговорила на въпроса кой е дал тези 38 незаконни разрешителни за строеж. „Хотел „Морско конче”, което е на дюните, и беше обещано още от министър Павлова да бъде разрушен, все още стои там”, подчерта тя.", "date": "2017.08.11", "title": "Малеева: Нощна проверка на Корал, обискират и бебетата"}
{"url": "https://offnews.bg/obshtestvo/politcai-na-protest-vav-vratca-v-zashtita-na-otstranenia-si-shef-gazib-662563.html", "text": "Полицаи протестират във Враца срещу отстраняването на директора на Областната дирекция на МВР във Враца Димитър Газибарски. Той бе преместен на друг пост вчера, а отстраняването му стана само ден, след като стана ясно, че той е отстранил полицай Цветан Благоев, който разпространи записа от Районното управление в Козлодуй. От него се разбира за близките отношения между шефа на физическата охрана в АЕЦ-а Пешко Караджов с шефа на полицията във Враца. Караджов, който заплашва полицай с уволнение за това, че е съставил акт на пиян шофьор, заявява, че ще се оплаче на началника му - Димитър Газибарски. Излезлите на спонтанен протест в защита на Газибарски тази сутрин заявиха пред бТВ, че настояват той да бъде върнат начело на управлението, за да не се върне страха във Враца и градът да не бъде непрекъснато в криминалните хроники. ", "date": "2017.08.11", "title": "Полицаи на протест във Враца в защита на отстранения си шеф Газибарски"}
{"url": "https://offnews.bg/obshtestvo/rodeniat-v-samolet-niki-se-pribra-v-balgaria-662564.html", "text": "Бебето Николай, което се роди по време на полет на Lufthansa, се прибра в България.Малкият Нико кацна заедно със своето семейство на Летище София. Той бе роден на 26 юли във въздуха по време на полет LH543 на Lufthansa от Богота до Франкфурт. Веднага след раждането, полетът от Богота бе отклонен и кацна извънредно на летището в Манчестър, където майката Десислава и бебето получиха възможно най-бърза медицинска грижа. Четиричленното вече семейство се завърна в България с полет от Манчестър през Мюнхен и малкият Николай отново \"летя\" на височина, близка до тази, на която се роди преди 2 седмици. Майката и бебето се чувстват добре и щастливи да бъдат у дома.\"Много сме щастливи да посрещнем малкия Николай за първи път на родна земя. Всички ние от Луфтханза му пожелаваме крепко здраве, прекрасно детство и да открие красотата и любовта към летенето\", сподели Александър Толвет, представител на Луфтханза Груп за България.", "date": "2017.08.11", "title": "Роденият в самолет Ники се прибра в България"}
{"url": "https://offnews.bg/politika/bsp-ako-vi-machka-mashinata-na-gerb-obadete-se-662576.html", "text": "Всеки гражданин, върху когото \"машината на ГЕРБ\", оказва натиск, да се обади на структурите на БСП в цялата страна. За това призоваха от партията днес. В последните дни станахме свидетели на скандали и фрапиращи нарушения на закона от страна на изявени кадри на ГЕРБ, се казва в позиция на БСП, в която пише още: Видяхме как председател на група общински съветници в Перник гласува лично за придобиването на половин детска градина, а кмет на Алфатар назначава собствената си дъщеря на работа в общината.Всичко това може да бъде прието като капка в морето, след скандалните признания от страна на свидетели в аферата „Суджукгейт“. Признания, че биват притискани, заплашвани и мачкани, само защото са си позволили да кажат СТОП на рекета, упражняван върху тях от депутат на ГЕРБ.Междувременно уволниха полицейски служител, който си позволи да покаже на цялата общественост как е обиждан и заплашван от директор на охраната в АЕЦ \"Козлодуй\".Огромно притеснение буди фактът, че държавни институции, като НАП, Агенция по храните и др., биват използвани от ГЕРБ за разчистване на лични сметки, за заплахи и оказване на политически натиск.БСП се противопоставя категорично на случващото се в момента в държавата. Българският гражданин не трябва да живее в страх, че някой ще реши да смачка бизнеса му, да навреди на семейството му, да бъде уволнен само, защото е решил да се защити и противопостави на стила и метода, по който се управлява държавата.БСП се противопоставя категорично на това държавни служители да бъдат използвани като рекетьори и маша в ръцете на властимащите, само защото ги е страх да не бъдат уволнени. Държавните институции трябва да бъдат еталон за честност и компетентност при изпълнение на основните си задължения, а не да бъдат ползвани като рекетьорски бухалки.Призоваваме всички граждани, служители на държавната администрация, хора на бизнеса, работници и др., върху които машината ГЕРБ е оказвала или оказва натиск – не се страхувайте! Дайте гласност на това, което се случва!Парламентарната група на „БСП за БЪЛГАРИЯ“ и всички наши структури в страната, са на разположение на всеки, който има нужда от защита. Готови сме да направим национална кампания – „Не на страха и рекета“. Вие сте свободни хора и никоя политическа сила, независимо от кой цвят е, няма право да ви подчинява със страх, заплахи и рекет. ", "date": "2017.08.11", "title": "БСП: Ако ви мачка машината на ГЕРБ, обадете се!"}
{"url": "https://offnews.bg/obshtestvo/rabotnata-sedmitca-si-otiva-s-oranzhev-kod-za-zhega-662546.html", "text": "Работната седмица си отива с опасна жега, оранжев код е обявен за днес в цялата страна, показва справка на сайта на Националния институт по метеорология и хидрология (НИМХ) при БАН.Денят ще е слънчев, максималните температури ще са между 34 и 39 градуса. Над планините ще бъде слънчево с незначителна купеста облачност. По билата ще духа до умерен северозападен вятър. Максимална температура на височина 1200 метра около 27, на 2000 метра – около 19 градуса. Слънце ще има и по морето, максималните температури на плажа ще са между 30 и 33 градуса, а сред вълните до 2 бала термометрите ще се качат до 28 градуса. ", "date": "2017.08.11", "title": "Работната седмица си отива с оранжев код за жега"}
{"url": "https://offnews.bg/futbol/delio-rosi-sled-kontrolata-sas-slivnishki-geroj-mama-mia-662559.html", "text": "Новият италиански треньор на Левски Делио Роси е останал със сигурност шокиран от нивото на \"сините\" след контролата със Сливнишки герой, загубена с 1:3.Специалистът гледаше на мача на \"Герена\" като на една тренировка, която ще му позволи да прецени качествата, или по-скоро липсата на такива, у играчите, които трябва да тренира.След мача италианецът не е скрил възмущението си от формата на някои футболисти. Делио Роси беше принуден лично да води загрявката.По време на самия мач пък нервно ставаше и показваше всяка грешка, като най-недоволен беше от отбраната.След загубата Делио Роси заведе отбора на едно от помощните игрища, където проведе допълнително занимание.На него той наблегна на физически упражнения и тактика, за да демонстрира нагледно грешките, които футболистите са допускали и не иска да се повтарят в мача с Дунав от първенството.", "date": "2017.08.11", "title": "Делио Роси след контролата със Сливнишки герой: Мама миа!"}
{"url": "https://offnews.bg/temida/prokuraturata-savetva-kat-da-pishe-poveche-i-kachestveni-aktove-662580.html", "text": "Ниско качество на административните актове, с които на шофьорите се налагат наказания, отчете прокуратурата при проверка на работата на Пътна полиция.Пред 2016 г. прокуратурите в страната са направили проверки по Закона за движение по пътищата и това как органите на МВР изпълняват правомощията си и реализират административно-наказателна отговорност за нарушителите.В сравнение с 2014 г. и 2013 г. са констатирани негативни резултати и пропуски в административно-наказателната дейност на контролните органи, сред които намаляване броя на съставените актове за установяване на административни нарушения (АУАН) и електронни фишове, както и значителен дял на отменените наказателни постановления, съобщават от прокуратурата.Поради това е бил сезиран директорът на Главна дирекция „Национална полиция“ (ГДНП), за да предприе мерки за подобряване качеството на работата и активизиране на дейността на полицейските органи по контролиране спазването на правилата за движение по пътищата.След  на магистрала \"Тракия\" на 5 юли по указание на Върховната административна прокуратура (ВАП) от Националната полиция извършили идентична проверка за дейността на катаджиите през първото полугодие на 2017 г.Според данните броят на съставените наказателни актове и електронни фишове е нараснал значително в сравнение с предходно проверения период, отбелязват от прокуратурата.Същевременно се констатира, че качеството на административно-наказателната дейност остава на недобро ниво и голяма част от актовете падат в съда. По тази причина прокуратурата отново е сезирала началника на Национална полиция за необходимостта от подобряване качеството на работата при осъществяване на административно-наказателната дейност и стриктно спазване на законовите изисквания при реализиране на административно-наказателната отговорност.", "date": "2017.08.11", "title": "Прокуратурата съветва КАТ да пише повече и качествени актове"}
{"url": "https://offnews.bg/nashite-avtori/vsichki-sme-za-dujsburg-662498.html", "text": "Да, днес прочетох нещо, което породи в мене невесела поредица от мисли. Всъщност – кое ли, прочетено в медиите, ни кара да мислим за весели и приятни неща? Може би прогнозата за времето? Не, българинът има такава нагласа, че когато е много студено и се затопли, той казва: не е нормално по това време да е топло! Ужас! - въпреки, че се е оплаквал кански от студа; а когато от горещо стане прохладно, той казва: „това гадно време пак се развали!”.Но да не укорявам медиите. Все пак и аз, когато видя плашещо или направо ужасяващо заглавие, се зачитам именно в материала под него, а не в някой друг. Човек е вечно и сладостно привлечен от ужасите, особено когато не се случват на него. Дайте ни публични екзекуции и риалититата ще станат дълбоко непопулярни. Да, такива ми ти работи.Та така – прочетох, че министър от правителството на Северен Рейн-Вестфалия, някой си Щамп, най-вероятно щампован в грамаден рурски завод за светли метали, заявил, че е редно парите, които се дават на Румъния и на България за интегриране на ромските общности, да се пренасочат към Дортмунд и Дуйсбург. Защото там живеят хиляди българи и румънци, които всъщност били предимно цигани.И докато в Румъния и България не се правело нищо за интегрирането на парите... ох, простете, на ромите в общността, то в Рейн-Вестфалия се правело.Това изявление в първия момент ми се стори нахално. Замислих се: та не беше ли Рейн-Вестфалия най-силно развитата индустриална зона в света (като не броим китайските, защото те така или иначе са създадени от извънземни)? Следователно би трябвало тази област да е и една от най-богатите в света... Пък да вземеш от бедни и да дадеш на богатите е някак... нахално! О, горките ние бедни българчета, които имаме едва два пъти повече автомобили на глава от населението отколкото холандците! Освен това – поразрових се и открих, че в Дуйсбург българите са малко повече от 4 хиляди, а румънците – малко над 5 хиляди. Колко от тях са роми, не пишеше. Казах си – все пак в България живеят 750 хиляди роми. Няма ли да им дойде малко множко на дуйсбургчани да лапнат парите, определени за 750 хиляди, за да интегрират 4 хиляди?Но после се замислих за други неща. Щамп беше казал в изявлението си, че България и Румъния не използват парите за реална интеграция на ромското население. Веднага в мозъка ми, свикнал да открива във всичко, направено в България, някакво мошеничество, щракна представа. За чиновници и разни тям подобни интегратори, които си купуват последни модели BMW с парите за интеграция. Сигурен съм, че тази представа не е далечна за много от българите.Не знам – казах си – колко добре ги интегрират ромите в Дуйсбург, но добре виждам колко ги интегрират в България. Малко, клонящо към никак.Не че не се правят показни усилия. Това са усилия да се демонстрира нещо, което всъщност не съществува. Ромите в България са склонни към три неща: 1. фалшиви и неискрено позитивни изявления от сорта на „ние сме българи, ние искаме да живеем в разбирателство, смятаме България за наша родина”; 2. дълбоко отчуждение и негодувание срещу българите и особено срещу „българските” – тоест - чуждите държавни институции; и 3. изнудваческата легенда за „дискриминация” – много удобна в случаите, когато те подгонят, защото не си плащаш тока.Циганските деца – както е казал в изявлението си Щамп - наистина не ходят на училище. И никой не е в състояние да ги принуди да го правят. А ако все пак ходят, то там не научават нищо. Повечето излизат функционално неграмотни, тоест – способни да преживяват единствено от най-нискоквалифициран труд. Или чрез кражби и проституция. И това е известно на всички.Казах – никой не може да ги принуди да ходят на училище. Имах предвид – образователната администрация не е способна да принуди родителите да убедят децата си да ходят на училище. Така звучи по-политически коректно. Но как тази администрация е способна да принуди българските родители, а ромските – не? Българските родители трябва да плащат всевъзможни прищевки на образователната система – учебни помагала, зелени училища, всякакви измишльотини... и българските родители – както винаги - са сравнително послушни и изпълнителни.Веднъж социалният антрополог, моят приятел Харалан Александров каза нещо доста забавно, макар че го каза на официален форум, на който присъстваше и Бойко Борисов. Той каза, че при едно от пътешествията си из район с много роми чул много интересно обяснение за това защо ромските деца (от това населено място) отсъстват често от училище. Родителите-роми му обяснили: \"Ами децата стоят до късно, гледат телевизия. На сутринта им се спи. И на нас ни е жал да ги будиме!\"Милият Харалан, склонен да оправдава всекиго, обобщи, че най-вероятно тия семейства имат само една стая и децата няма как – стоят до късно, докато родителите им гледат телевизия. А после не ходят на училище и не се интегрират в обществото.Замислих се: Каква е тая власт със своята полиция, жандармерия, администрация с безброй подразделения и раздут като насмукал се кърлеж бюджет, която не може да упражни контрол над едни обикновени, необразовани, простички хора – които безхитростно обясняват, че на децата им се спи?Как тая власт може да задържи – това е съвсем произволен пример, но ми дойде силно и спонтанно – как може да задържи едно правителство като това на Орешарски – мразено и непоносимо за цял народ една година – мобилизирайки всичките си властови ресурси, а не може да накара едни циганчета да ходят на училище?!Някой, който ме мрази, ще каже: Е, ти искаш децата с жандармерия ли да ги водим на училище?Не, не естествено. Но властта си е една. Апаратът за упражняване на контрол и „убеждаване”, за принуждаване на хората е един и същ. Администрацията с всичките и подразделения може да спъва цялата българска свободна инициатива и да печели милиони от корупционни практики, а не може да накара едни циганета да ходят на училище?! Смешно, нереалистично някак... Защото сутрин им се спяло...Не мога да правя изводи. Бих могъл да кажа: Най-вероятно на някого, на някаква група от хора, е изгодно да не се интегрират ромите. Възможно е...Но това са изводи, които се доближават до параноята.Знам едно: Българите са разделени на две. Едни, които не смеят да си признаят, дори пред себе си, че изпитват недобро чувство към ромите (защото ще влязат в категорията на злите расисти). И други, които отявлено изпитват лошо чувство към ромите.А това е така, замислих се, защото представата за ром или по-правилно – за циганин - е такава: мургав, съмнителен, лъжлив, необразован, склонен към престъпления човек.Апропо: мнението на циганите за българите и „тяхната държава” не е по-добро.Изграждането на тия нагласи и мнения започва в най-ранна възраст. Заради абсолютно неуспешната, нарочно или заради ужасна немарливост провалена интеграция. За която европейските фондове ни дават над пет милиарда евро. Не на нас, впрочем, а на България.Ето защо по едно време се замислих: Дали министър Щамп не е прав?", "date": "2017.08.11", "title": "Всички сме за Дуйсбург"}
{"url": "https://offnews.bg/medii/televizia-bit-pod-obstrel-zaradi-interviu-s-advokata-po-magnitski-662567.html", "text": "Телевизия BiT стана обект на мощен медиен обстрел след  на бившия шеф на КТБ Цветан Василев, който опитва да осигури защита на банкера в САЩ по закона \"Магнитски\".От журналистическа гледна точка интервюто бе безспорен удар на телевизията. Да се потърси страна по горещ казус, какъвто е , е съвсем закономерен професионален ход. Имайки свой журналист в САЩ, телевизията логично търси адвокат Джоузеф Огъстин за интервю и го излъчва.Следва обаче грозен медиен удар - от лепване на етикета \"баба\" на Ралица Василева до пускане на слухове за фалит на медията, сливане с друга медия, овладяването й от Цветан Василев и пр. Заради атаките телевизия BiT направи извънредно обзорно предаване, което озаглави \"Да се смеем или да плачем\". В него участваха Люба Кулезич, Сашо Диков, Ралица Василева и експертни коментатори. Потърсено бе и мнението на медии, участвали в атаката срещу BiT.\"Никога не съм си представяла такова нещо. Просто си свърших работата\", коментира Ралица Василева, която има зад гърба си 23 години стаж в Си Ен Ен. Тя разказа, че се събудила в 4 сутринта и проверила служебния си имейл, на който от редакцията на телевизията в София я запознавали с темата и я молели да се свърже с Джоузеф Огъстин. Веднага се обърнала към компанията, която той представлява, и уговорила интервю.Предаването на BiT завърши с интервю със собственика на информационна агенция \"ПИК\" Недялко Недялков\", чиято медия се включи в кампанията срещу BiT. \"Не мога да обсъждам редакционната политика на вашата медия. Тя има право да води каквато иска редакционна политика. (...) Позволил съм си в един коментар на агенция \"ПИК\" да спомена, че от съсловието съм чувал коментари, че тази телевизия е купена от Цветан Василев. Казвам, че съм се съмнявал досега, но когато гледам общия патос, линията, сюжетиката на тази телевизия, започвам да си мисля, че крушката има опашка. (...) Че участва в безумната идеологическа война, която се води между два лагера - лагера около КОЙ и Делян Пеевски и този около \"Капитал\" и Иво Прокопиев, който видимо обслужва интересите на Цветан Василев\", коментира пред Люба Кулезич Недялков.Медийният залп срещу неудобни медии, личности и теми всъщност отдавна не е новина в българския пейзаж. Новината тук е, че действията на Цветан Василев по закона \"Магнитски\" очевидно силно са притеснили евентуално засегнатите страни. Каквато и да е развръзката по случая, тя ще бъде съпътствана с агресивно медийно отразяване.", "date": "2017.08.11", "title": "Телевизия BiT под обстрел заради интервю с адвоката по Магнитски"}
{"url": "https://offnews.bg/futbol/igrachi-na-totnam-podkrepiha-dani-rouz-za-kritikite-sreshtu-rakovodstv-662577.html", "text": "Скандал е на път да се развихри в Тотнъм в навечерието на новия сезон в английската Висша лига, след като повечето футболисти на \"шпорите\" са подкрепили Дани Роуз, който си позволи публично да критикува ръководството на клуба, пише изданието \"The Times\".Бранителят сподели вчера, че би искал да види две-три качествени нови попълнения в отбора. 27-годишният защитник е недоволен от трансферната политика, тъй като до момента лондончани не са купили нито един нов футболист.В същото време един от ключовите играчи на мениджъра Маурисио Почетино – Кайл Уокър, беше продаден на Манчестър Сити срещу 50 милиона паунда.Тотнъм е единственият топ клуб в Англия, който още няма ново попълнение, а Роуз е готов да премине в Челси или Манчестър Юнайтед.Вероятно една от причините е строежът на на новия стадион на клуба, който е на стойност 800 милиона лири. Новият комплекс се очаква да се завърши средата на 2018 г. и тимът официално ще приема домакинските си мачове на новото съоръжение.\"Шпорите\" започват новия сезон в неделя, когато от 15.30 часа наше време гостуват на Нюкасъл.", "date": "2017.08.11", "title": "Играчи на Тотнъм подкрепиха Дани Роуз за критиките срещу ръководството"}
{"url": "https://offnews.bg/kultura/kato-ptitci-vazduharia-startira-na-8-septemvri-v-sopot-662599.html", "text": "Въздушното пространство над гр. Сопот се отваря през септември за завръщането на фестивал „Въздухария“.Безмоторни летателни апарати ще порят въздуха в дните между 8 и 10 септември над Манастирската поляна, където фестивалът ще очаква всички хвърчащи хора, но и зрителите – любители на въздушните спортове.„Въздухария“ е празник за всички хора, които обичат природата и живота в хармония със света около тях. За всички, които вече смело достигат небесните простори, и за онези, които винаги са носили свободолюбивия дух в себе си, но все още не са успели да полетят.И в това си издание „Въздухария“ ще се постарае да събере на едно място професионалисти и любители на летенето с безмоторни апарати. Както подобава, въздушните преживявания ще бъдат подкрепени и с чудесни забавления на земя, а музиката ще бъде неизменна част от дните на събитието.„Въздухария“ е единственият по рода си фестивал за безмоторно летене на Балканите, който е съчетан с творчески, образователни занимания на открито и чудесната заобикаляща атмосфера на Стара Планина, а наименованието му вече носи емоционални спомени за всички, участвали и присъствали в предишните му издания.В последното издание на летателния фест над 400 души полетяха с парапланер, а посетителите в местността Паинците край Калофер бяха 4000.Скоро очаквайте повече информация относно акцентите и програмата на „Въздухария“ 2017.Актуална информация следете на официалната .", "date": "2017.08.11", "title": "Като птици: \"Въздухария\" стартира на 8 септември в Сопот"}
{"url": "https://offnews.bg/obshtestvo/angelkova-otkri-plazh-za-primer-662602.html", "text": "Вая е плаж за пример, а в Обзор няма достатъчно спасители, установи министърът на туризма Николина Ангелкова, която днес инспектира внезапно двете пясъчни ивици. Не бяха констатирани нарушения при проверката на морски плаж „Вая“, съобщи Ангелкова. Плажът е отдаден под наем по договор от януари 2016 г. В момента той предлага много добри условия за почивка. Няма заграждения, които препятстват достъпа до пясъка и морската вода. Осигурени са достатъчно спасители според изискванията за водноохранителните дейности, както и пунктове за медицинска помощ.„Това е пример за добра практика при стопанисването на морските плажове. Приветстваме усилията на бизнеса да осигури максимален комфорт на посетителите, както и да поддържа чистотата на ивицата. Така могат да бъдат привлечени повече туристи“, коментира министър Ангелкова. Тя извърши внезапна проверка и на плажа \"Обзор-юг\", заедно с експерти и кметът Христо Янев. Проверките установяват, че плажът е почистен с машина и предлага добри условия на посетителите, но няма достатъчно спасители. Министър Ангелкова отбелязва, че по правило на един пост за водноспасителната дейност трябва да има по двама спасители, но на някои от постовете на ивицата \"Обзор-юг\" имало само по един човек.Предишна проверка на плажа е констатирала допълнителен преместваем обект за масажи, който не бил част от схемата, одобрена от Министерството на туризма. Този път обаче обектът вече бил премахнат.На концесионера на плаж \"Обзор-юг\" ще бъдат направени предписания за отстраняване на пропуските.Ангелкова и екипът й провериха и плаж \"Обзор-централен\", там обаче няма нарушения - плажът е почистен, има достатъчно спасители и необходимите медицински пунктове.Планови проверки, внезапни и такива по сигнали ще продължават до края на летния сезон.", "date": "2017.08.11", "title": "Ангелкова откри плаж за пример"}
{"url": "https://offnews.bg/interviu/jordan-ivanov-dsb-groziat-ni-globi-do-320-mln-evro-ot-ek-zaradi-evr-662598.html", "text": "- Г-н Иванов, 2 млрд. лева по европейските фондове по оперативни програми, които страната ни може да усвоява до 2022 г. вече са стигнали до бенефициентите. Вярно ли е това всъщност?- Фактически е вярно и правителството направи прочит, че това говори за едно устойчиво усвояване. Погледнато изолирано с оглед на предишния програмен период, да, можем да кажем, че има някакъв напредък, обаче в никакъв случай устойчив. Погледнато на макроравнище за 50% изминало време за програмния период усвоени и реално изплатени 10% от средствата, не можем да говорим за напредък, камо ли той да бъде устойчив. - Опитва се обаче да се внуши, че има устойчив напредък… - Това е дълбоко невяrно и цифрите го говорят. В момента са изминали три години от новия програмен период, а реално изплатените средства са 10%. В този смисъл ние не можем да говорим за устойчив напредък. Разбира се, има положителни примери, но ако направим един изолиран прочит за това какво беше при преднишния програмен период и какво е сега – вече можем да говорим, че има напредък. Но не и устойчив.- Какво ще се случи до 2022 г. обаче?- До 2022 г. ще усвояваме евросредства. По-важно е обаче какво се крие зад думата усвояване - дали ние ще ги оползотворяваме или ще ги харчим неефективно, без да създаваме продукт на пазара, без да създадем нещо, което ще даде добавена стойност за след 2022 г. Надявам се, че ще успеем да се справим, макар че до момента нямаме положителни индикации, и дали ще успеем да правим инвестиции, които реално ще дадат добавена стойност и които биха могли да изстрелят българската икономика, понеже това е шанс. В противен случай след 2022 г., когато не можем да заключим, че няма да има еврофондове, защото това би било крайно, но във всички случаи, ако не направим сега необходимото, след това ще разчитаме на икономика, която е основана на ниско заплащане, на евтина работна ръка и на ниски данъци, а не на икономика, основана на висок експертен потенциал и добра институционална среда в България. - Направихте много интересна препратка в самото начало – за усвояване. Според вас успяваме ли да ги усвояваме правилно средствата или в крайна сметка получаваме едни пари, които в крайна сметка не е ясно как се инвестират?- Има един мит в обществото, наложен разбира се от управляващите, че е по-добре да вземем едни пари, когато ги има, отколкото да не ги вземаме. Ние казваме, че има редица негативни ефекти при усвояването на еврофондовете, ако това не се случва по качествен начин. И позволете да ви дам един пример, който най-добре илюстрира всичко това. Представите си, че вие кандидатствате да спечелите проект за производство на леки автомобили и спечелвате проекта. Ще дойде проверяващият, ще провери всичко, което може да се сети, ще си тръгне и ви изпрати парите, но той няма да ви попита дали вие може да произведете един лек автомобил с тези машини. Тоест никой не се интересува от продукта, който се извежда на пазара с европарите. Това е огромният проблем, никой не се интересува за това какво ще остане след еврофондовете. Управлява се от понеделник до сряда на парче, без траен ефект. Вие знаете с европари се купува влияние, власт, медии, гласове, избори и трябва да се сложи край на това.- Да, но самите управляващи претендират, че сме много силни по отношение на еврофондовете?- Да разгледаме част от европрограмите – един по-малко лош пример от програмата „Конкурентоспособност“. На фона на другите програми там неща стоят по-добре. Въпреки че в новия период процедурите са силно утежнени, се направи една малка промяна, която подпомогна страшно много бизнеса и затова програмата успя да тръгне малко напред, а именно се позволиха плащания без банкова гаранция, които вече са реализирани разходи към фирми за изпълнение на проекти.Тоест вижда се, че когато се отвори примката от врата на бизнеса – нещата потеглят. Но това е положителният пример. Отрицателният пример е с програмата за образование – там нещата стоят катастрофално. Имаме публично признание на министъра на образованието на заседание на Комисията по образование в парламента и Комисията по контрол на европейските фондове, където министърът казва, че има слаб административен капацитет в МОН и това има своето просто обяснение – липсва политическа воля за усвояване на средства в този сектор – тоест там, където лесно може да се открадне. Там където е инфраструктура, там където продуктът не е наука и където не е необходимо да се инвестира в българските деца в българската образователна система, има политическа воля и се правят някакви тласъци да се усвояват пари дори неефективно. Но там където имаме образование, там където имаме продукт „Наука“ – там нещата са катастрофални, грозят ни глоби до 320 млн.евро от ЕК. Към момента абсолютният минимум е 70 млн. лева. Всичко това в резултат на концентрация на власт. По-скоро имаме силно негативни примери, отколкото положителни. - А има ли други сектори, в които, както вие се изразявате, нещата са катастрофални. Или такива, в които успяваме?- Там където имаме положителен пример е иновативна програма „Иновации и конкурентоспособност“. По оперативна програма „Транспорт и „Регионално развитие“ нещата стоят по-скоро на средно равнище, тъй като там имаме публични заявки на правителството, че се прави инфраструктура, че това е приоритет за него. В което няма лошо, но проблемът е с едни пари какво купуваме, то реално на каква стойност е и колко ни излиза.- А как можем да се научим да се развиваме повече?- Водещо е това да се интересуваме какво извеждаме на пазара. Защото в момента има проекти, които предвиждат родителите на децата със специални потребности да получават пари, за да се грижат за децата си. Това е много важно и е страхотно, че се случва с европари. Но е важно какво се случва след проекта – ние отново няма да имаме икономика, няма да имаме европари, те няма да получават небходимите помощи, за да гледат децата си. Ето това означава да управляваш от понеделник до сряда, без да те интересува това, че след като свършат еврофондовете, българската икономика реално няма да бъде подпомогната. Има много изследвания на Международния валутен фонд, които казват обратното – когато ние усвояваме неадекватно еврофондове, те вредят, те изкривяват пазара, могат да доведат до фалити на фирми. Дргугият световноизвестен ефект е изтласкване на инвестиции в бъдещето.Но големият въпрос е и отговорът на въпроса ви е, че ние трябва да се интересуваме от това какъв продукт извеждаме на пазара с еврофондовете, за да може когато те намалеят или се преобразуват, да имаме добра икономика. - Нека да поговорим за общините – там на какво ниво сме стигнали и кои програми са развити?- Програмите за общините се забавиха в началото на програмния период, но не това е най-важното. Огромният проблем на българските общини е, че ние сме силно централизирана държава. Централната власт е много отдалечена от проблемите на хората в населените места и дори в големите места и българските кметове са принудени да кандидатстват по проекти, които нямат нужда. - Вземат се пари по оперативни програми за обновяване на градинки, а в общината има абсолютен дефицит на средства? Защо е така?- Това е функционално, че никой не се интересува от това с европарите да се реализират проекти, за да се издържат кметове и да са жизнени и да привлекат и инвеститори и хора в населените места, те са изправени пред едни критерии, написани от чиновници, които са партийни послушковци – кметовете искат или не искат кандидатстват за един стадион и го правят, защото няма да могат да реализират нищо и са вкарани в една ситуация, която няма да се промени… Защо не се даде възможност на кметовете да реализират инвестиции, които реално биха били жизнени и биха се самоиздържали. Много кметове са изправени пред проблеми да издържат спортни зали, съоръжения с повече места, отколкото хора живеят в общините, и те не могат да ги поддържат, тъй като имат много сериозен проблем със собствените приходи, а са принудени да го направят от чиновниците в София. Това е функцията на централизацията в крайна сметка. Това е и локален проблем и проблем на еврофондовете. - Можем ли все пак да дадем примери, които са били успешни практики. Да кажем евросредства, които са успели да съживят място. - Разбира се, че можем да дадем пример и най-адекватният е с повишаване на качеството на живот. Това, което говорите вие за градинките – то е крайно недостатъчно за подобряване на живота на българите, но във всички случаи подобрява качеството на живот и това се случва на много места – пречиствателни станции, пътна инфраструктура. Ние не трябва да отричаме еврофондовете, но трябва да кажем, че те могат много сериозно да ни корумпират средата и този процес. Ние от ДСБ влязохме в последната парламентарна кампания с това послание. Този процес е до такава степен извратен – децентрализацията, че ставаме свидетели на местни избори как идват политици от централна власт и казват – гласувайте за нашия кмет, за да може да има пари за вашата община, което означава, че вие ако не гласувате за нашия кмет, ние ще вземем вашите данъци в централната хазна и няма да ви върнем парите, ще ви дадем друга община. Най-голямото доказателство за това, което говоря – то се материализира във времето – през 2016 г., когато имаме 110 постановления на МС, с които даваме 180 млн.лв. на български общини, огромна част, от които са на ДПС.Тоест, когато говорим за това, че ДПС е скрито в управлението, това е най-голямото доказателство, че централната власт държи на ръчно управление кметовете и общините в България, нищо, че те са избрани от хората.- Следи ли Европа тези процеси. Знае ли къде и за какво даваме парите й?- Със сигурност го прави. Европа даде много сериозни насоки за новия програмен период и в опита ние да ги пренесем и да запазим корупционните практики, направихме едни много тежки изисквания, на този, който корумпира властта и който е готов да бъде корумпиран, разбира се, може да заобиколи тези разпоредби. Но големият въпрос е 2020 г. не ние да кажем „Усвоихме 100% от парите – 18 млрд., а да кажем „Ние усвоихме 16 или 15 млрд.“, но го направихме по качествен начин. Това е същото, като да ви попитам вие какво бихте избрали – да водим 18-минутен разговор и да хвалим тази корумпирана власт, че мирише на теменужки или предпочитате да имаме съществен разговор за 14 минути.", "date": "2017.08.11", "title": "Йордан Иванов, ДСБ: Грозят ни глоби до 320 млн. евро от ЕК заради еврофондовете за образование"}
{"url": "https://offnews.bg/analizi-i-komentari/kakvi-triabva-da-sa-testovete-za-3-godishnite-662578.html", "text": "Идеята на образователното министерство децата на възраст между 3 г. и 3 г. и 6 месеца да бъдат подложени на тест, който трябва да покаже дали могат да учат, роди редица забавни коментари. Музикантът Венци Мицов дори \"разконспирира\" във фейсбук какво ще включва въпросникът:", "date": "2017.08.11", "title": "Какви трябва да са тестовете за 3-годишните"}
{"url": "https://offnews.bg/evropa/v-15-strani-v-es-otkriha-iajtca-zarazeni-s-insektitcid-662593.html", "text": "В 15 страни членки на Европейски съюз откриха яйца, заразени с инсектицида фипронил, от птицеферми в Белгия, Нидерландия, Германия и Франция. Инсектицидът фипронил е забранен за ползване при животни, предназначени за хранителната верига в ЕС, но редовно се ползва срещу бълхи, въшки и кърлежи у домашните животни.Здравните служби обявиха, че откритите следи от фипронил не са на вредни за човешкото здраве нива.  Яйцата с фипронил са доставени основно в Германия, но са изнесени и за други страни. От заразените яйца са открити в Швеция, Франция, Великобритания, Австрия, Ирландия, Италия, Люксембург, Полша, Румъния, Словакия, Словения и Дания. Те са открити още в Швейцария и Хонконг.В Дания от заразените яйца са продадени 20 тона. Основно те са отишли в кафенета и кетърингови фирми и само малка част от тях са продадени на търговци на дребно. Тъй като инсектицидът е забранен за продажба в ЕС, фирмата, разпространила яйцата в Дания, се е свързала с клиентите си за връщане на яйцата, обявиха от датската здравна служба. В Словакия са открити 21 пратки заразени с инсектицида яйца в складове в западната част на страната. От заразените яйца бяха открити и в Румъния. Един тон течен яйчен жълтък, заразен с фипронил, беше открит в западния окръг Тимиш, съобщиха румънските власти.Партидата е задържана в склада, където е била доставена, и не е достигнала до търговската мрежа. Цялото количество от продукта ще бъде унищожено.От началото на август милиони яйца бяха изтеглени от пазара в Белгия, Холандия, Германия, Великобритания, Люксембург, Франция, Швейцария и Швеция.Европейската комисия препоръча на всички страни членки да са бдителни. Няма данни заразени яйца да са внесени в България. Властите в Белгия и Холандия разследват как инсектицидът е влязъл в досег с кокошките носачки.", "date": "2017.08.11", "title": "В 15 страни в ЕС откриха яйца, заразени с инсектицид"}
{"url": "https://offnews.bg/futbol/meksikanskiat-tim-podkrepi-markes-obvinen-v-prane-na-pari-662597.html", "text": "Мексиканският национален отбор и клубният тим Атлас подкрепиха защитника Рафаел Маркес, но също така се разграничиха от ситуацията около повдигнатото обвинение срещу играча за връзка с наркотрафиканти.Атлас определи защитника като \"човек за пример\" и пожела късмет на него и неговото семейство. Освен това, от клуба се надяват \"скоро да бъде намерено решение на проблема и капитанът да се завърне в своя тим\".Маркес не тренира с отбора втори пореден ден. Представители на националия отбор пък обявиха, че вярват, че \"Маркес ще изчисти името си пред властите\".Вчера се появи информация, че бившият футболист на Барселона Рафаел Маркес е служил за \"параван\" при прането на пари на наркотрафиканта Раул Флорес Ернандес.Маркес е част от група от 21 човека, които са били в тесни връзки с престъпника и са му помагали в нелегалните сделки. За престъплението са заподозрени и 42 юридически лица.В обвинението се казва, че защитникът е бил наясно с престъпната дейност на Ернандес и въпреки това е помагал, като негов \"параван\" при прането на пари.Футболистът, който печели Шампионска лига с \"Барселона\" два пъти в своята кариера (2006, 2009 г.), вече получи забрана да посещава САЩ, а всичките му сметки там бяха замразени.38-годишният футболист е част от мексиканския национален отбор от 1997 г. насам, като има 19 гола в 143 мача. На клубно ниво той е играл в Барселона, с който печели 2 титли в Шампионската лига и 4 пъти първенството на Испания, както и в Монако, печелейки купа и титла на Франция.", "date": "2017.08.11", "title": "Мексиканският тим подкрепи Маркес, обвинен в пране на пари"}
{"url": "https://offnews.bg/112/nad-200-dka-goriat-mezhdu-selata-rosoman-i-zlatusha-662634.html", "text": "Огнеборците гасят пожар, възникнал в късния следобед между селата Росоман и Златуша, област София, съобщиха от МВР.Няма опасност за населените места и хората, няма данни за пострадали.По първоначални данни, огънят е низов, основно в сухи треви и храсти – около 200 дка. Засегнал е и около 40 дка горски насаждения.На място са изпратени три пожарни екипа. Помощ са им оказали 30 местни души, както и служители на Държавното горско стопанство.", "date": "2017.08.11", "title": "Над 200 дка горят между селата Росоман и Златуша"}
{"url": "https://offnews.bg/sviat/isliamska-darzhava-se-finansirala-s-prevodi-prez-paypal-i-ebay-662571.html", "text": "Американските следствени органи за разкрили световна финансова мрежа, възглавявана от член на \"Ислямска държава\", с която незаконно са насочвани средства към предполагаем джихадист в САЩ чрез подправени транзакции през eBay и PayPal, съобщи Wall Street Journal, позовавайки се на писмени показания във ФБР. Според изданието средствата са достигали до американския гражданин Мохамед Елшинави, който е арестуван преди повече от година в щата Мериленд. ФБР е следило дълго Елишнави и така забелязало признаците за съществуването на финансовата мрежа. В обвинителния акт е записано, че Мохамед Елишнави се е заклел във вярност на ИДИЛ и е продавал принтери в eBay като прикритие за получаване на пари през PayPal. Мохамед Елишнави съобщил на следователите, че е получавал указания да използва получените пари за \"операционни цели\" в САЩ, в това число за осъществяване на атентати. Той е отрекъл да е поддържал ИДИЛ и сега се намира в ареста, очаквайки началото на делото срещу него, допълва Wall Street Journal, цитирана от РИА Новости. Според писмените показания ФБР смята, че Елишнави е бил част от финансова мрежа, която се е простирала от Великобритания до Бангладеш, при която е използвана подобна схема за финансиране на терористичната организация. Начело на финансовата мрежа е стоял един от ръководителите на \"Ислямска държава\" в Сирия Сифул Суджан, който е убит в края на 2015 г. Финансовата мрежа е работила чрез основана от Суджан британска технологична компания, която е имала и офиси в Бангладеш, като джихадистът е започнал и създаването на филиал в Турция. В разпространените документи се посочва, че във Великобритания и Бангладеш са задържани и още няколко предполагаеми членове на финансовата мрежа. От eBay обявиха, че политиката на компанията е безкомпромисна по отношение на криминални действия на пазара. Оттам допълват, че компанията съдейства на следствените органи. От PayPal пък коментираха, че компанията \"влага значително време и ресурси в работата по предотвратяване на терористична активност в рамките на платформата\". ", "date": "2017.08.11", "title": "Ислямска държава се финансирала с преводи през PayPal и eBay"}
{"url": "https://offnews.bg/sviat/naj-malko-44-dushi-zaginaha-a-123-sa-raneni-pri-chelen-sblasak-na-vla-662633.html", "text": "Най-малко 44 души загинаха, а 123 са ранени при железопътна катастрофа в Египет, предаде БТА.Пътуващ от столицата Кайро за Александрия пътнически влак се врязал с пълна скорост в спрял поради повреда влак от Порт Саид.Властите веднага създадоха специална комисия, която да разследва жп катастрофата. По предварителни данни машинистът на първата композиция карал прекалено бързо и не бил уведомен, че пътят е зает.Локомотивът и пет от вагоните на единия влак дерайлирали.На място са изпратени около 80 линейки. Спасителите се опитват да разчистят отломките с тежка техника.Железопътната система в Египет е в много лошо състояние, поддържана е зле и в резултат авариите и произшествията с жертви и пострадали не са рядкост.Според губернатора на провинция Ал Искандария (Александрия) Мохамед Султан вината е на машиниста на първата железопътна композиция.Той не спрял влака въпреки забраняващия сигнал на семафора.Има обаче и данни, че машинистът на първия влак е получил грешен сигнал от диспечерите да спре.Железопътната система в Египет е в много лошо състояние, поддържана е зле и в резултат авариите и произшествията с жертви и пострадали не са рядкост.Най-тежкият влаков инцидент в страната стана през февруари 2002 г. Тогава 315 души загинаха при пожар в жп композиция, пътуваща от Кайро за централния град Луксор.", "date": "2017.08.11", "title": "Най-малко 44 души загинаха, а 123 са ранени при челен сблъсък на влакове в Египет (обновена)"}
{"url": "https://offnews.bg/112/v-burgas-spipaha-taksita-s-pompichka-662579.html", "text": "Таксиметрови автомобили с монтирани устройства за манипулиране на апаратите за отчитане на превоз са били открити при спецакция на полицията в Бургас.На 10 август в града са направени проверки на таксиметрови автомобили. От 11 проверени коли в две са открити устройства и приспособления тип \"помпичка\", които дават възможност манипулиране на електронните таксиметровите апарати с фискална памет. По този начин клиентите били ощетявани.За установените нарушения на водачите са съставени актове от Автомобилната администрация в Бургас.При проверката на други 4 броя леки таксиметрови автомобила се установи, че водачите им извършват превози на пътници с електронни таксиметрови апарати с фискална памет, които са с нарушена контролна пломба. За установеното нарушение на таксиметровите водачи бяха съставени актове за нарушение.На двама водачи на таксиметрови автомобили са отнети свидетелствата за управление на МПС.", "date": "2017.08.11", "title": "В Бургас спипаха таксита с \"помпичка\""}
{"url": "https://offnews.bg/politika/barekov-atakuva-v-prokuraturata-bivshite-si-kolegi-ot-btv-i-nova-662611.html", "text": "Евродепутатът Николай Бареков атакува в прокуратурата и НАП бившите си колеги Анна Цолова, Антон Хекимян, Анна Тодорова и Виктор Николаев.Новото амплоа на някогашния журналист е \"представляващ Група за граждански отпор срещу корупцията и наглостта в медиите\".Пресцентърът на \"Презареди България\" днес обяви, че Бареков вече е внесъл в прокуратурата и Националната агенция по приходите \"сигнал със съмнения за укриване на приходи и доходи срещу водещата на сутрешния блок на Нова телевизия „Здравей, България\" Анна Цолова\".Евродепутатът обяви, че \"групата граждани, събрани за отпор срещу корупцията и наглостта в медиите, водени от самия него, подготвят и ще подадат до дни такива сигнали и за водещите Антон Хекимян, БТВ, неговия продуцент Анна Тодорова и Виктор Николаев от Нова телевизия.\"\"Докато всяка сутрин от телевизионния екран в качеството си на „журналист\" г-жа Цолова менторства, влиза в ролята на морален съдник и дава напътствия на хората в живота, журналистически разследвания откриха абсолютно несъответствие на декларираните доходи и придобитото от лицето скъпо недвижимо имущество\" - твърди Бареков в сигнала си до главния прокурор Сотир Цацаров и изпълнителния директор на НАП Галя Димитрова.Според евродепутата, \"изложените в документа факти и обстоятелства са достатъчно основание за извършване на проверка на Цолова за доказване произхода на средствата, с които е закупила баровския си дом в елитния столичен квартал „Драгалевци\", чиято общата стойност надхвърля 400 хил. лв - сума, която е напълно непосилна за над 90 на сто от българските семейства, повечето от които живеят с под 1000 лв. на месец.\"", "date": "2017.08.11", "title": "Бареков атакува в прокуратурата бившите си колеги от bTV и Нова"}
{"url": "https://offnews.bg/obshtestvo/dnes-se-proshtavame-s-asen-gargov-662561.html", "text": "Днес се прощаваме с Асен Гаргов, легендарният естраден певец и композитор си отиде след тежко заболяване на 68-годишна възраст на 7 август. Поклонението ще е в църквата \"Света Неделя\" от 12:30 часа, съобщи Нова тв. Асен Гаргов е автор на песни за най-големите имена в родната естрада. Дълги години той споделяше живота и работата си с примата на родната естрада Лили Иванова.Гаргов бе любимец на сините митинги с песента \"Развод ми дай\".", "date": "2017.08.11", "title": "Днес се прощаваме с Асен Гаргов"}
{"url": "https://offnews.bg/futbol/nejmar-veche-mozhe-da-igrae-vav-frantcia-662603.html", "text": "Сагата с трансферния сертификат на бразилската перла на Пари Сен Жермен Неймар свърши.От бившия му клуб Барселона са дали зелена светлина на испанската федерация да изпрати документа във Франция и така Неймар вече може да бъде картотекиран и да вземе участие още в мача с Гинган на 13 август.Той пропусна първия кръг в Лига 1 именно заради проблемите с документа, тъй като от Барселона \"бавеха\" топката, докато получат рекордните 222 милиона евро.В същото време Барселона отчаяно се опитва да купи заместник на Неймар, но без успех. За днес беше насрочено представяне на нов футболист, но такъв няма.Исканите от каталунците Осман Дембеле от Борусия Дортмунд и Филипе Коутиньо по всяка вероятност ще останат далеч от \"Камп Ноу\".", "date": "2017.08.11", "title": "Неймар вече може да играе във Франция"}
