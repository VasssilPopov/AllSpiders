{"url": "https://offnews.bg/ikonomika/the-banker-obiavi-rajfajzenbank-za-banka-na-godinata-v-balgaria-670353.html", "text": "Престижното специализирано списание , издавано от \"Файненшъл таймс\", определи Райфайзенбанк (България) ЕАД за „Банка на годината“ в България за 2017 г. Банката печели тази награда за втора поредна година, а общо е отличавана с нея пет пъти, съобщи Райфайзенбанк.Райфайзенбанк (България) e продължила да намалява процента на необслужваните кредити и от 12.2 през 2015 г. той е спаднал до 8.6 през 2016 година (при средно за пазара от 12.85%), отбелязват авторите в списанието.Те цитират и председателя на управителния съвет на Райфайзенбанк Оливер Рьогл с думите, че банката е увеличила инвестициите си в иновации. През 2016 г. например първа в страната тя предложи публична чат функция чрез Viber.Клиентите на онлайн банкирането на Райфайзенбанк също са повече. Към края на 2016 г. те са надхвърляли 358 000 души. Повече хора използват и мобилното ѝ приложение. Ръстът е с 52% през 2016-а спрямо 2015 г. Това се дължи на нови функционалности, например възможността за онлайн разплащания в реално време в местна валута, пише още The Banker.Освен Райфайзенбанк (България) престижна награда взе и Райфайзен Банк Интернешънъл АГ (РБИ), която стана „Банка на годината“ в Централна и Източна Европа. Това е десетото отличие от списанието, което РБИ печели. Дъщерната банка на Райфайзен в Беларус бе определена за „Банка на годината“ 2017 в страната.Церемонията по награждаването се проведе в Лондон. Наградата на РБИ получи Мартин Грюл, главен финансов директор на РБИ. От страна на Райфайзенбанк, наградата взе Мартин Питлик, член на УС и Изпълнителен директор на Райфайзенбанк (България).\"Освен Австрия, Централна и Източна Европа също е вътрешен пазар за РБИ. Тази награда е признание за бизнес успеха ни, добрата стратегическа ориентация и силната ни пазарна позиция, - коментира главният изпълнителен директор на РБИ Йохан Щробл. - Тези пазари се развиват добре и много клиенти имат планове за растеж. РБИ ги подкрепя чрез финансиране и широко портфолио от първокласни продукти и консултантски услуги. Банката работи по множество проекти за дигитализация, тъй като това е възможност да бъдем още по-ефективни и клиентски ориентирани.\"„Фактът, че за втора поредна година печелим една от най-престижните награди във финансовия свят е голямо признание за усилията ни Райфайзенбанк да бъде една от водещите банки в страната по отношение на клиентското преживяване, иновациите и ефективността”, коментира Оливер Рьогл.", "date": "2017.11.30", "title": "The Banker обяви Райфайзенбанк за банка на годината в България"}
{"url": "https://offnews.bg/futbol/tcska-skasi-distantciata-s-ludogoretc-670360.html", "text": "Отборът на ЦСКА се доближи само на точка от лидера Лудогорец, след като победи с 2:0 новака в Първа лига Септември в двубой от междинния 18-и кръг.Малко по-рано през деня \"орлите\" загубиха с 1:2 при гостуването си на Верея. Двубоят на стадион \"Българска армия\" се изигра пред празни трибуни, тъй като ЦСКА получи наказание заради инцидентите на мача с Локомотив в Пловдив.Резултатът откри Фернандо Каранга от дузпа в 26-ата минута, а Кирил Десподов удвои в 54-ата минута.\"Мачът не беше лесен до втория гол. Отборът на Септември е сериозен, имат и млади момчета. Липсата на фенове се отрази и на двата отбора. Има какво да се желае от нашия отбор.Кирил Десподов има добър потенциал, но постоянството му е проблем\", каза треньорът на ЦСКА Стамен Белчев.\"ЦСКА безспорно бяха по-добрия отбор. Трябва да имаме повече самочувствие. Цяла седмица го говоря на футболистите. В мач като този всеки трябва да покаже ниво. Без публика няма футбол, повече прилича на театър\", каза наставникът на Септември Николай Митов.В другия мач от кръга днес оборите на Витоша (Бистрица) и Локомотив (Пловдив) завършиха 1:1. Ивайло Лазаров откри резултата за столичани с точен изстрел в осмата минута, но след само 60 секунди Димо Бакалов изравни с глава.", "date": "2017.11.30", "title": "ЦСКА скъси дистанцията с Лудогорец"}
{"url": "https://offnews.bg/politika/parlamentat-prie-okonchatelno-biudzhet-2018-670363.html", "text": "Малко преди 23 ч. в четвъртък депутатите приеха държавния бюджет за 2018 г. на второ четене. Днешното заседание на парламента продължи над 13 часа.Окончателното решение на парламента е, че няма да бъдат отпуснати 1 милион лева за ремонт на храм-паметника \"Св. Александър Невски\" и на манастира \"Св. Георги Зограф\" в Атон.Парламентът прегласува и отхвърли текста на чл.6 от държавния бюджет заедно с приетото вчера предложение на Васил Антонов от БСП за храма \"Св. Александър Невски\" и Зографския манастир.След това чл.6 - това е бюджетът на Министерския съвет - беше приет по вносител, без средствата за двата религиозни обекта.Преди гласуването се наложи парламентът да излезе в 30-минутна почивка и председателският съвет да обсъди с представители на бюджетната и правната комисия как да се процедира при възникналия казус, тъй като тези пари не са отразени в рамката на държавния бюджет.Депутатите на ДПС напуснаха пленарната зала заради отхвърления текст - те настояват средствата за храма \"Св. Александър Невски\" и за Зографския манастир да бъдат включени в Бюджет 2018.Тук основният въпрос е един - народните представители дали искаме или не да се заделят в държавния бюджет разходите за двата религиозни обекта, заяви председателят на ДПС Мустафа Карадайъ.Министърът на финансите Владислав Горанов се ангажира да се намерят средства за двата религиозни обекта.За БАН - 83 милиона лева, за Рилския манастир - 597 000 леваПарламентът отпусна допълнителни 398 000 лева за Рилския манастир, така средствата за издръжка на светата обител за 2018 г. стават общо 597 000 лева.Депутатите приеха и трансферите за Българска академия на науките и за държавните висши училища за следващата година. За БАН са отпуснати 83 млн. лева, за Софийски университет \"Св.Климент Охридски\" - 58 млн. лева, за УНСС - близо 22 млн.лева.Техническият университет - София ще получи догодина 41 млн. лева, Медицинският университет в София - 34 млн. лева, а Университетът по архитектура, строителство и геодезия - 13 млн. лева.За НАТФИЗ са предвидени близо 4 млн. лева, за Национална музикална академия \"Проф. Панчо Владигеров\" - 4,2 млн. лева, а за Национална художествена академия - 5 млн. лева.За Великотърновския университет \"Св. св. Кирил и Методий\" са отпуснати 11,8 млн. лева, за Стопанската академия \"Д. А. Ценов\" в Свищов - близо 4,9 млн. лева, а за Националната спортна академия \"Васил Левски\" - 14 млн. лева.", "date": "2017.11.30", "title": "Парламентът прие окончателно Бюджет 2018"}
{"url": "https://offnews.bg/politika/okonchatelno-subsidiata-na-partiite-s-1-glasove-ostava-11-leva-670358.html", "text": "Поправката в закона, която предвиждаше извънпарламентарните партии с 1% подкрепа на последните избори да получават годишна субсидия от 1 лев на глас , е оттеглена.Това стана ясно при гласуването на Бюджет 2018 в пленарна зала - председателят на бюджетната комисия Менда Стоянова съобщи, че вносителите са оттеглили предложението си.Миналата седмица бюджетната комисия в парламента прие поправката по предложение на \"Воля\".Тъй като поправката вече е оттеглена, субсидията за партии с 1% гласове остава 11 лева.След последните избори единствената извънпарламентарна партия, която получава субсидия, е \"Възраждане\".Нейният лидер Костадин Костадинов твърди, че дарява цялата сума за благотворителност.В пленарната зала днес депутатът от БСП Жельо Бойчев коментира отпадналата поправка, като заяви, че левицата смята разговорът за субсидията за нужен:", "date": "2017.11.30", "title": "Окончателно: Субсидията на партиите с 1% гласове остава 11 лева"}
{"url": "https://offnews.bg/kultura/vazvishenie-stana-naj-gledaniat-film-ot-10-g-nasam-670343.html", "text": "В света на киното има една основна мерна единица, която определя съдбата на всеки филм в дългосрочен план. Без значение какво е мнението на филмовата критика, нагласата на медиите или пък дори рекламната му кампания. Дали един филм ще остави следа в историята - това определят зрителите и тяхната активност.Вече трета седмица “Възвишение” води зрители към родните киносалони. От премиерата му на 10 ноември до този момент филмът на режисьора Виктор Божинов е гледан от над 100 000 зрители по официални статистики. Тези резултати определят „Възвишение“ като най-гледаното българско заглавие от 2010 година насам.Изключителните резултати на филма, който продължава да трупа зрители в цялата страна, го поставиха в топ 15 на най-гледаните филми за последните 18 месеца, в компанията на „Междузвездни войни“, „Карибски пирати“ и „Бързи и яростни“. А големите американски продукции, които излязоха на екран през този месец, като „Ориент Експрес“ на Кенет Брана и „Лигата на Справедливостта“ сериозно изостават от родното „Възвишение“.Всички тези постижения и настроението, с което е посрещан филмът, правят желанието на режисьора Виктор Божинов и продуцента Иван Дойков да покажат „Възвишение“ на българите и по света. Вече е стартирала и активната подготовка за турне в Европа, САЩ и Канада, което се очаква да започне в края на януари.", "date": "2017.11.30", "title": "'Възвишение' стана най-гледаният филм от 10 г. насам"}
{"url": "https://offnews.bg/112/vaorazhen-grabezh-v-ofis-na-zastrahovatelna-kompania-v-sofia-670362.html", "text": "Двама маскирани и въоръжени мъже са ограбили офис на застрахователна компания в столичния квартал \"Младост 4\", съобщава пресцентърът на МВР.Грабежът е станал към 20 ч. в четвъртък вечерта.Маскираните мъже са почукали на вратата на приключил вече работа офис на застрахователна компания.След като са били пуснати от служителите, те са взели между 3 000 и 5 000 лева и два мобилни телефона.При грабежа няма пострадали.Полицията издирва извършителите.", "date": "2017.11.30", "title": "Въоръжен грабеж в офис на застрахователна компания в София"}
{"url": "https://offnews.bg/sviat/800-tcivilni-sa-zaginali-pri-udari-na-vodenata-ot-sasht-koalitcia-v-ir-670357.html", "text": "Най-малко 801 цивилни са загинали при въздушни удари на водената от САЩ международна коалиция срещу \"Ислямска държава\" в Сирия и Ирак.Това става ясно от оповестен от Пентагона доклад, съобщи Асошиейтед прес, цитирана от БТА. В доклада се посочва, че през последния месец са разследвани още пет удара, като всички са станали на територията на Сирия. В резултат от ударите са загинали още 15 цивилни. Според наблюдателски организации обаче броят на цивилните жертви при въздушни удари в борбата срещу \"Ислямска държава\" е доста по-голям.Работещата от Лондон организация \"Еъруорс\", която следи броя на загиналите цивилни при операцията срещу ИДИЛ обяви, че над 5000 цивилни са убити при удари на водената от САЩ коалиция в Ирак и Сирия.Контролираната от \"Ислямска държава\" територия, която се простираше от Северна Сирия почти до Багдад, беше сведена до отделни анклави от пустинните райони по иракско-сирийската граница. През август 2014 г. водената от САЩ коалиция започна кампанията на въздушни удари срещу джихадистката групировка.", "date": "2017.11.30", "title": "800 цивилни са загинали при удари на водената от САЩ коалиция в Ирак и Сирия"}
{"url": "https://offnews.bg/medii/koi-sa-pobeditelite-v-konkursa-valia-krushkina-zhurnalistika-za-h-670364.html", "text": "На официална церемония тази вечер в Дома на Европа в София бяха обявени имената на победителите в шестото издание на конкурса „Валя Крушкина – журналистика за хората“.Наградите отличават журналисти с активна гражданска позиция, отстоявана в името на хората и са част от дейността на Фонд „Валя Крушкина“ при Фондация „Работилница за граждански инициативи“.Отличените получиха „стъклената круша“ – символ на конкурса, грамота и парична награда, осигурена от дарители.Тазгодишният носител на Голямата награда „Валя Крушкина – журналистка за хората“ е Тина Ивайлова от Нова телевизия. Тя получи приза за разследване за телефонните измамници. Голямата награда връчи изпълнителният директор на Фондация „Работилница за граждански инициативи“ – Илияна Николова.Огнян Златев – ръководител на представителството на ЕК в България, връчи наградата в категория „Млад журналист“. Тази година стъклената круша отиде при Глория Николова.В категория „Печатна медия“ призът получи Диян Божидаров. Наградата връчи Силвия Великова, член на журито от създаването на конкурса.В категория „Снимащ журналист“ отличието отиде при Росен Илиев. Той получи наградата от Елица Иванова, директор „Маркетинг“ на Еврофутбол.Тони Николов получи призът в категория „Онлайн медия“. Неговата награда връчи Генка Шикерова, носител на Голямата награда през 2015 г. и член на журито през 2017 г.Красимира Величкова, изпълнителен директор на Български дарителски форум и член на Обществения съвет на Фонд „Валя Крушкина“, връчи наградата в категория „Радио“. Тазгодишният победител е Мая Щърбанова.Росен Цветков, носител на Голямата наградата през 2013 г. и член на Обществения съвет на Фонд „Валя Крушкина“, връчи наградата в категория „Телевизия“ на Цвета Младенова.За втора поредна година с грамоти бяха отличени и журналистите, номинирани в челната тройка.В категория „Печатна медия“ грамота получиха Зорница Стоилова и Емил Спахийски.В „Радио“ бяха отличени Ива Антонова и Румен Стоичков.Мария Ванкова и Тина Ивайлова получиха грамота за номинация в челната тройка в категория „Телевизия“.В категория „Онлайн медия“ бяха отличени Калоян Константинов от OFFNews.bg и Мариета Димитрова.В категория „Снимащ журналист“ бяха отличени Росен Илиев и Любен Кацаров.Ивомира Пехливанова и Петър Георгиев получиха грамоти в категория „Млад журналист“.Носителите на наградата в шестото издание на конкурса са избрани след оценка на 13-членно жури. Журито оцени получените 66 номинации със 133 различни материала.", "date": "2017.11.30", "title": "Кои са победителите в конкурса 'Валя Крушкина – журналистика за хората'"}
{"url": "https://offnews.bg/politika/nad-5-miliarda-evro-ot-esif-dogovoreni-do-2020-g-670347.html", "text": "Над 5 милиарда евро или 45% са договорените суми до момента по оперативните програми за периода 2014-2020 г. В сравнение с предходния програмен период имаме над 25% увеличение на подадените проектни предложения, 4,5 млрд. лв. повече договорени суми, близо 3% увеличение на плащанията. Това съобщи вицепремиерът Томислав Дончев по време на Годишната среща с представители на Европейската комисия за преглед на изпълнението на програмите, финансирани от Европейските структурни и инвестиционни фондове (ЕСИФ), която се проведе днес в Министерския съвет. Продължаваме активно да работим за намаляването на административната тежест, касаеща всички участници в системата, популяризирането на електронни документи и процеси, включително и пълното интегриране на Програмата за развитие на селските райони (ПРСР) в ИСУН 2020, отбеляза вицепремиерът Дончев.Виктория Алиата, директор в ГД „Регионална и селищна политика“ на Европейската комисия, подчерта, че през настоящата година за първи път се прави съвместен преглед на постигнатото от България през новия програмен период, разглежда се приносът към целите на Стратегията Европа 2020 и се коментират конкретни препоръки по изпълнението на програмите. Вторият преглед ще е през 2019 г., когато вече ще се говори за постигнати индикатори и оценка на изпълнението.", "date": "2017.11.30", "title": "Над 5 милиарда евро от ЕСИФ договорени до 2020 г."}
{"url": "https://offnews.bg/obshtestvo/iran-otklonil-darzhavnia-ni-samolet-zaradi-sgreshen-kod-na-poleta-670349.html", "text": "Неиздаването на разрешение за преминаване на самолета на българския министър-председател през въздушното пространство на Иран не е вярно, заяви говорителят на иранското външно министерство Бахрам Гасеми, цитиран от Нова телевизия.Той е коментирал темата след въпрос на официалната иранската информационна агенция Ирна.Разрешителното е било издадено след официално искане на посолството на България в Техеран, се казва в коментара, разпространен от посолството на Иран в София.„Това, което се случи, бе погрешно обявяване на полетната информация от страна на пилота на самолета към кулата в Иран, като по този начин самолетът не беше идентифициран”, заяви Бахрам Гасеми.От иранското външно министерство коментират още, че причината за „разминаването в полетните данни и кода на разрешението може да бъде в извършените промени в последния момент от страна на пилота”.Иран разреши, а после отказа прелитане на правителствения ни самолет и се наложи той да прелети по алтернативен маршрут на път за Саудитска Арабия.„Категорично въздушното пространство на Иран винаги е отворено за самолети на приятелски държави като България, която има много добри отношения с Иран”, завършва съобщението.", "date": "2017.11.30", "title": "Иран отклонил държавния ни самолет заради сгрешен код на полета"}
{"url": "https://offnews.bg/politika/bsp-za-biudzheta-na-ban-ne-mozhe-da-ima-ravenstvo-mezhdu-vinetu-i-nau-670346.html", "text": "В бюджета за българската наука липсват едни 15 млн. лв. за чисто физическото оцеляване на БАН. Не можем да сложим знак за равенство между държавата на Борисов и знанието, както не можем да го сложим между \"Винету\" и науката.Това заяви депутатът от БСП Стоян Мирчев от трибуната в Народното събрание.Жельо Бойчев от \"БСП за България\" обвини ГЕРБ и \"Обединени патриоти\", че са скрили дебата за Бюджет 2018 от българските граждани.От левицата разкритикуваха още приетия бюджет за 2018 г. за здравеопазване.", "date": "2017.11.30", "title": "БСП за бюджета на БАН: Не може да има равенство между Винету и науката"}
{"url": "https://offnews.bg/obshtestvo/savetnik-da-smenim-pone-lazhlivata-tabela-na-shmajzera-predi-predseda-670344.html", "text": "Табелата на паметника на съветската армия в центъра на София да бъде сменена, преди страната ни да поеме Председателството на Съвета на Европа догодина. За това настоява общинският съветник от ДСБ Марта Георгиева в писмо до столичния кмет, председателя на СОС и зам.-кметът по култура и образование. Този надпис създава масова заблуда у младите хора, които не са съвременници на репресиите и никога не са изучавали история на комунизма в училище, че „това е паметник на тези, които са ни освободили от турците\". Далеч съм от мисълта, че след толкова години бездействие, този монумент ще може да бъде преместен за месец преди българското председателство на Съвета на Европейския съюз, но времето е достатъчно да изпълним една просветителна и хуманна задача като на мястото на изкривяващия историята ни надпис поставим информативно-указателна табела, показваща каква е истинската роля на Съветската армия за България. По-този начин ще покажем, че образованието (и то в хуманност) е приоритет за управлението на Столична община и Столичен общински съвет. След като като институции допринесем за утвърждаването на истината за българската история, младите хора сами ще поискат този символ на лъжата и насилието да бъде демонтиран и ще улеснят задачата ни по изпълнение на тази благородна патриотична мисия, убедена е Марта Георгиева.  Паметник на Съветската армияПаметникът е създаден от колектив с ръководител скулптора Иван Фунев, и автори-архитекти - арх. Данко Митов, арх. Иван Васильов, арх. Любен Нейков и арх. Борис Капитанов. Автори скулптори са Иван Фунев, проф. Любомир Далчев, Мара Георгиева, Васка Емануилова, Васил Зидаров и Петър Дойчинов. Художник-график е Борис Ангелушев. История на паметника Паметникът на съветската армия е открит на 7 септември 1954 г. в Княжеската градина на мястото на съществуващите ботаническа градина, алпинеум и царската детска градина. Дискусиите за неговото създаване в Столична община и Министерски съвет започват още през 1946 г. Ясно формулираната по време на обсъжданията цел на издигането на паметника е била той да доминира и „да бъде на централно място, за да се минава постоянно покрай него и да упражнява своето политическо-възпитателно значение\".", "date": "2017.11.30", "title": "Съветник: Да сменим поне лъжливата табела на Шмайзера преди Председателството"}
{"url": "https://offnews.bg/zdrave/remontirat-i-oborudvat-speshnite-tcentrove-s-nad-163-mln-leva-670350.html", "text": "Всички спешни центрове ще бъдат модернизирани и оборудвани с над 163 млн. лв. с пари от Оперативна програма „Региони в растеж“. Управляващият орган обяви за съгласуване проект на Насоки за кандидатстване по процедурата. Финансирането е по Приоритетна ос 4 „Регионална здравна инфраструктура”. Общият бюджет е 163,5 млн. лв., а бенефициент – Министерството на здравеопазването. Крайният срок за кандидатстване е 30 март 2018 г. Предвижда се да бъдат закупени съвременни линейки, осигурени с комуникационно оборудване и медицинска апаратура. Ще има възможност и за телемедицина, което ще позволи отдалечени консултации със специалисти, обясниха от регионалното министерство.Ще се строят нови сгради, ще се реконструират, ремонтират или преустроят съществуващи и ще се оборудват центровете за спешна медицинска помощ и техните филиали. Ще се подобри достъпът за лица с увреждания до сградите и околното пространство.Ще се модернизират и помещенията, в които се приемат и обработват спешните повиквания от тел. 112. Целта е да се подобри достъпът до спешна помощ и спешна диагностика, както и лечение и наблюдение на пациенти до 24 часа, като така ще се намали броят на хоспитализациите. Проектът на Насоките за кандидатстване е публикуван в подменю \"Актуални процедури\" в меню Оперативна програма „Региони в растеж 2014-2020\" на интернет страницата на ОПРР 2014-2020 – www.bgregio.eu, както и на сайта на Министерството на регионалното развитие и благоустройството.Предложения и коментари по проекта на могат да се изпращат в срок до 11.12.2017 г. (включително) по официален път или на електронна поща: oprd@mrrb.government.bg. Кандидатстването по процедурата ще се осъществява изцяло по електронен път, чрез Модула за електронни услуги на Информационната система за управление и наблюдение „ИСУН 2020“.", "date": "2017.11.30", "title": "Ремонтират и оборудват спешните центрове с над 163 млн. лева"}
{"url": "https://offnews.bg/sviat/bashta-na-razstrelian-hvarli-granati-v-sada-zaradi-poredno-otlagane-na-670352.html", "text": "Две ръчни гранати хвърли в съда в украинския град Никопол баща, чийто син е жертва на убийство. Мъжът и един от подсъдимите са загинали, има десет ранени, съобщи Униан. Сред пострадалите са двама полицаи, служител на съда, трима подсъдими и гражданин.Делото е за разстрела на двама души в автомобила им през февруари миналата година, единият от тях е син на хвърлилия гранатите днес. При поредното отлагане на делото, той изчакал полицаите да сложат белезници на подсъдимите и предизвикал взрива. Случаят се разследва, изяснява се как почерненият баща е успял да внесе гранатите в залата на съда. ", "date": "2017.11.30", "title": "Баща на разстрелян хвърли гранати в съда заради поредно отлагане на делото"}
{"url": "https://offnews.bg/politika/chakame-25-000-gosti-u-nas-za-predsedatelstvoto-podariavame-shalove-670351.html", "text": "Около 25 000 гости очакваме в България във връзка с председателството на Съвета на ЕС, обяви ресорният министър Лиляна Павлова. По думите ѝ първоначалните очаквания били за 20 000 гости. По-късно те се увеличили на 22 000, но календарът на събитията в България се увеличава всеки ден, а с това и броят на гостите, обясни Павлова. Всеки от гостите ще получи по един подарък, а по време на събитията за цялото председателство гостите ще получават и допълнително папки, тефтери, химикалки и др. Подготвени са общо около 50 000 подаръка, като 18 000 са изпратени в постоянното ни председателство в Брюксел за участниците в събитията там. Основна част от подаръка ще са вратовръзки за мъжете и шалчета за жените, като те са изработени в два варианта - копринени и от вискоза - съответно за ВИП гостите и за всички останали. За ВИП гости ще се смятат премиери, министри, зам.-министри и ръководители на делегации.Подготвени са 16 000 стандартни и 900 луксозни шала, 20 000 стандартни и 1100 луксозни вратовръзки.Визията им е изработена от дизайнерът на \"Шевица\" Гергана Станкова. В дизайна са вплетени мотиви от българска шевица. Гостите ще получат още монети. За ВИП гостите ще има сребърна монета със златно покритие с логото на председателството, а за всички останали - специална емисия на монета от 2 лева също с логото на председателството. В подаръците ще са включени още и вече валидираната пощенска марка, която е издадена в лимитирана серия, за да има колекционерска стойност, пакетчета лавандула, тъй като страната ни вече е най-големият износител на лавандула, розово масло, мобилно зарядно за телефон, пин, тефтери, химикалки. Всички подаръци ще са в опаковки, брандирани с логото на председателството, обясниха от министерството.Подаръците струват малко под 1 млн. лева, какъвто бюджет беше отделен за тях, уточни Лиляна Павлова. ", "date": "2017.11.30", "title": "Чакаме 25 000 гости у нас за председателството, подаряваме шалове, вратовръзки и монети"}
{"url": "https://offnews.bg/obshtestvo/ddb-sofia-i-tribal-worldwide-bulgaria-sas-zlato-ot-effie-ungaria-670356.html", "text": "На 22 ноември в Будапеща се състоя церемонията по връчването на наградите за ефективност на маркетингови комуникации EFFIE Унгария 2017 г. ДДБ София и Тribal Worldwide Bulgaria получиха злато в категория Услуги за първата си кампания за Теленор Унгария – “Unlimited data, limitless you”.За първи път български агенции получават награда за ефективност за рекламна кампания, осъществена извън България. Признанието е добър сигнал за цялата индустрия - индикация, че нивото на работата в България е високо и възможността за износ на криейтив е перспектива за следващо ниво на развитие за агенциите.По същото време, EFFIE България отличи българската кампания My Telenor с бронз. Проектът е на ДДБ София и медийната агенция PHD Bulgaria, а наградата е признание за успешния лонч на най-близката точка на контакт между потребителя и оператора –мобилната апликация My Telenor, която в резултат на кампанията достигна първо място сред безплатните приложения в страната.Успехът на ДДБ София на Effie Awards пристигат заедно с още едно голямо признание – седемте златни отличия на агенцията в IAB Mixx Awards Bulgaria - глобалния форум за най-добрите решения в дигиталния маркетинг. Победителите в конкурса поставят новите тенденции в бранша и се превръщат в еталон за постижение в дигиталния бизнес на световно ниво.", "date": "2017.11.30", "title": "DDB Sofia и Tribal Worldwide Bulgaria със злато от EFFIE Унгария"}
{"url": "https://offnews.bg/interviu/kak-da-pomognem-na-bezdomnite-prez-zimata-670359.html", "text": "По данни на Агенцията за социално подпомагане през първата половина на 2017 г. на територията на цялата страна са регистрирани 1068 бездомни хора. В центровете за временно настаняване и в приютите на територията на цялата страна те могат да останат за не повече от 3 месеца годишно.През последните години в София функционират два кризисни центъра към Столична община, които се намират в ж.к. „Захарна фабрика“. Общият им капацитет е 170 души. В тях бездомните могат да получат подслон през студените зимни дни (отново до 3 месеца годишно), когато са силно застрашени от измръзване.Г-жо Йовчева, кога ще започне настаняването на бездомни хора в кризисните центрове в София тази зима?Вече години наред Столична община финансира със средства от бюджета два кризисни центъра. Те отварят на 1 декември всяка година. Много често обаче се случва центровете да отварят и по-рано, ако стане много студено преди 1 декември.Достатъчен ли е общият капацитет от 170 места и в двата центъра?Да. Към този момент не изпитваме необходимост от повече места.Освен тези два кризисни центрове за зимата, на територията на град София целогодишно работят още три центъра за временно настаняване. В тях бездомните могат да престоят от 1 до 3 месеца в рамките на една календарна година, като много често за семействата с деца срокът се удължава. Политиката на Столична община е да не се оставят бездомни хора на улицата.Тоест имате възможност да реагирате, в случай че се окаже, че този капацитет не е достатъчен?Досега винаги сме имали достатъчно места. Капацитетът един или два пъти е бил запълван изцяло. Нашият анализ към този момент не предполага разкриване на нови кризисни центрове.На разположение са мобилни групи, които със заповед на кмета през целия зимен период обикалят денем и нощем. Първите години бяха много активни, защото тогава хората не ни познаваха още. Бездомните нямаха информация за кризисните центрове. Сега повечето от хората без дом ни познават и дори идват сами в кризисните центрове. Започват да питат за тях още преди да бъдат отворени.Мобилните екипи ще работят и тази зима през нощта, отново ще ходят и ще обикалят улиците. Но все по-малко бездомни намираме, което за нас е добър показател.Настаняването в кризисните центрове е за срок до три месеца. Ако бъдат настанени на 1 декември, те трябва да напуснат до края на февруари. Какви мерки се предприемат, когато зимата продължава по-дълго?Целта на двата кризисни центрове в София е хората, останали без подслон, да бъдат приютени в мразовитите дни. Някои от тях ползват услугите в центровете и много повече от веднъж, като през това време със съдействието на служителите в тях се търсят решения на проблемите им.В трите центъра за временно настаняване, които работят целогодишно и са държавно делегирани дейности, в които престоят е три месеца, както вече споменах, лицето може да остане по изключение и за повече от определения период, но след подадено от него заявление до Обществения съвет. Много индивидуално се разглежда всеки отделен случай. Общественият съвет изисква мнение и становище от екипите на центровете, които работят с бездомните. Той се събира, преценява и излиза със становище дали лицето може да се справи само и как да продължим да го подкрепяме.Там, където имаме деца и болни хора, общественият съвет може да удължи престоя с още един месец. В такива случаи търсим и други варианти за настаняване. Ако човекът е възрастен или с увреждане, може да го настаним в дом за възрастни хора или за лица с увреждания.Има ли хора, които остават в продължение на 5-10 години не само в кризисните центрове, а и във временните центрове?В Центровете за временно настаняване има случаи и на по-дълъг престой от три месеца. Това са семейства с деца с увреждания или многодетни семейства. Политиката ни е насочена максимално да помогнем на хората, но много държим те да бъдат по-активни. Защото, това е другият проблем, да не ги научим да разчитат изцяло на институциите. И това е сериозен проблем.Статистиката сочи, че в първото шестмесечие на 2017 г. са регистрирани 1068 души на улицата в цялата страна. Според вас това ли е реалният брой или има повече?Трудно може да се установи. Хората на улицата са много мобилни. Ако днес видите някой в София, утре може да бъде например в Пазарджик. Те са мобилни и в самия град, движат се навсякъде. Нашите наблюдения обаче определено са за тенденция на намаляване на броя на бездомните хора на улицата. Нашите мобилни екипи през зимата рядко вече идват с човек от улицата, което е показателно. По-малко са и сигналите.Как хората идват в кризисните центрове най-често? Сами ли идват или някой друг подава сигнал за тях?Различно е. Мобилните екипи също вършат своята работа, но предимно се случва по сигнали от граждани. Софиянци са активна част от този проект, защото повечето от информацията получаваме от тях. Най-много обаче са случаите, в които бездомните сами идват при нас. Често и самите те си подават информация един на друг за тези кризисни центрове.Получават ли бездомните хора психологическа помощ в кризисните центрове?Да, осигуряваше се психолог, който ги консултира. Преди две години имахме и назначен постоянно психолог, но се оказа, че не е толкова ефективна неговата намеса вътре в услугата. Затова ползваме психолог от нашите социални услуги, когато има необходимост.Освен легло, какво друго получават бездомните хора в кризисните центрове?Те там намират и възможност за хигиенизиране, нови дрехи, консултации с психолог, с лекар... Благодарение на сътрудничеството ни с общинските болници, всяка вечер има присъствие на лекар в кризисните центрове. Това е много важна подкрепа от страна на общинските болници. Ако лекарят реши, че бездомният има нужда от лечение в здравно заведение, то лечението му в общинските болници е безплатно за него.Осигуряваме мобилната група за работа на терен, а в самите кризисни центрове работят 24 служители. Топла храна се осигурява ежедневно. Естествено, тук разчитаме и на помощ от дарители, които могат да осигурят подкрепа. Помагат им социални работници, помага им се за регистрация в бюрото по труда. Ако наистина човек е мотивиран да излезе от състоянието си на бездомност, този пакет от услуги е добра подкрепа.Знаете ли какъв е процентът на бездомните с душевни проблеми?Не знаем какъв е процентът. Но за съжаление има много такива случаи и тогава работата е най-трудна за нас. Предимно те са тези, които остават на улицата. Често не желаят да дойдат в кризисните центрове, не желаят никаква подкрепа. Има случаи, в които с години работим с един и същи човек. Често проблемът е и алкохолизъм. Много от тези хора, за съжаление, са претърпели жилищни измами.Какви са най-честите причини, които принуждават човек да живее на улицата?Много често се стига до сериозни конфликти в семействата и до невъзможност да съжителстват заедно. Това е много често срещана причина. Най-често бездомните са отхвърлени от всичките си близки.Друга често срещана причина е жилищната измама. Също така, много хора припознават София като град, в който може да се реализират максимално бързо. Голям е процентът на хората от провинцията, изпаднали от пазара на труда в родните си градове, както и сезонни работници.Дали директорите на центровете правят опити да се свържат с близките на настанените?Да. Имаме и случаи, когато имаме върнати в семейството хора. Но това е много сериозен проблем, който касае цялото общество.Какъв е профилът на хората, които настанявате най-често (например по възраст, етнос и семейно положение)?Много от тях са семейни, друга част са разведени. Като етнос са различни. Политиката на Столична община, особено социалната, в никакъв случай не дели хората по вид заболявания, етнос или възраст. Те всички са хора в неравностойно положение. Затова не си водим статистика какъв е етносът на човека.Но мога да кажа, че през последните години, за съжаление, все повече млади хора търсят през зимата подслон в кризисните центрове. В началото бяха предимно хора в предпенсионна и пенсионна възраст, които по-лесно отпадат от пазара на труда.Много бездомни хора от страната, дошли тук, за да търсят работа или близки, не осъзнават, че при липса на постоянен или настоящ адрес на територията на Столицата не могат да получат никаква социална закрила от дирекциите „Социално подпомагане“ в София. За тях остава единствено да ползват кризисния център като социална услуга.Ние се свързваме с дирекциите за социално подпомагане по адрес на лицето. Ако лицето е примерно от Бургас, ние се свързваме с дирекцията в Бургас. И с помощта на БДЖ безвъзмездно ги транспортираме до Бургас.Настаняват ли се деца в кризисните центрове?Има друг вид услуги за подкрепа на семейства с деца. Нямаме право да настаняваме деца в кризисните центрове. Те са в центровете за временно настаняване. А когато се касае само за дете, то попада под друга закрила.Как може гражданите да помогнат на бездомните хора?Те и сега го правят. Подават много сигнали. Те са част от този процес години наред. Освен това много разчитаме на дарителите за дрехи, защото това изисква доста голям финансов ресурс, ако трябва да купуваме всичко. Дори още през летния месец вече имаме обаждания за дарения. Разчитаме много и на спонсори.Как е правилно гражданите да подходят спрямо бездомните - да разговарят с тях или направо да позвънят в центровете?Може и да поговорите, нищо не пречи. Гражданите най-често говорят с тях и после ни звънят на нас. Най-често казват: „В момента съм на този адрес, има един бездомен, какво да правим?“. Ние изпращаме екипа на посочения адрес и го съпровождаме до Кризисния център. По този начин комуникираме. Гражданите спират, говорят с тях и след това търсят съдействие от нас. И са ни много полезни.На кой номер трябва да се обадят гражданите, за да помогнат?Могат да се обадят на денонощните телефони на Столична община 0700 17 310 и 02 9377 303, на спешния телефон 112 или тук, в дирекцията, на 02 80 35909, или на 02 80 35900. Повярвайте ми, гражданите ги знаят. И ние сме наистина благодарни.", "date": "2017.11.30", "title": "Как да помогнем на бездомните през зимата"}
{"url": "https://offnews.bg/kultura/neveroiatno-shou-na-ansambal-chinari-zavladia-niakolko-hiliadi-d-670354.html", "text": "В навечерието на 25-тата годишнина от създаването си ансамбъл “Чинари” представи своя нов авторски спектакъл във вторник вечерта пред пълната зала 1 на НДК.С “Мистичен ритъм” първият частен ансамбъл у нас се изкачи на ново стъпало в своята история, представяйки различен спектакъл на световно ниво – оригинални костюми, изпълнение и декор. Общо 32 професионални танцьори и 12 музиканти с лекота завладяха публиката в препълнената зала.Страховити бабугери, черният и белият кукер, най-красивата мома и още чудати герои пресъздадоха на сцената историята на Старият Чинар. Много и най-различни звънливи и потропващи инструменти намериха точното си място в спектакъла и оживяха в ръцете на таньорите от “Чинари”. Имаше танц с кратунки, танц с маши и още изключително ефектни ударни инструменти, с които артистите едвали не жонглираха на сцената, докато танцуваха. И съвсем естествено и абсолютно заслужено - публиката през цялото време не спря да ги аплодира.Режисьори на спектакъла този път бяха Асен Павлов и Калоян Павлов, който бе и в главната роля на момъка в приказния спектакъл. Той спечели симпатиите на публиката и с атрактивните си ударни сола – както на специалния сет тъпани, така и в дуетните изпълнения. Етнодръмс-степ шоуто на дуета \"Чинари Дръмс\" - Калоян Павлов и Николай Неов бе емиционално посрещнат и представен на световно ниво. Прекрасни и специално написани песни, част от историята, представиха акапелно и момичетата от трио “Булгарина”. На сцената бяха още: група “Етнотикс”, квартет “Българи”, гост музикантите Стойо Стоев, Иван Цонков, както и китариста Петър Миланов със запомнящо се соло. Прекрасната музика, с подчертано съвременно звучене, бе дело на композиторът Костадин Генчев, който също имаше своето ювелирно соло на кавал.На финала публиката вече беше на крака, а от сцената създателят, хореограф и продуцент на ансамбъла, благодари на участниците в мистичния спектакъл и напомни на всички в залата, че 2018 г. ще е годината на “Чинари” – 25-тата година от създаването му.", "date": "2017.11.30", "title": "Невероятно шоу на ансамбъл “Чинари” завладя няколко хиляди души (галерия)"}
{"url": "https://offnews.bg/obshtestvo/na-pat-za-varna-parviat-avtobus-se-schupi-i-vtoriat-i-tretiat-670361.html", "text": "Три автобуса на \"Етап Груп\" не успяха да превозят днес пасажерите от София до Варна. Счупили се първият, вторият и третият автобус. Едва четвърти взел пътниците от Антоново и ги закарал във Варна, Премеждията започват в 9 сутринта на Централна автогара в София, когато автобусът трябва да тръгне за Варна. Автобусът не тръгва, пасажерите са преместени във втори, който пристига в 9.30 ч.Вторият автобус закъсал преди Ботевград. Чакали трети почти 40 мин.Във Велико Търново пък се налага шофьорът да ремонтира третия автобус.Следва още една неочаквана спирка по пътя за Антоново, където пътниците са натоварени на четвърти автобус.В 18:50 ч. четвъртият автобус най-после стига до Варна.От фирмата чак утре ще дадат отговор защо неизправни автобуси са тръгнали на път.", "date": "2017.11.30", "title": "На път за Варна: Първият автобус се счупи. И вторият. И третият..."}
{"url": "https://offnews.bg/kultura/drugoto-litce-na-sharl-aznavur-670342.html", "text": "Днес в зала Арена Армеец легендарният френски артист с арменски корени Шарл Азнавур ще изнесе един от последните концерти в кариерата си. Но освен любимец на народа, Азнавур е и филантроп и човеколюбец. Той влага всичко в подкрепа на арменския народ и основава “Aznavour pour l’Arménie” (Азнавур за Армения) след последиците от земетресението, което опустошава северната част на Армения на 7 декември 1988 година и става причина за гибелта на десетки хиляди жители на страната, а още хиляди остават бездомни. За 30 години неговата хуманитарна дейност развива мащаба си и обхваща още множество благотворителни каузи за страната.През 2017 година Шарл Азнавур и сина му, Николас Азнавур, решават да продължат своите филантропски дейности и правят нова крачка – основавайки „Aznavour Foundation“ (Фондация Азнавур). Нейните цели са свързани предимно с развитие и интегриране на образователни, социални и културни програми.Първият проект на Фондация Азнавур е свързана със създаването на музей “Charles Aznavour Museum”, в който ще се случват важни културни и образователни събития и който ще бъде локализиран в Йереван.Понастоящем, Фондация Азнавур дава на всички уникален шанс да прекарат един незабравим ден в Париж и да се срещнат със самия Шарл Азнавур.Правилата за участие може да откриете тук: „Оповестих създаването, заедно със сина ми Николас, на Фондация Азнавур с огромна радост. Фондация Азнавур продължава моите благотворителни инициативи, които започнаха след ужасното земетресение през 1988 година. Мисията й ще бъде да продължи да подкрепя уязвимите и неравнопоставени жители на Армения и да създаде музея “Charles Aznavour House” в Йереван. Този музей ще стане домакин на културни и образователни инициативи, с също така и една от главните забележителности в града. Тази инициатива е моето завещание за бъдещето, което, надявам се, ще облагороди условията на живот на диаспортата и ще привлече множество посетители от целия свят“, споделя Шарл Азнавур.Феноменалният спектакъл на Шарл Азнавур на 30 ноември, който ще потопи повече от 5000 родни фенове в атмосферната на автентичен френски театър, е част от настоящото световно турне на звездата, което ще бъде и последно за кариерата му – неговото голямо „Сбогом“ със сцената. От София, звездата отлита директно за Виена, а след това се завръща в родната си Франция, където са планирани повече от 10 концерта. Турнето ще завърши в Москва, след което Шарл Азнавур ще се оттегли в родината си в уединението на прекрасната природа и атмосфера на своето имение.", "date": "2017.11.30", "title": "Другото лице на Шарл Азнавур"}
{"url": "https://offnews.bg/sviat/vulkanat-na-bali-pak-hvarlia-pepel-na-2-km-visochina-video-670326.html", "text": "Вулканът Агунг на индонезийския остров Бали изригна отново и изхвърли пепел на 2 хиляди метра в атмосферата, съобщи Националната агенция за реагиране при бедствия.На международното летище на острова вчера бяха подновени някои от полетите.Кризисният щаб към посолството ни съдейства на българските граждани, чиито полети са отменени и които желаят да напуснат острова, да бъдат пренасочени по алтернативни маршрути, припомня БНТ.До момента общо 50 души са се свързали с кризисния щаб.", "date": "2017.11.30", "title": "Вулканът на Бали пак хвърля пепел на 2 км височина (видео)"}
{"url": "https://offnews.bg/politika/da-balgaria-prezidentat-da-svika-ksns-zaradi-kontrabanda-ot-bulgarta-670324.html", "text": "„Движение Да, България“ внесе в парламента искане за съставяне на анкетна комисия, която да провери информацията за „продуктите, идващи от българската компания „Булгартабак“ и превърнали се в източник на контрабанда“ и посочени в  на турската служба за борба с организираната престъпност и контрабанда.От \"Да, България\" настояват парламентът да образува специална анкетна комисия, с която да направи парламентарно разследване във връзка с цялата история около \"Булгартабак\", започвайки от приватизацията на предприятието.„Да, България“ призова президента Румен Радев да свика заседание на Консултативния съвет по национална сигурност.По-рано тази сутрин активисти на партията поставиха надпис пред офиса на Булгартабак - \"CONTRABANTABAC corruption without frontiers\" (б.ред. - Контрабантабак - корупция без граници).", "date": "2017.11.30", "title": "Да, България: Президентът да свика КСНС заради контрабанда от Булгартабак"}
{"url": "https://offnews.bg/futbol/seksbomba-otceni-mazha-si-na-200-miliona-evro-670328.html", "text": "Аржентинската сексбомба Уанда Нара оцени половинката си Мауро Икарди на 200 милиона евро.Толкова според нея трябва да платят мераклиите да имат нападателя на Интер в състава си. Освен съпруга и майка на детето му, Уанда, е и агент на футболиста и определено се справя добре с тази си роля, защото му прави невероятна реклама дори и само с присъствието си до него.24-годишният футболист прави невероятен сезон в Интер, като не спира да бележи и интерес към него определено не липсва.\"Мауро е ключов играч за всеки отбор. Има много топклубове, които се интересуват от него. Дори са повече, отколкото пишат в пресата. Цената му е не по-малко от 200 милиона евро и тя не трябва да плаши никого.Ако някой я извади, то Мауро ще прецени дали да приеме трансфер. Харесва ми ролята на негов агент, защото така нищо не излиза извън рамките на семейството. Когато той вкарва по 4-5 гола преговорите стават лесни\", споделя Нара пред \"Кориере дело Спорт\".", "date": "2017.11.30", "title": "Сексбомба оцени мъжа си на 200 милиона евро"}
{"url": "https://offnews.bg/sviat/petzvezden-tcentar-prevazpitava-teroristi-v-riad-670332.html", "text": "Вътрешен басейн, слънчеви тераси и обслужващ персонал в ливреи: този център в Рияд, Саудитска Арабия, прилича на петзвездно ваканционна заведение, но всъщност е структура за дерадикализация на джихадисти, разказва в репортаж Франс прес, цитирана от БТА.Като преходна степен между затвора и свободата комплексът е символ на саудитска стратегия за превъзпитание на джихадисти, който залага на идеологическо оздравяване вместо на принуда.Центърът за съвети и ориентация \"Мохамед бин Найеф\", който се ръководи от религиозни лица и психолози, има за цел да възпре излежали присъдата си хора да се върнат към джихада.\"Наблягаме на коригиране на погрешните им схващания\", подчертава един от директорите на центъра Яхия Абу Магайед, развеждайки автора на репортажа с количка за голф из обширния комплекс с палмови дървета.Там са настанени бивши членове на Ал Каида или талибаните в редица ниски сгради с широкоекранни телевизори насред изрядно поддържани морави. Там те се разхождат свободно по бели роби. Имат достъп до добре оборудвана спортна зала, апартаменти за брачни посещения и клиника.\"Правим така, че \"бенефициентите\" да имат усещането, че са нормални хора и все още имат възможност да се върнат в редиците на обществото\", обяснява Абу Магайед и добавя, че центърът избягва да ги нарича затворници или задържани.Саудитска Арабия отдавна е обвинявана, че изнася радикална сунитска доктрина, известна като уахабизъм, но принцът престолонаследник Мохамед бин Салман, новият силен човек в страната, сега се стреми да ограничи влиянието на ултраконсервативните духовници в кралството, което няколко пъти бе засегнато от приписвани на екстремисти нападения.Мохамед бин Салман освен това създаде в Рияд военна коалиция от 40 мюсюлмански страни, като се закле \"да заличи екстремизма от лицето на земята\".Центърът за рехабилитация, през който от 2004 г. са преминали над 3300 екстремисти, включително бивши затворници от Гуантанамо, има \"равнище на успеваемост 86 процента\", похвали се Абу Магайед.Според него това е процентът \"бенефициенти\", които не са се върнали към джихадизма десет години след излизането си. Сред другите някои са проявили само признаци на \"отклонение\", а само минимален брой отново са станали джихадисти.Американски експерт по тероризма, който внимателно е проучил тази програма, смята, че степента на рецидиви всъщност е по-висока и се опира на медийни съобщения за появата на бивши обитатели на центъра по джихадистките бойни полета.Друг експерт, Джон Хорган от Университета на щата Джорджия в САЩ, обяснява, че \"е невъзможно да се установи каква прибавена стойност дава тази програма за намаляването на заплахата от връщане към тероризма\". Все пак, казва той, \"саудитците трябва да бъдат похвалени, че опитаха нещо различно. Те бяха едни от първите, които опитаха словесна терапия с терористи.\"По време на посещението си АФП получава разрешение да интервюира \"бенефициенти\". При опит за контакт двама брадати мъже обаче отказват да разговарят.Някои експерти са против този \"мек метод\" на грижи за джихадисти с кръв по ръцете, но саудитските официални представители подчертават, че заплахата от наказание се запазва.Хората, които отказват да се променят след прекарани най-малко три месеца в центъра, са върнати към нормалната съдебна процедура, уверява Абу Магайед.Обаче \"не можеш да обезвредиш тероризма със сила. Само идеите могат да се борят с идеи\", казва психологът от центъра Али ал Афнан.Центърът се опитва да затрудни завръщането към насилие, като насърчава семейните връзки, браковете и ражданията. Използва се и терапия с изкуство. Сравняването на картини, нарисувани в началото на престоя с направени по-късно, позволява да се измери психологическото развитие на обитателите, отбелязва Абу Магайед.Той показва една от първите картини на един мъж, която според него изразява мрачни \"нагласи от Гуантанамо\" с пръски оранжево, цвета на гащеризоните на задържаните в печално известния американски затвор.На по-късна картина по-уверените движения с четката и по-цветните проблясъци изразяват надежда според Абу Магайед.По време на интервюто с АФП психологът Афнан по едно време прекъсва разговора, за да отговори на телефонно позвъняване. Обажда му се поправил се бивш джихадист, ветеран от Афганистан, който сега е женен и баща на няколко деца, който иска съвет за възобновяване на университетско следване, казва той.\"Този човек е нашият модел за подражание. Чудесен пример за причината хората да заслужават втори шанс\", споделя той.", "date": "2017.11.30", "title": "Петзвезден център превъзпитава терористи в Рияд"}
{"url": "https://offnews.bg/futbol/spriagan-za-ludogoretc-ukrainetc-ne-barza-za-transfer-670325.html", "text": "Украинският нападател Артьом Милевский няма да бърза с положителния си отговор към Лудогорец, откъдето проявяват интерес към услугите му.Шампионите търсят заместник на румънеца Клаудиу Кешерю, чийто договор изтича през лятото на 2018 година. Националът на северната ни съседка не е доволен от статута си на резерва след идването на Димитър Димитров - Херо. Милевский е на 32 години и в момента играе за Динамо (Брест).В завършилото преди броени дни първенство на Беларус той вкара 5 гола в 15 мача. Самият футболист е готов да дойде в България, а една от причините е, че в тима от Разград се подвизава неговият сънародник Игор Пластун.Агентът на футболиста Александър Панков коментира възможностите за идването му у нас пред сайта СпортАрена.\"Не само Лудогорец го иска, но също клубове от Гърция и Турция. Артьом си има действащ договор с Динамо, той е доволен от престоя си в Брест и изглежда сякаш е намерил своя клуб. Няма да се занимаваме с никакви оферти в момента. Сега сме в двуседмична пауза, а след това ще преценим. За смяната на клуба е необходима конкретика, която да удовлетвори и Артьом, и Динамо\", коментира Панков.Конкретиката в случая е сума от 800 000 евро, каквато беше цитирана от украинските медии като необходима за трансфер на играча.", "date": "2017.11.30", "title": "Спряган за Лудогорец украинец не бърза за трансфер"}
{"url": "https://offnews.bg/politika/atanasova-privatizatciata-na-tehnoimpeks-ne-e-proveriavana-ot-prokuro-670331.html", "text": "Никакви проверки не е имало на сключването на договор за продажба на \"Техноимпекс\" на 13 януари 1999 г.Това пише в отговор на главния прокурор Сотир Цацаров до депутата от ГЕРБ Десислава Атанасова, съобщитя в парламента. По думите й това опровергава твърденията на лидера на БСП, че приватизацията надружеството е проверявана от прокуратурата три пъти.  Нинова да подкрепи в пленарна зала отпадането на давността за приватизацията, призова Атанасова. ", "date": "2017.11.30", "title": "Атанасова: Приватизацията на Техноимпекс не е проверявана от прокурор нито веднъж"}
{"url": "https://offnews.bg/obshtestvo/koli-i-pechki-pak-otroviha-vazduha-na-sofia-670336.html", "text": "Опасни нива на замърсяване на въздуха са измерени късно снощи в столицата, според данните от измервателните станции на Изпълнителната агенция по околна среда, публикувани на сайта на Столична община. Фините прахови частици в София са били над 2,5 пъти над нормата. Най-тежък смог е имало в района на \"Хиподрума\" след полунощ и в квартал \"Младост\" в 21- 22 часа на 29 ноември, когато допустимата норма на замърсяване е превишена над 7 пъти. В района на \"Надежда\" замърсявнето с прах е скочило 6 пъти над нормата (300 µg/m3) като пикът е също е бил след полунощ и високите нива тук са се задържали и през нощта. В \"Павлово\" - превишението към 20 ч. снощи е било 5 пъти (250 µg/m3). Според данните на Изпълнителната агенция по околна среда (ИАОС) за денонощието на 29 ноември (0-24 часа) за страната най-сериозните превишения с ФПЧ10 са измерени именно в София - над 2 пъти и половина в \"Надежда\" (2.61µg/m3) и \"Хиподрума\" (2.64µg/m3), \"Павлово\" - 2.35 µg/m3, а в \"Младост\" - два пъти. В \"Дружба\" - 1.17 µg/m3.Според измерванията на екоагенцията в столицата обичайно има два пика на замърсяване с прах – сутрин от 7 до 11 ч. и вечер от 17 до 23-24 часа.Причината е интензивният трафик по това време, както и по-интензивното битово отопление сутрин и вечер.", "date": "2017.11.30", "title": "Коли и печки пак отровиха въздуха на София"}
{"url": "https://offnews.bg/medii/parvata-balgarska-politcejska-komedia-tragva-po-nova-tv-video-670327.html", "text": "Първият български полицейски комедиен сериал тръгва по Нова тв от януари 2018 година. Той се казва \"Полицаите от края на града\" и е за трима полицаи, които създават повече проблеми, отколкото решават случаи.Сред екипа от актьори са Герасим Георгиев - Геро, Стефания Колева, Румен Угрински, Милица Гладнишка.Мария Игнатова, Ненчо Балабанов и Алекс Раева също участват в сериала. Заедно с утвърдените звезди ще изгреят и нови обещаващи таланти.Поредицата е със специалното участие на емблематичния тандем Васил Василев - Зуека и Димитър Рачков.", "date": "2017.11.30", "title": "Първата българска полицейска комедия тръгва по Нова тв (видео)"}
{"url": "https://offnews.bg/sviat/deniat-v-kojto-se-izpravih-litce-v-litce-sas-slobodan-praliak-670329.html", "text": "Журналистът на \"Гардиън\" Ед Вулиами разказа пред изданието за срещите си с Праляк и за това как е свидетелствал срещу него в съда:  Датата беше 9 май 2006 г., вторник. Генерал Слободан Праляк стоеше изправен в съдебната зала на Хагския трибунал и ме изучаваше. Това не беше първият път, в който се изправяхме лице в лице. Предишният случай беше през септември 1993 г., в неговото седалище в самопровъзгласената република Херцег-Босна. Генерал Праляк беше подписал заповед, позволяваща трима репортери, в това число и аз, да влязат в концентрационния лагер Дретели, който беше под негово командване, близо до Чаплиня, където босненски мюсюлмани бяха малтретирани, държани гладни и убивани. С толкова голямото внимание, което беше отдадено на присъдата на Ратко Младич, мнозина забравиха другата война в Босна, в която босненските хървати се опитаха да създадат собствена \"етнически чиста\" територия. В онзи ден през 2006 г. Праляк беше обвинен, че е бил един от лидерите на това начинание, а аз бях призован да кажа пред съда какво зная за неговата роля. Подобно на лидера на босненските сърби Радован Караджич, Праляк избра да се защитава сам, избягвайки адвокатите. Той споделяше лудостта на Караджич, която би била ексцентрична, ако не беше толкова смъртоносна.\"Нямаме много време, започна Праляк, така че се опитайте да отговаряте кратко и точно\". Той излъчваше сила навсякъде, дори и в тази зала. Аз казах на съда как през септември 1993 г. ние работехме по писмо на хърватския президент Франьо Туджман, според което условията в лагерите в Босна не отговаряха на Женевските конвенции. Беше ни отказано многократно да влезем в Дретели. Но в крайна сметка - по причини, най-добре известни на него, Праляк подписа заповедта да ни пуснат вътре. Когато отидохме в бившата база на югославската армия и подадохме заповедта на командира на лагера, майор Сакота, той беше втрещен, но изпълни заповедта на Праляк и ние влязохме.В един от складовете бяха натъпкани стотици ужасени мъже, бяха седнали или клекнали; преди това вратата е била затворена за 72 часа, като ги бяха оставили да се задушат в жега и смрад, пиейки собствената си урина.Продължихме до два хангара, изкопани върху хълм. Вратите бяха отворени, но вътре беше тъмно. Затворниците вътре бяха в ужасно състояние - бяха като скелети, с разфокусирани очи, с кожни проблеми. Те ни казаха, че вратите често се заключвали и една нощ пияни охранители са открили огън през вратите, убивайки и ранявайки мнозина.Видяхме душките по металната врата и следите по стената. Макар и мюсюлмани, много от затворниците са били част от Хърватския съвет за отбрана под командването на Праляк и са се били срещу общия сръбски враг, а сега бяха преследвани от бившите им другари. Свидетелствах за по-широко разпространените и ужасяващи убийства в мюсюлманския анклав на Източен Мостар, обсаден от армията на Праляк, но не под неговото пряко командване, доколкото ми е известно. Тринадесет години по-късно Праляк искаше да говори само за това как етническите групи \"имат суверенни права\" и ме попита: \"Правото на защита и на свобода задължение и право ли е на суверенните хора?\". Не се виждаше пушек да излиза от ушите му, но усещането беше такова.Съдия Антонети се намеси: \"Г-н Праляк, бихте ли задали въпрос, на който свидетелят може да отговори?\" - и ние продължихме в този дух за известно време.Праляк ме попита: \"Вие разследващ или политически журналист сте?\". Казах му, че когато отразяваш война, \"трябва да знаеш, според мен, малко и за политическата ситуация\".Това продължи отново и отново. \"Господин Праляк, съдиите от лявата и дясната ми страна... са на мнение, че задавате въпроси, които не са уместни\", каза Антонети.След въпроси от обвиняемия за друг лагер, Габела, времето изтече и Праляк посочи: \"Въпреки че ще имам още много въпроси, ще спра дотук. Благодаря Ви, че отговорихте на въпросите\".В съдебния протокол пише: \"Свидетелят: Благодаря Ви, генерале\". И това беше.Той направи шоу, но аз не бях сигурен какво постигна, освен това аз да се придържам към историята си срещу военнопрестъпник, който също имаше своя. Шоуто от сряда беше по-решаващо, но не и напълно несъвместимо с характера му. ", "date": "2017.11.30", "title": "Денят, в който се изправих лице в лице със Слободан Праляк"}
{"url": "https://offnews.bg/politika/vmro-skochi-na-borisov-zaradi-tcarskite-imoti-670335.html", "text": "ВМРО се противопоставя на опитите за мълчаливо и лекомислено отстъпване на т.нар. царски имоти на фамилията Сакскобургготски.От партията на Красимир Каракачанов виждат опити за „сделка\" със Сакскобургготски – явно срещу предполагаеми негови международни контакти. Последните са доста съмнителни, но показват желанието на Бойко Борисов да приобщава всички към политиката си, се казва в позиция на ВМРО. Поводът са публикации в медиите, че междуведомствена работната група към Министерството на правосъдието подготвя законопроект, с който да бъде уреден въпросът с реституцията на Сакскобургготски. В текста на ВМРО се казва още: Питаме: заради това ли беше всичко, господин Сакскобургготски? За да си върнете имотите? Не е ли това обидно към собствената Ви фамилна привързаност към България. Към кое в България е привързана Вашата фамилия? Към дворците ли?ВМРО винаги е напомняла, че въпросът „монархия или република\" в България е решен с референдум, който е нелегитимен. Този референдум следва да се повтори – в интерес на коректността. Но общественото мнение в България е отдавна ясно. Както е ясен и заветът на Васил Левски. България е република. И слава Богу!България е република и ако някой иска да се титулува цар, следва да знае, че в днешни дни това остава единствено благородническа титла, която не обвързва държавата. По никакъв начин!Дори да са приети калпави лобистки закони, които позволяват на една фамилия да съди държавата, идва ред държавата да поправи нещата, а не да отстъпва.Въпросните имоти са на институцията цар, т.е. на държавността. Днес такава институция в България няма. Имотите не са лични, те са държавни. И винаги са били. Във всеки смисъл на думата и без оглед на правните еквилибристики. Държавни означава обществени.ВМРО с тревога следи и опитите на Сакскобургготски да наложи отново нарицателното Цар Симеон Втори, заедно с атрибути като Ваше величество. Част от медиите в България използват тези думи.Величество е българският народ, от когото произтича властта. В днешни дни монархията и атрибутите ѝ навсякъде в цивилизования свят са само скъпо струващ маскарад.България дължи уважение на своята историческа царска традиция – тя е част от завещаното ни средновековно достойнство, което ни отличава от всички останали. Но стремежът към имоти е неуважение и принизяване на царската традиция, и на самата България.Затова ВМРО предлага ресорните институции да положат всички усилия, за да запазят собствеността на въпросните имоти в държавни ръце. Ако искат, могат да дадат на фамилията на Симеон Сакскобургготски преференциални условия за дългосрочно ползване. Но именно държавата да остане принципал.Наместо това обаче виждаме опити за „сделка\" със Сакскобургготски – явно срещу предполагаеми негови международни контакти. Последните са доста съмнителни, но показват желанието на Бойко Борисов да приобщава всички към политиката си.Това несъмнено е добро държавническо поведение, но с него не бива да се търгува.Господин Борисов, защитете държавния интерес! Господин Сакскобургготски, покажете великодушието, което настоявате, че имате. И се откажете от претенции! ", "date": "2017.11.30", "title": "ВМРО скочи на Борисов заради царските имоти"}
{"url": "https://offnews.bg/politika/kolko-shte-e-biudzhetat-na-otdelnite-ministerstva-670333.html", "text": "Парите за еко министерство от държавния бюджет ще са 63 млн. и 200 хил. лева. Заложени са общо 50 млн. лева за политики в насоката на опазването на компонентите на околната среда, системата за мониторинг на околната среда и бюджетната програма \"Администрация\".80 млн. лева ще харчи Министерството на икономиката за развитие и конкурентно способност и за външноикономическо сътрудничество. За персонал пък ще дадат над 30 млн. лева.Над 173 млн. лева очаква като приходи за 2018-та Министерството на енергетиката. За политики в областта на устойчивото и конкурентноспособно енергийно развитие ще бъдат дадени 98 млн. лева.Туристическото министерство ще получи 9.3 млн. лева от държавата за следващата година, очаква се приходите да са също толкова. За развитие на туризма през следващата година се планира да бъдат изхарчени 16 млн. лева.Регионалното министерство очаква повече разходи отколкото приходи за 2018-та. В графа \"Приходи, помощи и дарения\" е изчислено, че МРРБ ще има 372 млн. лева. Разходите са близо 420 млн. лева. От централния бюджет строителното министерство ще получи 62 млн. лева. За поддържане на инфраструктурата и нейното изграждане ще бъдат изехарчени 374 млн. лева, планирано е в бюджета.От държавни такси, приходи и доходи от собственост МЗХ ще получи 156 млн. лева. Разходите в земеделието ще са за 210 млн. лева. Толкова ще струват и политиките за развитие, които МЗХ планира да направи през следвщата година. Със 64 млн. лева ще разполага министър Порожанов от централния бюджет.Близо 50 млн. лева приходи ще има транспортното министерство. 139 млн. лева ще получи от централния бюджет, а разходите ще са повече от приходите - 256 млн. лева ще даде за текущи разходи и персонал повереното на ИвайлоМосковски министерство. От централния бюджет спортното министерство ще получи 47 млн. лева. За насърчаване на високите спортни постижения, Кралев ще изхарчи 50 млн. лева.3,3 млн. лева от централния бюджет ще получи министерството на Лиляна Павлова - това за българското председателство на Съвета на Европейския съюз 2018. От тези пари за персонал ще отидат 2,6 млн. лева.", "date": "2017.11.30", "title": "Колко ще е бюджетът на отделните министерства"}
{"url": "https://offnews.bg/politika/savetat-na-pes-s-alternativna-liava-vizia-za-evropa-670330.html", "text": "Делегати и активисти се събират днес в Лисабон за заседание на Съвета на ПЕС, както и за поредица от дебати, семинари и срещи. Домакини на срещата ще бъдат лидерът на ПЕС Сергей Станишев и португалският премиер Антонио Коща. Програмата на Съвета започва днес със среща на стотици активисти от Европа, които ще обсъдят стратегията и подготовката на кампанията за европейските избори през 2019 г. Организацията ПЕС-Жени също ще проведе ежегодната си конференция под мотото „От получаването до притежаването на власт“. Делегати и участници ще дебатират върху състоянието на равенството между половете в Европа и как то може да се превърне в реален политически ангажимент. По същото време, генералните секретари на прогресивните европейски политически партии се срещат, за да обсъдят най-добрите практики в борбата срещу популизма и „фалшивите новини“.В Лисабон се очаква да пристигнат още министър-председатели и лидери на социалистически партии от цяла Европа, като Кристиан Керн /Социалдемократическа партия, Австрия/, лидерът на БСП Корнелия Нинова, гръцкият министър-председател Алексис Ципрас, италианският премиер Паоло Джентилони, лидерът на Испанската социалистическа работническа партия Педро Санчес, министър-председателят на Малта Джоузеф Мускат, председателят на Групата на социалистите и демократите в Европейския парламент Джани Питела, еврокомисарите Франс Тимерманс, Корина Крецу, Пиер Московиси, Витянис Андрюкайтис и много други. Президентът на ПЕС Сергей Станишев заяви: „Нашият основен фокус остава обновяването – на нашите политики, приоритети, сътрудничество и решимост да поведем Европа към по-добро.Нашите ежегодни Съвети винаги се превръщат в значими събития и тази година не е изключение. Изказваме специални благодарности на португалските социалисти и на премиера Антонио Коща за тяхното гостоприемство. Нашето прогресивно политическо семейство има какво да научи от успехите на португалското правителство и затова се събираме тук, в Лисабон.“ На основните пленарни сесии на Съвета на ПЕС ще бъдат утвърдени две резолюции. Първата е посветена на бъдещето на ЕС и представлява алтернативната лява визия за Европа. Във втората резолюция, социалистите ще утвърдят процедурата за избор на т.нар. Общ кандидат за председател на Европейската комисия за предстоящите европейски избори през 2019 г. Натоварената програма включва още и серия от семинари, организирани от ПЕС, евродепутати и Фондацията за европейски и прогресивни изследвания /ФЕПС/. ", "date": "2017.11.30", "title": "Съветът на ПЕС с алтернативна лява визия за Европа"}
{"url": "https://offnews.bg/112/zoopolitcaite-hvanali-228-dushi-ubili-ili-ranili-zhivotno-670341.html", "text": "28 души са загинали в 18 катастрофи от 17 до 23 ноември, съобщи днес вътрешният министър Валентин Радев. През първите 10 месеца на годината са станали 5744 тежки пътнотранспортни произшествия, при които са загинали 543 и са ранени 7231 участници в движението по пътищата. В сравнение с 2016 г. загиналите са с 51 по-малко, а ранените с 714 по-малко. Несъобразена и превишена скорост, неправилни маневри, отнемане на предимство, навлизане в лентата за насрещно движение са част от основните причини за пътните инциденти, подчерта министърът.До 19 ноември са прекратени регистрациите на 13 228 моторни превозни средства. От тях: 8462 за управление на МПС без съответното свидетелство за управление на МПС; 3921 за управление на МПС след употреба на алкохол и 845 за управление на МПС след употреба на наркотични вещества. През 10-те месеца на 2017 г. наложените глоби с фиш, издадените електронни фишове и съставените актове за установяване на административно нарушение спрямо 2016 г. са повече със 108 401.За мигрантитеОт началото на годината до 31 октомври са задържани общо 2678 граждани на трети страни. От тях на вход на държавната граница – 656, на изход без регистрация – 406 и установени в незаконен престой във вътрешността на страната – 1616 лица. Спрямо общия брой на задържаните през същия период на 2016 г. се отчита намаление с 84,5%. През октомври са върнати 121 незаконно пребиваващи граждани на трети страни, а от началото на годината до октомври – общо 1771 незаконно пребиваващи граждани на трети страни. За пожаритеСпоред данните на ГДПБЗН най - уязвимите групи от населението в този период на годината са децата и възрастните хора. Радев припомни, че през последната година служители на пожарната, заедно с представители на местната власт, са предоставили и монтирали безплатно димни датчици в домовете на самотноживеещи и трудноподвижни хора. Този месец е стартирала и виртуална 3D среда, симулираща различни инциденти - предназначена за обучение на деца до 8 клас. Основната цел е повишаване нивото на подготовката на ученици от 8 до 15-години в случай на пожар и наводнение. Играта е разработена по европейски проект, финансиран по програма Еразъм +. От началото на годината екипите на ГД „Пожарна безопасност и защита на населението\" са реагирали на повече от 48 000 сигнала за произшествия, като 33 000 от тях са пожарите. При пожарите огнеборците са оказали помощ и са спасили над 1300 души.За зоополицията По двама служите във всяка областна дирекция на МВР работят по случаи на престъпления срещу животни. Над 80 служители в цялата страната се занимават с тази дейност, уточни министърът. По думите зоополицаите извършват и  ежедневни проверки в Интернет и следят медийни публикации за жестокост към животни.От началото на 2017 г. до края на октомври в страната са образувани общо 274 досъдебни производства по текстове от НК, свързани с престъпления срещу гръбначни животни. От тях: 228 - за смърт и увреждане на животно; 3 - за организиране на боеве и 43 - за недостатъчен контрол над животното и причинена телесна повреда. Повдигнати общо 19 обвинения, спрени са 76 производства и са прекратени общо 43 досъдебни производства.", "date": "2017.11.30", "title": "Зоополицаите хванали 228 души, убили или ранили животно"}
{"url": "https://offnews.bg/zimni/federatciata-po-ski-se-pritceli-v-pone-10-kvoti-za-pionchan-2018-670337.html", "text": "Олимпийските игри в Пьончан през февруари и Световната купа по сноуборд в Банско през януари са основните приоритети пред БФСки през тази година. Това обяви президентът на централата Цеко Минев на пресконференция преди началото на сезона.\"Тази година е олимпийска и това е приоритет за нас, както и Световната купа по сноуборд в Банско.  Целта ни е да вземем максимален брой квоти за игрите\", добави Минев.Големите очаквания на федерацията са свързани с представянето на най-добрите български състезатели по сноуборд - Александра Жекова и Радослав Янков.Генералният секретар на БОК Белчо Горанов връчи на Минев специална награда - \"Приз на МОК\". Отличието му се връчва за социалната програма \"Научи се да караш ски\", в която участват деца в риск.\"Тази година е олимпийска, защото освен зимни игри в Пьончан има и младежки олимпийски игри в Буенос Айрес (Аржентина). Освен квотите на Жекова и Янков, са сигурни и щафетите по биатлон за мъже и жени. Очакваме около 20 български спортисти да участват в Пьончан, а делегацията ще бъде от около 40-42 души\", заяви Горанов.На пресконференцията присъства и главният секретар на Министерството на младежта и спорта Асен Марков. \"Изключително е приятно, когато целите на ММС съвпадат с тези на федерацията. Радостното е, че в последните години българските ски намериха правилната вакса и това води до голям интерес от децата към спорта\", заяви Марков.Вицепрезидентът на БФСки Георги Бобев разкри, че очакванията на федерацията са за около 10 квоти за олимпиадата в Пьончан 2018. \"Очаква ни един вълнуващ сезон. Очакваме около 10 квоти за игрите\", каза Бобев.Освен квотите на Александра Жекова и Радослав Янков, в сноуборда шанс има и Теодора Пенчева. В алпийските ски за участие в Пьончан може би ще се класират Алберт Попов, Камен Златков и Мария Киркова, в ски-бягането - Веселин Цинзов, Йордан Чучуганов, Антонио Григорова и Нанси Окоро, в ски-скока - Владимир Зографски и Никола Чонгаров - ски-крос.\"Надяваме се Зографски да покаже своя потенциал този сезон. Чонгаров участва в нова за него дисциплина и ще участват на шест старта от Световната купа през декември\", добави Бобев.Алберт Попов е имал травма на глезена на левия крак, но вече е в Скандинавия за участие на Европейски купи.Старши треньор на Зографски от тази година е Матиас Жупан от Словения, сребърен медалист от олимпиадата в Калгари 1988. Колко български участници ще има на олимпиадата в Пьончан ще стане ясно след средата на януари догодина.", "date": "2017.11.30", "title": "Федерацията по ски се прицели в поне 10 квоти за Пьончан 2018"}
{"url": "https://offnews.bg/obshtestvo/sofijska-voda-sas-saveti-kak-da-ne-zamrazvat-cheshmi-i-trabi-670338.html", "text": "„Софийска вода” АД напомня на клиентите си, че ВиК инсталациите и водомерните шахти в имотите трябва да се обезопасят срещу замръзване през зимата. Не бива да се допуска температурата да пада под нула градуса при монтирания общ водомер, намиращ се във водомерните шахти, сградите на етажната собственост или в други помещения. При липса на такива условия, трябва да бъде добре топлоизолиран и защитен от влага, съветват от дружеството. С понижаването на температурите рискът от замръзване на тръбите се увеличава, затова при необитаемите имоти водата да бъде спряна и инсталацията източена, а вратите и прозорците на неотопляемите помещения да са уплътнени и плътно затворени. Таванът на сградата да бъде добре изолиран, съветват още от Софийска вода.Външни чешми и тръби не бива да се оставят да капят или да текат, защото това би довело само до аварии и разхищаване на вода. Тази порочна практика неминуемо ще се отрази на сметката ви, категорични са от дружеството. Трябва да се спре водата от спирателния кран, да се източат тръбите и да се махнат всички маркучи. Най-добре е външните чешми да бъдат изолирани, като се използват материали, които не поемат влага и не могат да замръзнат.Водомерните шахти в имотите също трябва да се зазимят чрез поставяне в тях на чували със стърготини, а капакът да е дървен и добре изолиран. За да предпазите водопроводните инсталации от замръзване: източете инсталацията/тръбите/; проверете изправността на спирателните кранове; по възможност водомерът да е в помещение, в което температурите не падат под нула градуса или да е добре изолиран; зазимете водомерните шахти, като ги топлоизолирате добре;спрете водата към всички външни чешми, обобщават от Софийска вода. ", "date": "2017.11.30", "title": "Софийска вода със съвети как да не замръзват чешми и тръби"}
{"url": "https://offnews.bg/sviat/frantcia-otkrila-sledi-ot-radioaktiven-tcezij-v-gabi-ot-rusia-670345.html", "text": "Франция е открила следи от радиоактивен цезий в гъби, внесени от Русия, съобщи днес шефът на френския ядрен регулатор, цитиран от Ройтерс и БТА.Запитан относно последствията от радиоактивния облак, дошъл от Русия през октомври, шефът на агенцията Пиер Франк Шеве каза пред френския Сенат, че равнищата на радиоактивен рутений-106 във въздуха не се опасни за френските граждани, но добави, че контролът върху вносните хранителни продукти е засилен.\"Най-новата информация, която имам, е, че следи от цезий изглежда са били открити в гъби, дошли от Русия\", каза Шеве на слушания в Сената за ядрената безопасност. Засега липсват повече подробности около тази информация.Миналата седмица Русия съобщи, че е измерила замърсяване с радиоактивен изотоп 1000 пъти над нормалното равнище в Уралските планини, след като френският Институт за ядрена безопасност предупреди за радиоактивен облак над Европа.", "date": "2017.11.30", "title": "Франция открила следи от радиоактивен цезий в гъби от Русия"}
{"url": "https://offnews.bg/politika/stolichnite-sotcialisti-v-zashtita-na-uchenite-ot-ban-670340.html", "text": "В БСП-София сме сериозно обезпокоени от финансовата политика на управляващите към БАН - най-големият национален научен център. Обезпокоени сме и от разминаването между декларираните в стратегическите документи намерения за развитие на научни изследвания и БАН и реалностите на Бюджет 2018. Бюджет, който показва, че в България няма място за БАН, наука и иновации. Това се казва в позиция на столичните социалисти. От най-голямата структура на БСП пишат още: Ние, от БСП - София, очаквахме, че министър-председателят Бойко Борисов си е взел поука след грубия опит на министъра на финансите Симеон Дянков да подчини българските учени на чужди цели и амбиции. Очаквахме, че приказките за \"феодални старци\", че опитите за ликвидиране на БАН с рязко орязване на бюджета през 2009-2010 година, са забравена срамна страница от първия мандат на ГЕРБ. Очаквахме, че за 2018 година правителството ще предложи такива финансови стимули за развитие на БАН, ССА и Държавните висши училища (ДВУ), които ще укрепят научния потенциал и научните кадри и ще стимулират научните изследвания. Нещо повече - от януари България поема председателството на Европейския съюз, а всички добре знаем, че средствата, отделяни за наука и образование, са гаранция за изграждане на общество на знанието, приоритет на европейските политики. Какво ще предложим ние?!Историята наказва всички груби политически грешки, които противоречат на националния интерес. Защото опитът да бъде унищожен носителят на знанието у нас, опитът да бъде ликвидирана институция като БАН, не може да бъде оценен като наивност на ГЕРБ. Това е удар срещу бъдещето на България като държава на духа и интелекта. Това е целенасочена политика, която ГЕРБ провежда вече трети мандат. Политика за превръщането на нацията ни в обслужващ персонал, а държавата ни - в територия с охранителни и военни функции.БСП - София ще направи всичко възможно да бъдат защитени българските учени и Българската академия на науките. По време на председателството ние ще използваме всички средства, за да информираме държавите-членки на Европейския съюз за провежданата ликвидационна политика от управляващите по отношение на науката в България.", "date": "2017.11.30", "title": "Столичните социалисти в защита на учените от БАН"}
{"url": "https://offnews.bg/politika/deputatite-se-uspaha-za-glasuvaneto-na-biudzhet-2018-670316.html", "text": "Парламентът не успя да стартира от раз днес след среднощния маратон по приемането на бюджет 2018. Депутатите излязоха в почивка, за да дочакат кворум от 121 народни представители в пленарна зала. В програмата на депутатите за днес е продължение на гласуване на текстовете от Законопроекта за държавния бюджет на Република България за 2018 г. на второ четене. Избранниците от ВОЛЯ пък решиха да влязат в пленарна зала с медицински маски заради думите на депутата от БСП проф. Иво Христов, че 80% от българите са дебили. Лидерът им Веселин Марешки обясни, че има опасност да се заразят от умопомрачителност, цитиран от Фокус.По думите на Марешки групата още не си е доставила противовирусни ваксини, затова ще работи с маски. ", "date": "2017.11.30", "title": "Депутатите се успаха за гласуването на Бюджет 2018"}
{"url": "https://offnews.bg/politika/vmesto-debat-za-biudzheta-tcirkove-i-maski-v-parlamenta-ot-volia-vi-670317.html", "text": "Веселин Марешки и депутатите от ВОЛЯ не са много заинтересовани от бюджета за следващата година. Вместо да са в зала и да участват в дебатите, парламентаристите му днес се разхождаха в Народното събрание с медицински маски и искаха оставки.Първо депутатите на ВОЛЯ влязоха в зала с маски в знак на протест срещу \"покварата\" и \"заразата\" на проф. Иво Христов и Вежди Рашидов. От трибуната на парламента Марешки поиска оставката и на двамата заради изказването на социалиста за \"дебилите\" и бившия културен министър за \"чепа за зеле\".  Вежди Рашидов се качи на трибуната на парламента след Марешки и се извини за това си исказване: \"Изпуснах се. Не съм го мислил. Правя грешки, но намирам достойнството да ги реша\", каза депутатът от ГЕРБ.Отговорът на БСП дойде от Драгомир Стойнев, който поиска ВОЛЯ да бъдат отстранени. \"Вземете мерки, това е недопустимо в парламентарна република и член на ЕС. Хората трябва да имат поне елементарно възпитание. Това не е пазар или аптека\", каза бившият енергиен министър. Циркът на ВОЛЯ от залата се пренесе в кулоарите на парламента, когато дадоха брифинг.На него те изведнъж рязко промениха тона си - Марешки каза, че повече няма да иска оставката на Христов и Рашидов, но все пак ще се пази от покварата и заразата. Лидерът на ВОЛЯ се заяде и със Слави Трифонов, който казал, че целият ни капацитет се изнася в чужбина. Обиден, Марешки риторично попита \"Е, а ние?\". Патриотично, Марешки накрая призова \"да изметем тази пасмина\". Лидерът на ВОЛЯ все пак трябваше да се занимае с темата на бюджета, след журналистически въпрос относно предложението на неговата партия за намаляването на субсидията за извънпарламентарните партии от 11 лева на 1 лева. Формациите в парламента пък щели да си запазят по-голямата сума. Това ще се гласува днес в Народното събрание, а откъде дошла идеята за подобно предложение, Марешки отговори:\"Искаме да създадем равнопоставеност. А и при всяка възможност парите за партиите да се намалят, ние ще го подкрепим\", каза Марешки. Не става ясно за каква равнопоставеност става въпрос, но пък лидерът на ВОЛЯ беше убеден, че при приемането на подобна промяна дори партии като ДСБ ще взимат субсидия - това обаче не е вярно, тъй като ДСБ на последните избори се яви в коалиция и субсидия няма да получава, колкото и Марешки да иска и бори за това. Единствената партия, която ще бъде ощетена от подобна промяна, е \"Възраждане\" на Костадин Костадинов. Марешки има лична вражда с него, която се води в съда. Въпреки това, той отрече предложението да е направено по лични мотиви. \"Тези твърдения ги правят хората с лични мотиви\", допълни лидерът на ВОЛЯ.", "date": "2017.11.30", "title": "Вместо дебат за бюджета - циркове и маски в парламента от ВОЛЯ (видео)"}
{"url": "https://offnews.bg/ikonomika/tokat-v-es-naj-evtin-v-balgaria-naj-skap-v-germania-i-dania-670313.html", "text": "Цената на електроенергията през първата половина на 2017 г. е била най-ниска в България (по-малко от 10 евро за 100 квтч) и най-висока в Дания и Германия (над 30 евро за 100 квтч), отчитат агенция Евростат, цитирана от БТА.Анализът сравнява цените на електроенергията в страните на ЕС между първите шест месеца на 2016 г. и същия период на тази година, като отчита леко намаляване от 0,5 на сто за полугодието на 2017 г.Средният показател на цената на еленергията в ЕС-28 е 20,4 евро за 100 квтч, показва европейската статистика, което е близо два пъти повече от цената на тока у нас в момента.Страната ни поддържа и сравнително най-ниски цени на природния газ сред държавите-членки на ЕС за първото полугодие на годината - около 3,3 евро, като по този показател пред нас е само Румъния - 3,2 евро. Газът у нас е намалял с около 10 на сто в сравнение с първите шест месеца на миналата година, като най-голямо намаление за този период е отчетен в Хърватия - минус 17 процента, Португалия - минус 15 процента и Литва - минус 11 процента. Средната цена на газта в ЕС е 5,8 евро на 100 киловатчаса.Най-високи са цените на природния газ в Швеция (12 евро), Дания, Португалия и Холандия (по около 8 евро) и др.Данъците и таксите в ЕС представляват средно над една трета (37 процента) от цената на електроенергията, начислена на домакинствата през първата половина на 2017 г. и около една четвърт (26 процента) от цената на природния газ, отчита Евростат.За страната ни данъците и таксите за електроенергия и природен газ са около 17 на сто, което обяснява и сравнително ниските им цени за домакинствата, показват данните от анализа.При съседите ни цената на електроенергията за 100 квтч е както следва: Румъния - 12 евро, Сърбия - 6,6 евро, Гърция - 19,4 евро, Македония - 8,2 евро, Турция - 10,5 евро.Цените на природния газ за 100 киловатчаса при съседите ни са както следва: Румъния - 3,2 евро, Гърция - 5,6 евро, Сърбия - 3,2 евро, Македония - 4,8 евро, Турция - 2,6 евро.", "date": "2017.11.30", "title": "Токът в ЕС най-евтин в България, най-скъп - в Германия и Дания"}
{"url": "https://offnews.bg/politika/valeri-simeonov-ne-se-sramuvam-ako-triabva-shte-proveriavame-kazani-670312.html", "text": "В България има около 1500 регистрирани казана и около 5000-6000 незаконни, срещу които не се предприемат никакви мерки, защото не са твърде интересни като места за проверки на Агенция \"Митници\" и НАП.Това каза вицепремиерът Валери Симеонов тази сутрин в ефира на БНТ.Според вицепремиера незаконните казани, както и големите производители, всъщност не произвеждат ракия:Симеонов обяви готовност да извърши проверки на казаните за ракия и даде пример с тези за шума по Черноморието:Вицепремиерът обясни, че ще упражнява личен контрол, тъй като има натрупани определени административни дефекти и някой трябва да се ангажира.", "date": "2017.11.30", "title": "Валери Симеонов: Не се срамувам. Ако трябва, ще проверяваме казани за ракия"}
{"url": "https://offnews.bg/liubov-i-seks/plevneliev-mnogo-prezidenti-veche-poznavat-desi-670310.html", "text": "Получих поздравления от целия свят и много президенти вече познават Деси. Това каза държавният глава в периода 2012-2017 г. Росен Плевнелиев в предаването \"На Кафе\" с Гала.Той седна на светлорозовото диванче в кукленски стил в студиото заедно с новата си половинка - синоптичката Деси Банова. По време на разговора се оказа, че Гала е знаела за връзката между Плевнелиев и Деси много преди тя да гръмне медиийно.Водещата на времето по Нова телевизия и експрезидентът били заедно от малко повече от три месеца.Синоптичката нарече Плевнелиев невероятен мъж, а след това продължи със суперлативите: Тя разказа за първата реакция на дъщеря й Йоанка, като се запознала с Росен.След това Деси нарече Плевнелиев \"най-чистият и най-святият човек, който познавам\". Той пък я определи като своя сродна душа.", "date": "2017.11.30", "title": "Плевнелиев: Много президенти вече познават Деси"}
{"url": "https://offnews.bg/politika/menda-stoianova-se-opita-da-potushi-protesta-na-ban-davame-poveche-670322.html", "text": "Докато тече дебатът за бюджета за 2018-та година, учените от БАН днес излязоха на мълчалив протест пред сградата си, която е точно срещу Народното събрание. Недоволни от това, че за поредна година парите за наука са малко и недостатъчни, учените опънаха черни траурни знамена. Председателката на бюджетната комисия се опита да внуши, че парите не са по-малко, а дори повече.\"Информацията не е съвсем коректна, през цялото време се говори, че държавата недофинансира БАН. За първи път през 2018 г. от държавния бюджет са предвидени 65 млн. лв. за научни проекти, за които учените от БАН и от висшите учебни заведения ще кандидатстват\", каза пред пред журналисти в Народното събрание Менда Стоянова. „В бюджета за 2018 година в частта за БАН са предвидени 5 млн. лв. повече от бюджета за 2017 г. Тези пари са основно за заплати. Наистина това е малък ръст, 5%, но това са възможностите на бюджета“, посочи тя. „За трета поредна година ще имаме и програма за младите учени. По-миналата година се оказа, че програмата не беше точно за младите учени, защото академиците си бяха взели половината от парите за техни възнаграждения\", допълни Стоянова.", "date": "2017.11.30", "title": "Менда Стоянова се опита да потуши протеста на БАН: Даваме повече"}
{"url": "https://offnews.bg/zvezdi/izbraha-mis-plejmejt-2017-670314.html", "text": "24-годишната Нора Недкова бе определена за най-сексапилна жена за 2017 година и грабна първото място на конкурса \"Мис Плеймейт\".Недкова е от Варна и учи маркетинг в НБУ. Победителката се пребори за титлата с още 12 други момичета, като за разлика от повечето носителки на титлата преди нея бюстът й е естествен. Занимава се активно с танци и вече има няколко участия в клипове на родни звезди.„Винаги съм мечтала да бъда на световна сцена, винаги съм мечтала да бъда част от това и то се осъществи. Аз знам, че съм родена за това. Аз знам какво е моето призвание“, разказа победителката.Заедно с титла \"Мис Плеймейт\" Недкова спечели и сумата от 20 000 лева.", "date": "2017.11.30", "title": "Избраха Мис Плеймейт 2017"}
{"url": "https://offnews.bg/sviat/tramp-poluchi-kritiki-za-spodelenite-videa-i-otgovori-mej-da-si-gleda-670319.html", "text": "Британският премиер Тереза Мей критикува американския президент Доналд Тръмп, който вчера сподели три видеа на британска крайнодясна група, които показват нападения и събаряне на статуя на Дева Мария, извършени според групата от мюсюлмани. Мей обяви, че Тръмп е сбъркал, като е споделил в Туитър видеата, публикувани от лидера на групата Джейда Франсен, съобщи говорител на британския премиер, цитиран от Франс прес и БТА. Крайнодясната група \"Великобритания на първо място\" се опитва да раздели обществото, използвайки истории на омразата, които разпространяват лъжи и подклаждат напрежение\", заяви говорителят и добави, че те \"безпокоят законопослушните хора\".\"Мнозинството британци отхвърлят пълните с предразсъдъци изказвания на крайната десница, които са антитеза на ценностите, които тази страна представлява: приличие, толерантност и уважение\", подчерта говорителят.\"Великобритания на първо място\" е основана през 2011 г. от бивши членове на Британската национална партия. Групата превърна мюсюлманите в една от основните си мишени, като организира протести пред джамии, развявайки знамена с кръстове. Тръмп отговори на критиките на Мей, като посочи, че тя трябва да се фокусира върху радикалния ислямски тероризъм във Великобритания. \"Тереза, не се съсредоточавай върху мен, фокусирай се върху разрушителния радикален ислямски тероризъм в Обединеното кралство. Ние сме си добре\", написа Тръмп в Туитър.", "date": "2017.11.30", "title": "Тръмп получи критики за споделените видеа и отговори: Мей да си гледа ислямския тероризъм в Англия"}
{"url": "https://offnews.bg/sviat/sasht-prizovaha-vsichki-strani-da-prekasnat-diplomaticheski-otnoshenia-670303.html", "text": "Съединените щати призоваха всички страни да скъсат дипломатическите и да преустановят търговските си отношения със Северна Корея, заяви вчера американската посланичка в ООН Ники Хейли, цитирана от БТА.С последното си изпитание на междуконтинентална балистична ракета във вторник Северна Корея \"избра агресията\" пред мирния процес, каза тя и допълни, че САЩ призовават Китай да преустанови доставките на петрол за съседката си.\"Никога не сме искали война със Северна Корея и днес не търсим такава. Но ако избухне война, това ще е заради продължаващите агресивни действия\" на Пхенян, каза Хейли на извънредно заседание на Съвета за сигурност, предаде Ройтерс.Хейли предупреди, че \"ако избухне война, не си правете илюзии, севернокорейският режим ще бъде напълно унищожен\".Заместник-генералният секретар по политическите въпроси на ООН Джефри Фелтман заяви на заседанието, че се е срещнал с посланика на Пхенян в световната организация и го е предупредил, че страната му трябва \"да се въздържа от предприемане на по-нататъшни дестабилизиращи стъпки\".\"На срещата подчертах, че няма нищо по-опасно за мира и сигурността в света от това, което се случва в момента на Корейския полуостров\", каза Фелтман.", "date": "2017.11.30", "title": "САЩ призоваха всички страни да прекъснат дипломатически отношения със Северна Корея"}
{"url": "https://offnews.bg/politika/biudzhet-2018-noshten-trud-skandali-i-smiah-v-zalata-670304.html", "text": "Депутатите заседаваха до 3.30 ч. тази нощ,  след като удължаваха 4 пъти заседанието си 4 пъти. След 18 часа в пленарна зала те приеха част законопроекта за държавния бюджет на второ четене, днес гласуването му продължава. Опозицията протестира остро срещу нощното приемане на бюджета. Според БСП така ГЕРБ се опитват да скрият дискусията по макрорамката, тъй като медиите не го предават. Социалистите пуснаха линк с излъчване на живо от пленарната зала. Малко преди 22 ч. се наложи 15-минутна почивка, защото изнервените депутати се объркаха при гласуването на чл. 6 – бюджета на Министерски съвет, заради одобрени допълнителни 1 млн. лв., които обаче не фигурират в рамката на приходите и разходите, тоест в чл. 1. По предложение на Данаил Кирилов от ГЕРБ текстът бе отложен за четвъртък, въпреки че имаше направено предложение за прегласуване.От БСП заявиха, че това е грубо нарушение на правилника и излага на риск от оспорване пред Конституционния съд на целия закон за бюджета. Данаил Кирилов обаче репликира, че правилникът не казвал в кой момент се правипрегласуването и то можело да стане на другия ден. Това доведе до смях в залата и нови спорове. Разходи от 584 470 500 лв. за Министерството на образованието и науката за следващата година прие на второ четене на законопроекта за бюджета парламентът. Текущите разходи са 573 365 500 лв., като за персонал са предвидени 322 996 200 лв., в т.ч. за персонал без делегирани бюджети - 28 774 100 лв, съобщи БТА. За периода 2018-2020 г. е предвидено поетапно увеличаване на възнагражденията на педагогическия персонал в системата на предучилищното и училищното образование с цел постигане на удвояването им през 2021 г.С цел обвързване на финансирането с качеството на образованието, от следващата година ще бъде променена системата на делегираните бюджети като финансирането няма да зависи само от броя на децата и учениците, а и от броя на паралелките, от спецификата на региона, а в по-дългосрочен период - и от качеството на образователния процес.Народното събрание утвърди и разпределението на разходите по области на политики и бюджетни програми както следва: за областта на всеобхватното, достъпно и качествено предучилищно и училищно образование - учене през целия живот, 524 252 100 лв.; за равен достъп до качествено висше образование и развитие на научния потенциал - малко над 55 млн. лв.Планираните приходи са за 13 100 000 лв., като от държавни такси са заложени постъпления от 730 000 лв. Субсидии и други текущи трансфери за 6 260 000 лв. записаха депутатите.Народното събрание определи предоставеният трансфер за БАН да бъде 83 075 800 лв., за държавните ВУЗ - 414 943 300 лв. Парламентът отпусна допълнителни 254 хиляди лева за заплати в сферата на културата за 2018 г. Така предвидените средства за персонал в бюджета на Министерството на култура ще са общо 101 727 300 лева, решиха депутатите с приемането на второ четене на текстове от законопроекта за държавния бюджет за следващата година. Увеличението на средствата отива по направление \"Политика в областта на създаване и популяризиране на съвременно изкуство в страната и в чужбина и достъп до качествено художествено образование\". В срещите си с парламентарните групи преди приемането на бюджета синдикатите поискаха увеличаване на средствата за заплати в сферата на културата. Чавдар Велинов от \"БСП за България\" посочи, че ще има 14 процента увеличение на единните разходни стандарти на читалищата и регионалните библиотеки, а за сценичните изкуства - 10 млн. лева повече от 2017 г. Това означава, че заплатите в сектора ще бъдат увеличени само с 6 процента, изчисли той.В бюджета за догодина за политика в областта на създаване и популяризиране на съвременно изкуство в страната и в чужбина и достъп до качествено художествено образование са отделени 151 366 900 лева, за политика в областта на опазване на движимото и недвижимото културно наследство - 18 949 800 лева, а по бюджетната програма \"Администрация\" - 4 965 700 лева.", "date": "2017.11.30", "title": "Бюджет 2018 - нощен труд, скандали и смях в залата"}
{"url": "https://offnews.bg/politika/aktcia-na-da-balgaria-bulgartabak-osamna-kato-kontrabantabak-670302.html", "text": "Тази сутрин, активисти на Да, България поставиха надпис пред офиса на Булгартабак - \"CONTRABANTABAC corruption without frontiers\" (б.ред. - Контрабантабак - корупция без граници).Акцията е свързана с поредния случай, в който остро се повдигат съмнения за криминални дейности, свързвани с “Булгартабак”, и отказа на българската прокуратура да реагира адекватно, пишат от партията на бившия правосъден министър Христо Иванов.От доклад на Турската служба за борба с организираната престъпност и контрабандата (КОМ) става ясно, че \"продуктите, идващи от българската компания \"Булгартабак\" са се превърнали се в източник на контрабанда в Турция. КОМ съобщава, че българските цигари съставляват основна част от нелегалния пазар в Турция. В тазгодишния доклад за пръв път се посочва директно името на \"Булгартабак\".Докладът е изпратен до Международната организация за полицейско сътрудничество Интерпол.Въпреки сериозността на тези данни и нееднократните ни искания, включително с отворено писмо до Главния прокурор от 14 март т.г., нямаме информация за предприетото от българската прокуратура за разследващи действия по въпроса, който засяга българско търговско дружество и негови филиали извън страната.На въпроси на медиите дали прокуратурата ще се самосезира по доклада г-н Цацаров отговори: \"за да се самосезирам по доклад на тяхната служба за контрабанда, не просто трябва да прочета някъде, че такъв доклад има, а такъв доклад трябва да съществува и да стигне по възможните официални канали\", припомнят от Да, България.От партията публикуваха и линк към доклада: ", "date": "2017.11.30", "title": "Акция на Да, България: Булгартабак осъмна като Контрабантабак"}
{"url": "https://offnews.bg/politika/zaharieva-kam-kolegata-si-v-riad-vseki-4-i-komponent-v-kolata-vi-e-pr-670315.html", "text": "Конкретни действия за засилване на практическото сътрудничество между Република България и Кралство Саудитска Арабия набелязаха външните министри на двете страни Екатерина Захариева и Адел бин Ахмед Ал-Джубейр.Двамата разговаряха в Рияд в рамките на официалното посещение в кралството на българския министър-председател Бойко Борисов. На политическо ниво имаме добри отношения, но със съвсем нереализиран потенциал. Разбрахме се у нас да дойде бизнес делегация, за да видят възможностите за инвестиции. Знаете, че имат план от миналата година да диверсифицират инвестиционните си намерения и да търсят вложения във всички сфери. Запознах министър Ал-Джубейр с възможностите за инвестиции във високите технологии в България, заяви след срещата вицепремиерън Захариева.Ръководителят на българската дипломация запозна своя колега с високата квалификация на човешкия капитал (България има най-много ИТ специалисти на глава от населението в Европа), с развитието на фармацията, електрониката и старт-ап компаниите, към които има голям интерес за финансиране от целия свят.“Всеки четвърти компонент на вашия автомобил е произведен в България”, каза министър Захариева на министър Ал-Джубейр. “Виждам много възможности за инвестиции, особено във високите технологии, роботиката, туризма, земеделието”, заяви саудитският дипломат №1. За целта ще бъдат проучени възможностите, които предоставя Фондът за публични инвестиции на Саудитска Арабия, основан през 1971 г. с цел да инвестира средства от името на правителството на Кралството. Фондът има портфолио от приблизително 200 вложения със собствен капитал, отпускане на заеми или гаранции. През юли 2014 г. Министерският съвет на Саудитска Арабия даде възможност на Фонда да финансира нови дружества извън Кралството, като очакванията са той да стане най-големият суверенен фонд в света с активи от 2 трилиона долара. До момента чрез този инструмент Кралството е финансирало редица водещи компании в Азия и Европа, а през май т. г., по време на визитата на президента на САЩ Доналд Тръмп в Рияд, са обявени инвестиции за 40 милиарда долара отвъд океана.На срещата на външните министри на Република България и Кралство Саудитска Арабия бяха набелязани и мерки за засилване на политическите контакти. Министър Ал-Джубейр прие поканата да посети страната ни, а същевременно обеща и пълно съдействие за намирането на сграда на бъдещото българско посолство в Рияд, което предстои да бъде открито през първата половина на 2018 г.“Ние ще изпратим служители тук, за да проучат възможностите за настаняване на дипломатическата мисия. Първоначално вероятно ще наемем сграда. Обсъждахме варианти и да разменим собственост, тъй като и Кралството наскоро отвори посолство в София и е наело сграда”, заяви министър Захариева.Двамата първи дипломати обсъдиха редица регионални въпроси и проблеми от международния дневен ред, като поставиха акцент върху сигурността и борбата с тероризма. Република България и Кралство Саудитска Арабия са партньори във водената от САЩ Глобалната коалиция за противодействие на ИДИЛ, като страната ни оказва последователна подкрепа за международните усилия за пресичане финансирането на тероризма и предотвратяване преминаването на чужди бойци към райони на конфликт.", "date": "2017.11.30", "title": "Захариева към колегата си в Рияд: Всеки 4-и компонент в колата ви е произведен у нас"}
{"url": "https://offnews.bg/koloezdene/frum-potvardi-ofitcialno-che-shte-kara-na-dzhiroto-670307.html", "text": "Най-голямата звезда в колоезденето в момента Крис Фрум потвърди официално, че ще участва в Обиколката на Италия през 2018 година.През този сезон асът на \"Скай\" спечели Тур дьо Франс и Вуелтата на Испания и записа златен дубъл в две от трите най-престижни прояви в шосейното колоездене.Британецът не е карал в Джиро д'Италия от 2010 година, като ще има исторически шанс да триумфира и в трите състезания от Гранд Тура.\"Това е уникална възможност за мен. Вече спечелих обиколките на Франция и Испания, като ще мога да победя и в Италия.Това е наистина вълнуващо ново предизвикателство. Мотивиран съм изключително много. Следващият сезон може да бъде наистина специален\", каза 32-годишният Крис Фрум.Обиколката на Италия стартира на 4 май 2018 година.", "date": "2017.11.30", "title": "Фрум потвърди официално, че ще кара на Джирото"}
{"url": "https://offnews.bg/obshtestvo/glavniat-arhitekt-na-sofia-sreshtu-nebostargach-v-strelbishte-sadat-g-670309.html", "text": "Главният архитект на София Здравко Здравков трябва да плати 13 000 лева глоба, защото отказва да разреши строителството на 44-етажна сграда в градинката в квартал \"Стрелбище\".Санкцията му наложи Върховният административен съд. „Сумата, която ми е наложена, е доста сериозна спрямо заплатата ми. Въпросът обаче е принципен. През 2009 г. приетият Общ устройствен план защитава терена. С поредица от съдебни решения обаче той е отменен. Според мен там не трябва да се строи”, заяви Здравков по Нова тв.„Ако изпълня съдебното решение и издам акта, няма да се наложи да плащам глобата. Първо ще я обжалвам и ако се наложи, ще я платя”, допълни главният архитект.Той заяви, че ще продължава да се бори за градинката в \"Стрелбище\", защото иска да остане част от зелената система на София. Здравков се надява нови преговори с инвеститорите да доведат за споразумение за друг терен за строителство. ", "date": "2017.11.30", "title": "Главният архитект на София срещу небостъргач в Стрелбище, съдът го глоби 13 000 лв."}
{"url": "https://offnews.bg/politika/bivsh-konsul-v-odrin-prisadata-na-arestuvanite-v-turtcia-balgari-e-pr-670306.html", "text": "Това, което за Турция са терористи и трафиканти на хора, за останалия свят може да са просто противници на режима на Реджеп Ердоган, които са помагали на други преследвани граждани да напуснат страната.Така бившият ни консул в Одрин Георги Димов коментира в интервю за bTV случая с тримата арестувани българи, за които Анкара твърди, че са свързани с организацията на духовника Фетхуллах Гюлен.Сънародниците ни бяха задържани на 17 ноември по подозрение, че са взели пари, за да помогнат на бегълци от режима на Ердоган да преминат границата. Междувременно се разбра, че общо 11 наши сънародници са в затворите в Одрин с обвинения за трафик на мигранти и съзнателно подпомагане на престъпна организация, припомня bTV.Под „нелегален трафик” у нас разбираме икономически имигранти. Там се влага друг смисъл – потенциални политически емигранти, които бягат от режима, обясни Георги Димов. Второто – „подпомагане на престъпна организация”, но не се уточнява, че става дума за гюленисти, които за Турция са терористи, а в целия останал свят не са”, разтълкува Димов официалното съобщение на Външно министерство.Според него нашите служби са реагирали „малко като след дъжд качулка и некомпетентно”. Заради извънредното положение Турция не спазва консулската спогодба, според която трябва да уведоми България 48 часа след ареста. Това е станало чак на петия ден, като е можело да се забави и още. „Това не е благодарение на нашия премиер, а благодарение на медиите, които се разшумяха за случая”, подчерта дипломатът.По думите му последните трима арестувани са в закрит затвор от тип F: „Творение турско, затвор с висока степен на сигурност, при тях има обща сетивна и социална изолация, това е нещо като карцер”. В такива условия се държат обвинени в престъпление против държавата и тероризъм.\"Присъдата им е прочетена”, е прогнозата на Димов за изхода от процеса. По закон присъдата може да е до 20 години затвор.", "date": "2017.11.30", "title": "Бивш консул в Одрин: Присъдата на арестуваните в Турция българи е прочетена"}
{"url": "https://offnews.bg/obshtestvo/kolednata-elha-na-sofia-grejva-utre-do-ndk-670311.html", "text": "Коледната елха на София грейва утре пред НДК, светлините й ще бъдат запалени в 19 часа, когато ще има и празнични илюминации. В купона пред Националния дворец на културата ще участват вокална група «Бон-Бон», група «ЛаТиДа», Никол Паласчева – носителка на трета награда от тазгодишното издание на международния музикален конкурс „Сан Ремо Джуниър”, вокална група към Столичен център за работа с деца „Бели Брези”, солисти от Арт център „Стринджендо”, експериментална театрална студия „Игра” към Дом на културата „Средец”, вокална група „Чудните калинки” към ІІ СУ „Акад. Емилиян Станев”, фолклорна формация към 144-то СУ „Народни будители”, вокална група „Сладки пуканки-мъничета” към Националния дворец на децата, съобщи Столична община. От утре тръгва и ретро трамвай, който ще се движи от 15.00 ч. до 19.00 ч. двупосочно по маршрут: пл. „Възраждане” – бул. „Христо Ботев” – „Петте кьошета” – НДК – пазар „Иван Вазов”.На 1-ви декември стартира и тазгодишното издание на традиционния конкурс „Да украсим София за Коледа” – за празнична украса на сграда, балкон, двор и междублоково пространство на територията на Столична община.Кампанията ще продължи до 15-ти януари догодина. Тези, които искат да се включат в конкурса, трябва да изпратят до 3 снимки на украсата на имейл uНа страницата във Фейсбук „ДА УКРАСИМ СОФИЯ ЗА КОЛЕДА” ще бъдат публикувани относимите към кампанията фотографии. Трима от авторите (собствениците) на украсата, събрала най-много харесвания, ще получат парични награди: първа награда – 1 200 (хиляда и двеста) лева, втора награда – 600 (шестстотин) лева, трета награда – 300 (триста) лева.В конкурса могат да участват организации или физически лица, навършили 18 години. Условията на конкурса са достъпни на Фейсбук страницата „Да украсим София за Коледа” и на страницата за култура на Столична община – „АртСофия” (http://www.artsofia.bg/bg).Празничните инициативи са част от Календара на културните събития на Столична община.", "date": "2017.11.30", "title": "Коледната елха на София грейва утре до НДК"}
{"url": "https://offnews.bg/dw/kak-edna-germanska-zhurnalistka-vizhda-balgaria-670323.html", "text": "\"Неотдавна Иван Иръстев представи в София новата си книга \"След Европа\". Залата беше пълна, а въпросите и коментарите на публиката бяха поне толкова интересни, колкото и самата книга. Един от присъстващите отсече: \"България винаги е била задникът на Европа\". И е прав, за съжаление\", пише в началото на кореспонденцията си от България Барбара Йортел.По-нататък авторката припомня колко големи бяха очакванията на българите в навечерието на присъединяването на страната им към ЕС през 2007 година.\"Тогавашният министър-председател Сергей Станишев беше заявил в едно интервю за ТАЦ следното: Никой не бива да се заблуждава, че на 1 януари 2007 ще се събуди в друга страна. И въпреки това очакванията бяха наистина огромни\", пише Йортел.10 години по-късно\"Днес, 10 години по-късно, равносметката е по-скоро отрезвяваща. Със своя годишен БВП на глава от населението, който възлиза на едва 6500 евро (Германия: 40 000 евро), България е не само най-бедната, но и най-корумпираната страна в ЕС\", посочва германската журналистка и цитира едно проучване на американската организация \"Global Financial Integrity\", според което заради корупцията България губи годишно между 6 и 10 милиарда евро. България отбелязва негативен рекорд и по отношение на сенчестата икономика, заради която държавата губи годишно по около 1 милиард евро, пише още Йортел.По-нататък авторката се спира на ниските заплати и пенсии в България. \"При средна заплата от 500 евро на месец и разходи за живот, които се доближават до западноевропейските, много българи едва свързват двата края. А повечето пенсионери са зависими от подкрепата на близките си\", посочва Йортел.Германската журналистка се спира и на този проблем: изтичането на мозъци. \"Емиграцията обезкървява България. Според данни на БАН, през следващите пет до десет години на 7-милионната страна ще ѝ липсват около 400 000 квалифицирани кадри\", посочва Йортел и преминава към инфраструктурните проблеми. \"През следващата година София ще получи 800 милиона евро от бюджета на ЕС за доизграждане на инфраструктурната мрежа на страната, по която има още много, много работа. Улиците в София например, с изключение на основните пътни артерии, са в ужасяващо състояние\", пише германската журналистка.От разочарованието на българите ползи извличат най-вече дяснопопулистките формации, посочва по-нататък Барбара Йортел. \"Любима мишена на \"Обединените патриоти\", които от изборите през март управляват заедно с ГЕРБ, са мигрантите и бежанците. (...) Нищо, че броят на търсещите закрила в България е спаднал драстично през 2017, а бежанските лагери са запълнени едва на 20 процента\", пише Йортел и цитира проучване, според което 84% от запитаните са на мнение, че на бежанците от Близкия изток трябва да бъде забранено да влизат в България.По-нататък Йортел посочва, че десните популисти не си мерят думите и по адрес на турското малцинство в страната. В тази връзка журналистката припомня следното изказване на депутата Валентин Касабов: \"Тези депесарски хлебарки да внимават, защото можем да ги смачкаме\".Далеч от реалността\"На този фон човек неизменно се пита как ли ще протече първата половина на 2018 година, когато България ще поеме председателството на ЕС\", пише Йортел и добавя: \"Доста странно звучат думите на председателя на ЕК Жан-Клод Юнкер, изречени на 8 ноември по време на среща с българския премиер Бойко Борисов. Тогава Юнкер каза, че Европа била част от ДНК-то на България. Още от първия си ден в ЕС България се държала като един от основателите на Съюза\".\"Подобна оценка е не само далеч от реалността, но е и контрапродуктивна, що се отнася до търсенето на решения за посочените проблеми на България. А това е крайно належащо, както се вижда и от доклада, изготвен от службата на Юнкер. В последния мониторингов доклад на ЕК за пореден път се изтъква, че напредъкът на България в борбата срещу корупцията и организираната престъпност е крайно недостатъчен\", пише Барбара Йортел в кореспонденцията си от България.", "date": "2017.11.30", "title": "Как една германска журналистка вижда България"}
{"url": "https://offnews.bg/na-tozi-den/mechkinden-e-andrej-praznuva-imen-den-668816.html", "text": "Празника на св. ап. Андрей Първозвани народът ни нарича Мечкинден. На зазоряване най-старите жени в дома хвърлят в комина сварени зърна – обичайно царевица, за да не се настървяват тези зверове. „На ти, Мецо, кукуруз, да не ядеш хората” гласи магическото заклинание, на трапезата се слагат ястия само от варива. Българите вярвали, че това е повратна точка в календара, след която денят започва да расте колкото просено, синапено или друго зрънце. А с него - и всяка работа, затова начената на Андреевден ще върви спорно и доходно.Колкото и мечката да е страшилище за добитък и реколта, старите българи вярвали и в нейната тонизираща мощ – да гази болни за здраве, с пушек от козината й да церят уплашени и урочасани. От мечка ремичка не се препоръчва даже на големите юнаци, но от нокти, зъби и руното й изработвали амулети срещу зли сили. Смятали, че напролет извор, в който мечка и децата й са се къпали, става лековит, а мечкар и танцуваща Мецана приемали като хубав знак, че зимата ще е здрава, снежна, плодородна за селото. Според народните приказки св. Андрей някога гледал камениста планинска нива, а една мечка му изяла вола. Тогава той впрегнал злосторницата в ралото си - с нея да оре, а тръгнел ли на път, тя му била превозното средство. Истина или не, старите българи смятали, че животното не прави зло, освен ако не се е настървило, само срещу стръвници вдигали оръжие.Празник иматАндрей, Едрьо, Храбрьо и производни", "date": "2017.11.30", "title": "Мечкинден е: Андрей празнува имен ден"}
{"url": "https://offnews.bg/nashite-avtori/spisakat-na-dashteria-mi-670256.html", "text": "Хубаво е човек да си има свои списъци и класации още от малък. И понеже неведнъж съм разказвал за моята единайсетгодишна дъщеря, сега ще продължа да ви разкривам още нейни тайни. Като например списъка с любимите й книги. Казах й: хайде, напиши ми по едно изречение за всяка от книгите, които препрочиташ и които обичаш. Изпадна в затруднение, защото не знаеше коя да бъде първа, коя втора и така нататък. Понякога е трудно да кажеш кое обичаш повече – сладолед или шоколад. И така, да започваме.Първото място в този детски чарт на книгите се пада на български автор. Както съобщава неговата съставителка, в „Деца играят вън“ на Георги Данаилов се говори за обикновеното момченце Юли и неговите обикновени мисли и преживявания. И понеже е толкова обикновен, той става изключително близък и забавен на всички други обикновени деца, които прочетат за него. Ако сте пропуснали да го срещнете като малки, направете го като големи, забавлението ви вече ще има друг вкус, онзи детският е безвъзвратно изгубен, но бъдете сигурни, че ще се забавлявате. Като се сетя за онази леля с огромното копче на гърба, което може да й бъде като волан и можеш да си я управляваш като автомобил, все ме напушва смях.Втората позиция, както може да се досети всеки средноинтелигентен човек, прочел повече от една книга, се пада на Астрид Линдгрен. Тя участва неведнъж в класацията, съвсем заслужено, няма друг световен писател, спечелил толкова много детски сърца. В „Мили мой Мио“ ни говори едно мило момченце на девет години, което си няма свои родители, живее с чичо си и леля си, но се чувства самотно и много тъгува. Тогава започват неговите вълшебни приключения и както във всяка велика история, му се налага да се бие със злото, за да защити Доброто. На книга Доброто винаги побеждава, а в живота не знам как е, не съм го изживял все още.На трето място е книгата „Приключенията на Незнайко“ от Николай Носов. В една страна живеят само деца. И след като няма възрастни, става интересно. Никой не обича възрастните. Самите възрастни не се обичат. И как да го правят, като все те оплескват нещата. Аз не знам нито един случай, в който дете да е оплескало нещо. А за сметка на това възрастните ги оплескват нещата всеки ден, навсякъде и постоянно и безкрайно и са много кофти типове. И освен това са грозни и от ушите им стърчат косми. Докато малките пиленца са си пухкави и невиннички. Незнайко и братчетата му летят с балон, кацат в друг град, пълен отново с деца и изобщо – веселието е безкрайно. Искам и аз при тях.Стигаме до четвъртата позиция – Джани Родари и „Приключенията на Лукчо“. Лукът е зеленчукът на бедността, значи Лукчо е бедняга, социално слабо е и неговото семейство, но затова пък като един Хитър Петър героят е надарен с толкова находчивост и ум, че успява да сложи на мястото им всякакви кисельочи като принц Лимон и дебелаци като Дон Домат. Джани Родари е от Италия, там сигурно си имат мафия, бандити, които приличат на Лимона и Домата, докато у нас такива неща няма. Никак даже. Като чуя за Лукчо и се сещам за лукчета и чак тогава разбирам защо бонбоните се казват така, нали и те лютят. Както и да е, Джани Родари е голям майстор и със сигурност може да бъде и на по-предни позиции в тази невероятна класация.И така – номер 5. Пипи. Няма какво повече да добавим. И Астрид Линдгрен за втори път. Моето момиче написа, че Пипи е различна от другите деца, живее, където си иска и прави, каквото си иска. Голям кеф, вярно. Хубаво е да си дете и да можеш поне в мечтите си да правиш каквото си искаш и да си толкова силен, че да вдигаш кон с една ръка. Щото после разбираш, че нещата са малко по-различни. Обаче мечтите са безплатни и красиви, държат човека в добра форма. Без мечти той би се отчаял, а това, както знаем, е изключително непрепоръчително.Шестото място е за „Войната на Таралежите“ и отново става дума за български автори, братя Мормареви, и обикновени градски момчета, които си имат някакви проблеми в училище и извън него и трябва да ги решат по най-мъжкия начин. Хлапетата, искат да си направят баскетболно игрище между блоковете в града, няма вълшебства или чудеса тук, но те са упорити и задружни, успяват да постигнат целта си. Баскетбол, който се играе на двора, навън, с други деца, без телефон „мажеш-мажеш“ в ръка. Истински проблеми за истински хора. Обаче днес и проблемите не са това, което бяха. Сега най-много да им се схванат пръстите от мазане. И мозъкът от клюкарене в антисоциалните мрежи.Седмо и осмо място отново са за Астрид Линдгрен, явно тя е фаворит на дъщеря ми. „Емил от Льонеберя“ разказва за един палавник с невинна физиономия, кой не иска да е на негово място? Белите, които извършва, са толкова приятни. Неща от отминали епохи, които не знам ще се върнат ли някога и ще бъдат ли изобщо разбрани след време. Бащата на Емил иска да го напердаши, много ясно, но Емил не се дава, заключва се в работилницата и си дялка дървени човечета с ножчето. Сега не даваме на децата си ножчета, защото ни е страх да не се наранят, затова им даваме пластмасови технологични неща, които са много по-опасни от ножчетата, но това още не го знаем, защото този експеримент с тях още не е завършил. Всъщност, знаем, новите джаджи правят дупки в малките главички. А осмото място е за „Карлсон, който живее на покрива“, книга, забранена в няколко от Американските щати, понеже подбуждала била децата към несъобразяване с авторитетите и какви ли не още щуротии. Накъде отива този свят, мили деца? Вие ще го поправите ли?На девето място момиченцето подреди една момчешка книга от Карл Май - „Призрака на Ляно Естакадо“. Тя написа така: „Призрака отмъщава на гадните хора, които заблуждават невинните пътници в пустинята, оставят ги да умрат, за да ги ограбят. Но още не знам кой е Призрака, защото не съм я дочела.“ А след два дни допълни – „напротив, вече я дочетох, супер е“. Възмездието е една от най-продуктивните теми в литературата от оня стар грък Омир, та и до ден днешен. Защото човек се вълнува, когато е раздадена справедливост и престъпниците получават отплата за делата си още тук и сега. Само че, драги възрастни, ние с вас знаем как е на практика, тоест в действителността.Книгата, която е на десето място, всъщност може да бъде на първо и обратно, но нали с това започнах, че списъкът е съвсем условен и местата могат да бъдат размествани произволно. Все пак и Рьоне Госини пише за едни най-обикновени деца, само че от Франция. „Малкият Никола“ (с ударение на последното „а“, за да бъде по френски) отива през ваканцията на лагер и там през целия ден щуреят с приятелчетата си, щуротия след щуротия правят. Когато е на училище, Никола се бие с другите момчета, състезават се, а като получи лоша оценка, върви към къщи и си мисли как ще порасте, ще стане капитан на кораб, ще отплава надалече и на техните ще им е мъчно за него, ще го молят да се върне и тогава ще видят те. Но вкъщи възрастните се карат и изобщо не му обръщат внимание...И така, драги възрастни, спомнете си себе си отпреди тридесет или четиридесет години. Почвайте бързо да се вдетинявате! Смело, не се страхувайте! Точно така. Станахте ли най-обикновени деца? А сега си вземете любимата детска книжка и я препрочетете. Спокойно и полека. И ще спрете да бъдете кофти хора.", "date": "2017.11.30", "title": "Списъкът на дъщеря ми"}
{"url": "https://offnews.bg/politika/slavi-za-deputatite-ni-poshli-nekadarni-prosti-670301.html", "text": "Тв водещият Слави Трифонов, който наскоро заяви свои политически амбиции, избухна посред нощ за начина, по който парламентът гласува бюджета за следващата година. Според него тази нощ \"се пише една от най-срамните страници в историята на Народното събрание\".Трифонов определи дебатът като апотеоз на пошлостта, некадърността и простотията на политическата ни класа. И в подкрепа на твърдението си извади цитат от доста груб текст на своя песен.Снощи се стигна до обрат при гласуването на Бюджет 2018 заради неочаквано внесено от БСП предложение за отпускане на допълнителни средства за ремонт на катедралния храм \"Св. Александър Невски\" в столицата и на Зографския манастир в Атон.То постъпи късно вечерта, по време на извънредно удълженото заседание на Народното събрание, което продължи и в малките часове днес.Ето и цялата позиция на Слави Трифонов, публикувана на профила му във фейсбук:Всички медии „си легнаха“. А в момента, в 2 часа и половина след полунощ, в Народното събрание се пише една от най-срамните страници в неговата история! Това, което се случва в Парламента трябва да се явява Дебат на Закона за държавния бюджет за 2018 г., но всъщност е апотеоз на пошлостта, некадърността и простотията на сегашната политическа клика.Нямам думи за това заседание на депутатите, но пък лирическият герой от една песен има подходящите думи:„Новините започват със дебат за бюджета -Кви дебати, ебати! Депутати – ментета,На трибуната качва се някакъв педераст –Педераст, педераст, но облечен във власт.В устата му - глупости, в очите му – злоба,Той тая власт ще я стиска до гроба, А щом свърши поредният смешен дебат,Ще отиде да чука в Студентския град.Пак ли ще живeеш във лъжа?Нема такава държава!Пак ли ще търпиш и докога?Нема такава държава!Няма смисъл от товаИ последната илюзия умря,В тая странаНа власт е глупостта.“", "date": "2017.11.30", "title": "Слави за депутатите ни: Пошли, некадърни, прости"}
{"url": "https://offnews.bg/politika/sauditska-arabia-iska-da-investira-v-petzvezdnite-ni-hoteli-670321.html", "text": "Саудитска Арабия се интересува от инвестиции в 5-звездни хотели в България и иска да участва активно с вложения в страната ни. Държавата ви има голям потенциал не само за инвестиции в туризма, но и във всички сектори на икономиката.Това каза Негово Кралско Височество Султан бин Салман бин Абдулазиз Ал-Сауд, принц на Кралство Саудитска Арабия и председател на Комисията по туризъм и национално наследство на държавата на министъра на туризма Николина Ангелкова в Рияд, съобщиха от правителствения пресцентър.Министър Ангелкова е на посещение в Кралство Саудитска Арабия с правителствена делегация на най-високо равнище, начело с премиера Бойко Борисов.Българският министър представи пред принца Картата на инвестиционните проекти в туризма вБългария. Тя обърна внимание на огромните възможности за развитие на различни видове туризъм – СПА, културно-исторически, здравен и морски. Сред предимствата на България като дестинация са финансова и политическа стабилност, нормативна база, която насърчава големите инвеститори. Други плюсове са 10% ставка на корпоративния данък, 10% данък общ доход, ръст на БВП от 3,4% за 2016 г., заяви министър Ангелкова. „През миналата година броят на посещенията на граждани от Саудитска Арабия в България бележи ръст от 78% спрямо 2015 г. Регистрирано е и сериозно увеличение на пътуванията на българи в арабската страна“, заяви министър Ангелкова и призова за насърчаване на двустранните контакти в туризма. Принцът на Саудитска Арабия и министър Ангелкова се обединиха около идеята, че за двете държави ще е от голяма полза обменът на експертен опит и информация в сектора.  Министър Ангелкова отчете и изключително успешната за България година в туризма. Броят на чуждестранните туристи в страната ни премина границата от 8 млн. за тази година, сочат данните на НСИ към октомври 2017 г. „За периода януари-октомври 2017 г. посещенията на чуждестранни туристи у нас е бил 8 026 103. Това е ръст от 7,6% спрямо същия период на 2016 г., която беше рекордна в цялата история на отрасъла“, допълни министър Ангелкова. Страната ни става все по-разпознаваема и предпочитана дестинация за висок клас туристи, обяви тя.Двете държави ще насърчават различни инициативи за взаимно популяризиране на културни и исторически забележителности. Саудитска Арабия и България ще обменят опит по отношение на маркетингови проекти и реклама в туризма. На срещата бе договорено също да бъдат организирани работни групи в областта на туризма.  Представители на арабската държава ще имат възможност да посетят България, за да се запознаят с опита на страната ни в развитието на сектора. Още през октомври 2016 г. между Република България и Саудитска Арабия бе подписан Меморандум заразбирателство за сътрудничество в областта на туризма, когато по покана на министър Ангелкова наофициално посещение в България бе принц Султан бин Салман бин Абдулазиз Ал-Сауд. Целта надокумента е страните да представят потенциалните си възможности за туризъм, да насърчаватвзаимните инвестиции, да подкрепят съвместни туристически и културни мероприятия и да сисътрудничат активно по инициативи на международни институции като Световната организация потуризъм (СОТ) към ООН.Министър Ангелкова покани принц Султан бин Салман бин Абдулазиз Ал-Сауд да се включи вМеждународния конгрес на световните цивилизации и древните маршрути към СОТ. Форумът ще сепроведе в България между 14 и 16 ноември следващата година. ", "date": "2017.11.30", "title": "Саудитска Арабия иска да инвестира в петзвездните ни хотели"}
{"url": "https://offnews.bg/futbol/ludogoretc-iska-promiana-na-kontcesiata-670308.html", "text": "Договорът за концесията за реконструкцията и модернизацията на стадион \"Лудогорец Арена\" ще бъде променен, това става ясно от докладната записка на кмета на Разград Валентин Василев, която е внесена по извънредния способ в дневния ред на предстоящото заседание на Общинския съвет.Изменението е по предложение на концесионера ПФК Лудогорец 1945 ЕАД. То включва промяна на последователността на изпълнение на строително-ремонтните работи в секторите А и Г.Според действащия договор сектор А трябва да бъде реконструиран и модернизиран в рамките на първите 5 години от срока на концесията, а сектор Г - през следващите 5 години. В писмото на изпълнителния директор на клуба Ангел Петричев до Община Разград се уточнява, че необходимостта от тази промяна се обосновава от изискванията на УЕФА за инфраструктурни критерии на стадионите и наредбите, регламентиращи отделните турнири, организирани от УЕФА.Към настоящия момент секторът на гости - Г се явява непригоден за настаняване на фенове на гостуващите отбори по време на футболни срещи от Шампионската лига и Лига Европа.\"Промяната в последователността на дейностите по извършване на реконструкцията и модернизацията на секторите няма да доведе до неизпълнение на задължението на концесионера за срок от 10 години да направи предвидените в концесионния договор инвестиции в общ размер на 18 500 000 лева\", уверяват от Лудогорец.Спешната необходимост първо да бъде завършен сектор Г се налага, тъй като в момента той е затворен по предписание на УЕФА. Поради това домакините са принудени да настаняват феновете на гостуващите отбори в сектор А, което намалява капацитета му за други зрители. След реконструкцията на сектор Г преди сектор А значително ще се увеличи капацитетът на самия стадион с около 2300 места.От Лудогорец обобщават, че ако първо се започне със сектор А, заради изискванията на УЕФА клубът няма да може да провежда футболни срещи от евротурнирите в Разград. Очаква се ремонтът на сектора за гости да започне в началото на 2018-а.", "date": "2017.11.30", "title": "Лудогорец иска промяна на концесията"}
{"url": "https://offnews.bg/obshtestvo/bez-voda-na-osem-mesta-v-sofia-v-chast-ot-tcentara-tciala-nosht-670296.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Реконструкция на уличен водопровод на ул. „Сърбин“ в кв. „Сеславци“ налага спиране на водоподаването от 10:00 до 18:00 часа на с. Сеславци.Изграждане на сградно водопроводно отклонение на ул. „Св. Св. Кирил и Методий“, Център, налага спиране на водоподаването от 10:00 до 18:00 часа на ул. „Св. Св. Кирил и Методий“ от бул. „Христо Ботев“ до ул. „Цар Самуил“.Подмяна на сградно водопроводно отклонение на ул. „Ивайло“, Център, налага спиране на водоподаването от 9:00 до 18:00 часа на ул. „Уилям Гладстон“, ул. „Цар Самуил“, ул. „Солунска“, бул. „Христо Ботев“. От 23:00 часа днес до 06:00 часа утре във връзка с подмяна на спирателен кран на ул. „Оборище\", кв. „Подуяне“ се налага спиране на водоподаването на ул. „Оборище“ от бул. „Евлоги и Христо Георгиеви“ до ул. „Васил Друмев“ и района между ул. „Оборище“, ул. „Мърфи“, ул. „Русалка“ и ул. „Алеко Константинов“. Заради изграждане на уличен водопровод на ул. „Радост“, местност „Бели брег“ в гр. „Банкя, се налага спиране на водоподаването от 9:00 до 21:00 часа на ул. „Слънчев бряг“, ул. „Радост“, ул. „Мир“, ул. „Рудозем“, ул. „Бели брег“, ул. „Баба Тонка“, ул. „Никола Обретенов“, ул. „Летоструй“, ул. „Елин Пелин“, ул. „Сердика“, ул. „Янтра“, ул. „Боримечката“, ул. „Кипарис“, ул. „Иванянско шосе“ - от ул. „София“ до ул. „Стефан Стамболов“, ул. „Стефан Стамболов“.Инвестиционен проект за реконструкция на уличен водопровод на ул. 253 в кв. „Орландовци“ налага спиране на водоподаването от 9:00 до 21:00 часа на ул.„ Димитър Гущанов“, ул. „Железопътна“, ул. 252, ул. 228. След възстановяване на водоснабдяването е възможно временно повишаване мътността на водата.След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Поради подмяна на спирателни крановe на ул. „Суходолска“, кв. „Факултета“, се налага спиране на водоподаването от 10:00 до 22:00 часа на ул. „Суходолска“, ул. „Полска калина“, ж.п линията, ул. 761.Без вода заради реконструкция на уличен водопровод на махала“ Чаршийска“ в с. Плана ще бъдат от 9:00 до 17:00 часа в района на местност „Старокина“. ", "date": "2017.11.30", "title": "Без вода на осем места в София, в част от центъра цяла нощ"}
{"url": "https://offnews.bg/sviat/borisov-kato-tramp-tantcuva-sas-sabi-v-sauditska-arabia-snimki-i-vi-670300.html", "text": "Домакините от кралското семейство на Саудитска арабия оказаха висока чест на българския премиер Бойко Борисов, а именно - да го включат в традиционния танц със саби арда.Според местните обичаи това е знак за доверие и приятелско отношение. Преди няколко месеца и американският президент Доналд Тръмп танцува със сабя в ръка.От тях се вижда, че другият наш управник, допуснат до традиционния танц е бившият монарх и премиер Симеон Сакскобургготски.А ето и видео, на което се вижда уникалното събитие.", "date": "2017.11.30", "title": "Борисов като Тръмп - танцува със саби в Саудитска арабия (снимки и видео)"}
