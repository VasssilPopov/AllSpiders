{"url": "https://offnews.bg/obshtestvo/choveshka-greshka-dovela-do-gafa-s-klasiraneto-za-gimnaziite-ministar-684187.html", "text": "Човешка грешка, а не софтуерен проблем, е довела до сгрешеното балообразуване в класирането на четири гимназии в София с прием след седми клас. Това обяви министърът на образованието Красимир Вълчев в отговор на журналистически въпроси преди началото на днешното заседание на Комисията по образованието в Народното събрание. Той подчерта, че ще настоява за налагането на дисциплинарни наказания на отговорните. Отговорните са ръководителите на комисията по информационно осигуряване и на областната комисия по класирането. Третият, за чието наказание министърът ще настоява, е началникът на Регионалното управление на образованието в София Ваня Кастрева, която е крайният отговорен за контрола, стана ясно от думите му.Какви ще бъдат наказанията министърът на уточни и обясни, че говори на база предварителни данни. Утре ще имам окончателните резултати от проверката, обясни той. Освен това решенията за наказания се вземат от дисциплинарна комисия, а не еднолично. \"Не мога да предрешавам какви ще бъдат те. Във всеки случай трябва да са дисциплиниращи, справедливи, но не прекомерни\", смята министърът.\"Само в четири училища се е получила грешка при 117, в които се кандидатства - изтъкна Вълчев. - В същото време 89 от тях имат специфично балообразуване.Грешката не е довела до ощетяването на нито един ученик, запазил се е принципът на класиране и изборът съгласно предпочитанията на учениците.“Освен налагането на наказания министърът планира и въвеждането на „допълнителни контроли, които в по-голяма степен да гарантират, че балът е изчислен правилно“.По отношение на фирмата, осигурила софтуерната програма, Вълчев посочи, че същият софтуерен продукт е бил използван и от други области, в които не възникна проблем.Гафът с класирането бе предмет не само на журналистически интерес. Въпрос за него зададе и зам.-председателя на комисията доц. Милен Михов (ВМРО), с когото министърът се съгласи, че подобни грешки създават негативни нагласи и подчерта, че дори в добре отработена система като класирания може да се появи проблем, когато се намесят хора, оприличени от него на \"черни лебеди\".", "date": "2018.07.11", "title": "Човешка грешка довела до гафа с класирането за гимназиите, министърът иска наказания за трима души"}
{"url": "https://offnews.bg/obshtestvo/ekotaksite-za-stari-koli-skachat-za-novi-padat-684196.html", "text": "Eкотаксите за стари коли скачат, за нови автомобили падат.Това реши днес кабинетът като мярка в борбата за по-чист въздух.Така собствениците на нови коли ще плащат 10% по-малко от досегашната сума. Екотаксата за нови автомобили ще бъде 125 лв.При новите хибридни автомобили таксата пада с близо 20%, за тези до 5 г. остава същата, а за тези над 5 г. се вдига с 12%. Електромобилите няма да плащат продуктова такса до края на 2021 г.Притежателите на коли над 5 години пък ще плащат с 12 или 13% повече, а екотаксата за тези до 5 г. остава същата.", "date": "2018.07.11", "title": "Eкотаксите за стари коли скачат, за нови - падат"}
{"url": "https://offnews.bg/sviat/tramp-poiska-darzhavite-v-nato-da-udvoiat-parite-za-otbrana-na-4-ot-b-684197.html", "text": "Американският президент Доналд Тръмп е поискал от държавите членки на НАТО да отделят не сегашните 2%, а 4% за отбрана. Това обяви българският държавен глава Румен Радев, който ръководи българската делегация за участие в Срещата на държавните и правителствените ръководители на страните-членки на НАТО в Брюксел. По-късно информацията бе разпространена и от Белия дом.\"Президентът Тръмп, който говори, постави въпроса не само да се постигнат 2% и то днес, а вече нова бариера – 4%. Той просто тръгна, след като обяви това\", каза Радев.Президентът е поставил въпроса за Трансатлантическата връзка, която е \"гръбнакът на НАТО като военни способности\" в случай, че не бъдат достигнати тези проценти.По време на срещата в Брюксел стана ясно, че НАТО е поканила днес Република Македония за преговори за присъединяване към Алианса. Това съобщи от своя страна генералният секретар на пакта Йенс Столтенберг на пресконференция след първото заседание от двудневната среща.Той уточни, че Македония ще стане 30-ата държава от пакта, когато приключат процедурите около ратификацията на споразумението между Скопие и Атина.\"Това показва, че вратите на НАТО остават отворени\", добави Столтенберг, цитиран от БТА.", "date": "2018.07.11", "title": "Тръмп поиска държавите в НАТО да удвоят парите за отбрана на 4% от БВП"}
{"url": "https://offnews.bg/izvan-terena/savetvat-prezidenta-na-harvatia-da-otslabne-684194.html", "text": "Сръбският футболен треньор Милан Живадинович посъветва президента на Хърватия Колинда Грабар-Китарович да поотслабне 4-5 килограма.Атрактивната 50-годишна дама привлече вниманието по време на Мондиал 2018 с непринуденото си поведение на трибуните. В интернет се завъртя и снимка на Колинда Грабар-Китарович от плажа, която е споделяна хиляди пъти.\"Вижте им президента, която е добро гадже. Аз като мъж нямам никакви забележки, само да отслабне 4-5 кг и ще е друго нещо.Живял съм в Хърватия две години и да ви кажа, че жените там са влюбени в нас, сърбите. Сърбите сме хубав народ, а и сме по-големи мъже от тях.Хърватите са груби и цинични и много ни мразят. Аз съм бил обиждан и псуван непрекъснато само защото съм сърбин\", коментира Жива в сутрешния блок на ТВ Хепи.", "date": "2018.07.11", "title": "Съветват президента на Хърватия да отслабне"}
{"url": "https://offnews.bg/zdrave/kakvo-da-napravite-ako-lekarstvoto-vi-za-kravno-s-valsartan-e-spriano-684190.html", "text": "Изпълнителната агенция по лекарствата обяви преди дни, че блокира продажбата на лекарствени продукти, съдържащи валсартан заради наличие на вероятно канцерогенен примес в активното вещество.Съставката валсартан е част от медикаменти за високо кръвно, сърдечна недостатъчност и терапия след инфаркт, като въведеното ограничение важи за целия ЕС, става ясно от съобщението.Проблемът се е появил при промяна на производствения процес на китайската компания Zhejian Huahai Pharmaceuticals през 2012 г. Не е ясно обаче дали от този момент е наличието на потенциално канцерогенния примес. От институцията уточниха, че не всички лекарства, съдържащи валсартан, са спрени. Става въпрос само за тези, съдържащи активното вещество валсартан, доставено от Zhejiang Huahai в ЕС. Изпълнителната агенция по лекарствата публикува пълен списък на медикаментите, чиято продажба е блокирана. Можете да видите  на сайта на Агенцията. Институцията е публикувала и списък на лекарствата, съдържащи валсартан, които обаче не са спрени от продажба. На пазара има много терапевтични алтернативи на спрените лекарства. Това са медикаменти, съдържащи ангиотензин-II-рецепторни антагонисти. От ИАЛ са публикували и списък с такива медикаменти, като те са разделени на две групи в зависимост от това дали са включени в позитивния лекарствен списък, или не. Списъкът може да бъде открит отново на . Пациентите, чиито лекарства за кръвно и сърце попадат в списъка с блокирани медикаменти, трябва да се обърнат към личния си лекар, за да им изпише рецепта за друго лекарство, обясни пред OFFNews д-р Николай Брънзалов от Националното сдружение на общопрактикуващите лекари в България. Той подчерта, че пациентите трябва да са спокойни, тъй като няма причина за притеснение.От Здравната каса обявиха, че пациентите ще могат безпрепятствено да заменят лекарствата си с нови до 6 август включително. Специалистите съветват пациентите да не спират сами приемането на лекарствата със съдържание на валсартан, ако са включени с блокираните от продажба медикаменти, а непременно да се обърнат към личния си лекар, който да им предпише ново лекарство. ", "date": "2018.07.11", "title": "Какво да направите, ако лекарството ви за кръвно с валсартан е спряно от продажба"}
{"url": "https://offnews.bg/sviat/spasenite-tajlandski-detca-sa-zdravi-no-ostavat-pod-lekarsko-nabliude-684195.html", "text": "Спасените тайландски футболисти и техният треньор остават под лекарско наблюдение. Медиците не са установили никакви заболявания в първата група, която беше спасена от наводнената пещера в Тайланд. Футболистите и треньорът им бяха блокирани в пещерата над две седмици. Никой от спасените няма признаци на белодробно заболяване или сериозни инфекции, съобщиха от здравното министерство. Децата от последната група също нямат повишена температура, никое от тях не е и в състояние на силен стрес въпреки преживяното. Повечето деца са отслабнали с по около два килограма след престоя си в пещерата, обясниха още от болницата. Лекарят и тримата водолази, които бяха неотлъчно до децата, също ще останат под лекарско наблюдение. Групата от 12 момчета на възраст между 11 и 16 години и техният 25-годишен треньор по футбол бяха блокирани в наводнена в пещера в Северен Тайланд от 23 юни. Акцията по спасяването им протече на три етапа, последният от които приключи във вторник. В неделя бяха изведени 4 деца, в понеделник - още четири, а вчера - и останалите петима.Децата бяха откарани в болница в добро общо състояние и бяха поставени под карантина. Те са и на строг режим - нямат право да гледат телевизия, носят очила заради времето, прекарано в почти пълен мрак, а храната им е съобразена с факта, че повече от две седмици почти не са се хранили.", "date": "2018.07.11", "title": "Спасените тайландски деца са здрави, но остават под лекарско наблюдение"}
{"url": "https://offnews.bg/koloezdene/peter-sagan-specheli-petia-etap-v-tura-684202.html", "text": "Словакът Петер Саган от отбора на BORA – hansgrohe спечели петия етап от колоездачната обиколка на Франция - 204,5 км между Лориен и Кемпер.Той финишира за 4 часа, 48 минути и шест секунди и взе втора етапна победа след успеха във втория ден. Трикратният световен шампион атакува мощно в последните 200 метра и финишира пръв.Със същото време финишираха още 38 състезатели от основната група. Лидер в надпреварата остана белгиецът Грег ван Авермат от BMC Racing Team. Той води само на 2 секунди пред съотборника си Тиджай ван Гардерен.В четвъртък ще бъде преодолян шестия етап между Брест и Мюр дьо Бретан с дължина от 181 км и няколко изкачвания от трета и четвърта категория.", "date": "2018.07.11", "title": "Петер Саган спечели петия етап в Тура"}
{"url": "https://offnews.bg/obshtestvo/vizhte-novia-vlak-kojto-shte-se-dvizhi-po-tretia-lach-na-metroto-sni-684205.html", "text": "Първият влак, който ще се движи по третия лъч на метрото в София, пристигна днес.До началото на август трябва да пристигнат още два влака, които са произведени по поръчка на Столична община от \"Сименс\".Част от новите влакове ще са 60-метрови, а другите - 80-метрови, каза днес кметът на София Йорданка Фандъкова.Станциите от третата линия ще бъдат с преградни стени на пероните за допълнителна безопасност на пътниците, допълни тя.Нивото на автоматично управление на влаковете включва автоматично потегляне, автоматично спиране с точност до 20 см, автоматично следене на скоростта и профила на пътя.В момента се изграждат два от четирите етапа на третия лъч на метрото, включващи трасето: „Бул. „Владимир Вазов” – бул. „Евлоги и Христо Георгиеви” – Орлов мост – НДК – ж.к. „Красно село” – ж.к. „Овча купел”, с дължина 12 км и 12 метростанции.", "date": "2018.07.11", "title": "Вижте новия влак, който ще се движи по третия лъч на метрото (снимки)"}
{"url": "https://offnews.bg/112/9-godishno-rusnache-postrada-tezhko-v-akvapark-v-ravda-684198.html", "text": "9-годишно момиче от Русия е пострадало тежко при спускане на пързалка на аквапарк в Равда. Детето е настанено в УМБАЛ – Бургас с разкъсни рани. Районната прокуратура в Несебър е образувала досъдебно производство за причинена средна телесна повреда.Прокурор Радост Бошнакова уточни, че инцидентът се е случил при спускане по високоускорителна пързалка, с височина 20 – 22 метра. Аквапаркът е бил запечатан, докато са се събирали доказателства, но отново е отворен. От прокуратурата поясниха, че не е в техните правомощия да го затворят на този етап. Ако се установят и други нарушения, може да се отнесе към друг тип престъпление. Друг инцидент се е случил, по непотвърдена информация, на същия аквапарк преди десетина дни. Той отново е с дете и то е пострадало по аналогичен начин.", "date": "2018.07.11", "title": "9-годишно русначе пострада тежко в аквапарк в Равда"}
{"url": "https://offnews.bg/futbol/sadbata-sochi-i-ts-coming-home-684189.html", "text": "Английският национален отбор е много близо до заветната цел - да стане световен шампион. За целта обаче островитяните трябва да победят Хърватия довечера и Франция на финала в неделя.Достигането до тази фаза на турнира е огромен успех и за двата отбора, но залогът вече е прекалено голям и едва ли някой да дръпне ръчната тази вечер.За последно \"Трите лъва\" участват на полуфинал през далечната 1990 година, а до мач за титлата не са достигали от 1966 година, когато и печелят. От тогава обаче минаха цели 52 години, а по този показател Англия е на трето място.Сега фенове и футболисти мечтаят за нова историческа вечер. За целта вече островитяните опряха дори до суеверията, в които вярват че могат да им донесат късмет. Едно от поверията, на които англичаните ще разчитат е, че изиграват първата си среща на световното първенство именно на днешната дата - 11 юли.Другото суеверие гласи, че Златко Далич е по-възрастен от Гарет Саутгейт, като англичанинът е спечелил всичките си срещи в които се е изправял срещу по-възрастен селекционер на този Мондиал, а единствената му загуба е от по-младия Роберто Мартинес.Последното стана ясно още след приключването на мачовете от груповата фаза. Германия за първи път в историята си отпадна още преди елиминациите. На Острова изчислиха, че Англия за първи път от 1966 година насам се представя по-добре от маншафта на световни финали.", "date": "2018.07.11", "title": "Съдбата сочи: I'ts coming home"}
{"url": "https://offnews.bg/politika/siderov-besen-na-simeonov-za-gorivata-az-te-napravih-politik-684157.html", "text": "Разногласията между партиите в \"Обединените патриоти\" (ОП) по промените в закона за горивата не са изчистени. Това се разбра днес, когато в пленарната зала започна окончателното гледане на промените, които предизвикаха протести на дребните търговци на горива.Днес депутатите от ОП се събраха на среща в стаята си в опит да изчистят разногласията си по темата, но след нея се разбра, че това не се е случило. Това беше пореден опит за постигане на единна позиция между Атака, НФСБ и ВМРО по темата. В началото на седмицата Симеонов се застъпи за дребните търговци на горива и също като тях определи текстовете за лобистки. Атака и ВМРО пък защитават проекта и го определят като добър.Вчера трите партии от ОП също се срещнаха, за да изгладят разногласията. След нея Сидеров обяви, че разногласията са изгладени. „Имаме съгласие, че законът не е нещо страшно, поправки в закона са направени и няма повод за стълкновения и разколи”, коментира вчера Сидеров. Снощи обаче от НФСБ изпратиха позиция, с която заявяват, че нищо не са се разбирали и все пак депутатите му няма да подкрепят промените. Така се стигна и до днешната среща, след която обаче от НФСБ обявиха, че в законопроекта не са изчистени нещата, които притесняват протестиращите.Позицията НФСБ от вчера стана повод днес Сидеров да поиска Симеонов да му се извини и да обяви, че двамата не са си говорили след снощи. \"Какво да говоря след декларация, която ме изобличава в неистина, в лъжа на практика. Това е удар по честта и достойнството ми\", обяви лидерът на парламентарната група на ОП. \"Аз държа на името и честта си. Аз съм направил Валери Симеонов политик и няма да позволя някой да ми обяснява как да искам съгласието му. Това не е казарма. Моите коалиционни партньори трябва да разберат, че не са фелдфебели. Тук не е плаца, така че подобре да се вслушват в това, което казвам, ако искат да бъдат политици\", каза още Сидеров.От НФСБ обаче продължават да имат критики за вчерашното изявление, че е поостигнато съгласие по закона. Изявлението на Волен Сидеров и Искрен Веселинов беше неочаквано и изненадващо - започнаха да говорят от името на трите партии. Това е безпринципно.Вчера говорихме дълго време, но ние от НФСБ не сме съгласни с част от текстовете. Колегите тръгнаха преди да приключат разговорите, откъдето се получи разминаването\", коментира зам-председателят от партията на Валери Симеонов Валентин Касабов. Не само, че лидерът на Атака не получи извинение, но Валери Симеонов обяви, че партията му ще сезира ЕК, защото \"в случая има нарушаване на европейски директиви и на конкурентни права\". \"Смятаме, че ще получим подкрепа там, ако не в парламента\", коментира пред журналисти в Министерския съвет вицепремиера. Според Симеонов няма нищо за изчистване в отношенията между партньорите в ОП. \"Няма какво да изчистваме. Ние сме три различни партии, както виждате по някои въпроси имаме различни позиции и никой не може да ни отнеме правото да си ги защитаваме. Имало е и други случаи – вероятно и ще има\", каза той и отново повтори тезата си, че този закон създава големи рискове за унищожаване на стотици търговци на горива. Въпреки напрежението, от НФСБ твърдят, че ситуацията няма да доведе до разпадането на \"Обединените патриоти\".Междувременно в пленарната зала окончателно бяха приети част от спорните текстове, но с малки поправки. Промените предвиждат всеки търговец на горива да обезпечи с пари или с банкова гаранция бъдещи задължения по някой от законите, регулиращи дейността им. Размерът на обезпеченията беше намален от първоначално предвидения.Обезпеченията за търговия на едро с нефт и продукти от нефтен произход ще са в размер 500 000 лв. Същият размер обезпечения ще има и за съхранение на горива извън данъчни складове. За търговия на дребно обезпечението е 20 000 лв. за всеки обект, както и за пълнене на бутилки с втечнен газ. За дистрибуцията на газ в бутилки обезпечението е 100 000 лв. Обезпечението може да е чрез депозит в пари в брой в Министерството на финансите или с банкова гаранция.Уставният капитал на фирма, искаща да търгува с горива на едро, трябва да е 1 млн. лв. и 20 000 за фирма, която ще търгува на дребно. Дистрибуторите на бутилиран газ трябва да притежават минимум 10 000 бутилки за съхранение.", "date": "2018.07.11", "title": "Сидеров бесен на Симеонов за горивата: Аз те направих политик"}
{"url": "https://offnews.bg/izvan-terena/fen-nauchi-kotkata-si-da-kreshti-gol-684184.html", "text": "Находчив футболен фен научи котката си не просто да гледа мачовете от световното, а и да реагира емоционално при попадения.В Ютуб стана хит видео, на което е заснета котката-фен. Стопанинът й започва да крещи гол и след няколко секунди колебание, котката издава звук, който напомня същото.За да елиминира всякакви съмнения за случайност, собственикът отново изкрещява \"Гоол\" и котката повтаря фразата.Феновете реагираха много положително на видеото и то събра десетки хиляди гледания за часове.", "date": "2018.07.11", "title": "Фен научи котката си да крещи 'Гол'"}
{"url": "https://offnews.bg/futbol/siniata-maka-zastigna-i-lihtenshtajn-levski-zagubi-ot-vadutc-684204.html", "text": "Резилът в Европа няма край. Левски допусна загуба с 0:1 от Вадуц в двубой от първия квалификационен кръг на Лига Европа, игран на стадион \"Рейнпарк\".Футболистите на треньора Делио Роси отново поднесоха горчив хап за своите фенове, продължавайки трагичната си серия от неуспехи зад граница, която датира от цели 8 години.Случилото се днес пък гарантира сериозно напрежение в лагера на вековниците, които ще трябва демонстрират коренно различна игра на реванша след шест дни, ако искат да продължат в следващата фаза на надпреварата.Двубоят не предложи много футболни достойнства, като Вадуц реализира с първия си точен удар към вратата в 14-ата минута. Оттам насетне Левски обсади вратата на тима от втора дивизия на Швейцария, но така и не се намери кой да отбележи. С пропуски се отличиха Серджиу Буш, Давид Яблонски и Габриел Обертан.Така \"сините\" сами си направиха задачата доста трудна за реванша на \"Герена\", който ще бъде на 17 юли (вторник) от 18:45 часа българско време.Лудогорец пък нямаше такива проблеми и стартира с разгромна победа със 7:0 над Крусейдърс тазгодишното си участие в квалификациите на Шампионска лига, а срещата ще се запомни както с многото попадения във вратата на севрноирландците, така и с хеттрика на резервата Якуб Шверчок.Разликата в нивото на двата отбора бе фрапиращо, като гостите се опряха на Лудогорец само до средата на първото полувреме. Марселиньо и автогол на Браун дадоха аванс на разградчани, а след почивката последва наказателна акция с нови пет гола, като впечатляващ хеттрик направи резервата Якуб Швеирчок в рамките на осем минути.Така Лудогорец обезсмисли реванша в Белфаст и отсега си опече класирането за втория кръг на квалификациите. Там отборът на Пауло Аутуори ще срещне победителя от двойката Видеотон - Дюделанж.", "date": "2018.07.11", "title": "Синята мъка застигна и Лихтенщайн, Левски загуби от Вадуц"}
{"url": "https://offnews.bg/obshtestvo/obmisliat-noshten-sluzheben-abonament-za-parkirane-v-sofia-paiak-debn-684185.html", "text": "Да се въведе нощен служебен абонамент за паркиране в централната част на София, обмисля Столична община. Предложението направи съветникът от РБ Стефан Марков в комисията по транспорт на СОС. Според него и сега заведения, хотели и др. пазят места пред сградите през нощта, но не плащат нищо за това. Центърът за градска мобилност трябва да разработи конкретните параметри на нощния служебен абонамент, преди съветниците да го разгледат на свое заседание. Ако се приеме такова решение, ще назначим още служители, които да проверяват паркирането нощем, ще пуснем и дежурен паяк през нощта, заяви Румяна Милова от ЦГМ. Режим на платено паркиране \"Служебен абонамент\" в момента е валиден в работни дни от 8 до 19 часа. В рамките на синя зона едно паркомясто струва 650 лева на месец, а в зелена зона - 450 лева. От утре по бул. „Константин Величков“ започва изграждането на първите два перона от обособеното трасе за споделено движение между автобуси и трамваи.Те ще бъдат поставени при спирката на парка „Св Петър и Павел“, като поетапно ще се направят общо 6 броя перони за трамвайните спирки. Втората двойка перони ще бъде направена при кръстовището с бул. „Тодор Александров“, а третата на кръстовището с ул. „Цар Симеон“, съобщи зам.-кметът Евгени Крусев. След приключване на работата по пероните ще започне и обособяването на самите трамвайни линии, както и ремонт на настилката в техния обхват. За целите на проекта ще се направи специална организация, като се поставят светофари, за нуждите на движението.Светофарните уредби ще приоритизират преминаването на автобусите и трамваите в участъка.Предвижда се споделеното движение в обособеното трасе да стартира в началото на месец септември.", "date": "2018.07.11", "title": "Обмислят нощен служебен абонамент за паркиране в София, паяк дебне по тъмно"}
{"url": "https://offnews.bg/sviat/rusia-otgovaria-na-atina-goni-dvama-gratcki-diplomati-684188.html", "text": "Кремъл ще изгони двама гръцки дипломати, съобщи руската агенция РИА Новости, която се позовава на руския депутат Андрей Климов. Решението е в отговор на решение на  и забрани на още двама да влизат в страната.Гръцкият вестник \"Катимерини\" съобщи днес, че гръцките власти обвиняват дипломатите в намеса във вътрешните работи на страната, а също в действия, подриващи националната сигурност.Правителственият говорител на Гърция Димитрис Дзанакопулос, цитиран от БТА, каза, че Атина няма да толерира каквото и да било поведение, което нарушава международното право.Дзанакопулос заяви това пред телевизия Скай в отговор на въпрос дали Гърция ще изгони руски дипломати заради дейности, несъвместими с техния статут.Гърция иска добри отношения с всички държави, каза говорителят, но добави, че и всички страни трябва да уважават гръцката държава.Не можем да приемем каквото и да било поведение, което нарушава международното право, Гърция ще вземе всички необходими мерки, категоричен бе Дзанакопулос, цитиран от Ройтерс.", "date": "2018.07.11", "title": "Русия отговаря на Атина, гони двама гръцки дипломати"}
{"url": "https://offnews.bg/112/6-godishno-dete-s-opasnost-za-zhivota-sled-kato-go-blasna-kola-684203.html", "text": "Кола блъсна 6-годишно дете в Бургас, съобщи бТВ.Момчето е с опасност за живота и черепно-мозъчна травма. Инцидентът е станал в кв. \"Ветрен\", където детето било за гости при баба си за лятото.То е било на колело, а с него не е имало възрастен придружител. Според полицията, колата е отнела предимството на велосипеда и именно това е довело да тежкия инцидент.Водачът на автомобила е 51-годишен шофьор. Той в момента е в тежко психическо състояние. Според семейството му детето е изскочило на пътя на колата и се е ударила странично в нея.", "date": "2018.07.11", "title": "6-годишно дете с опасност за живота, след като го блъсна кола"}
{"url": "https://offnews.bg/politika/medikamentite-s-valsartan-se-iztegliat-prevantivno-uspokoi-shefkata-n-684165.html", "text": "Лекарствата с валсартан са изтеглени от пазара превантивно. Касае се за потенциална канцерогенност на активната субстанция, обяви шефката на Агенцията по лекарствата Асена Стоименова пред депутатите в парламента. По-рано днес Стоименова отказа да се яви на изслушване в парламента, за да даде обяснение за спрените 62 медикамента за високо кръвно и проблеми със сърцето. На искането на депутатите тя отговорила, че цялата информация я има на сайта на Изпълнителната агенция по лекарствата. В крайна сметка обаче депутатите гласуваха за това да задължат Стоименова да се яви и да даде обяснение по темата. От обясненията на шефката на Агенцията по лекарствата стана ясно, че наличието на опасния примес се обяснява с промени в производствения процес, които са направени през 2012 г., но няма категорични данни, че съставката е във всички лекарствени продукти оттогава.Стоименова беше категорична, че след постъпването на официалния сигнал за проблема с валсартана здравните институции у нас са се задействали бързо и на притежателите на разрешенията за употреба на засегнатите лекарства е издадена заповед до 24 часа да се спре продажбата на медикаментите и те да бъдат изтеглени от аптеките. На въпрос на депутат тя уточни, че не всички партиди са спрени, тъй като не всички партиди са засегнати, а списъците на засегнатите и на незасегнатите продукти могат да бъдат намерени на сайта на Агенцията. На интернет страницата на Агенцията може да се види списък и с алтернативни продукти - 138 на брой. Асена Стоименова беше категорична, че институциите са се задействали бързо, но реакцията би била още по-бърза при наличието на електронно здравеопазване. ", "date": "2018.07.11", "title": "Медикаментите с валсартан се изтеглят превантивно, успокои шефката на Агенцията по лекарствата"}
{"url": "https://offnews.bg/futbol/drama-v-moskva-harvatia-obarna-anglia-i-e-na-final-na-mondial-2018-684208.html", "text": "Балканите ликуват! Хърватия се класира за финала на световното първенство, след като стигна до драматична победа в продълженията над Англия с 2:1 (1:1 в редовното време).\"Шахматистите\" стигнаха до последната стълбичка на надпреварата за първи път в своята история и ще се изправят срещу Франция.Въпреки очакванията, че ще пропусне този мач заради контузия, Шиме Върсалко започна като титуляр за Хърватия. Единствената промяна в състава на селекционера Златко Далич бе, че Брозович стартира вместо Крамарич.В трети пореден мач пък наставникът на Англия Гарет Саутгейт заложи на един и същ стартов състав. Това означаваше, че Рахим Стърлинг запази мястото си, въпреки критиките, на които бе подложен заради пропуските си.Киърън Трипиър даде аванс на \"Трите лъва\" след прекрасен удар от пряк свободен удар още в 5-ата минута, но Иван Перишич възстанови равенството в 68-ата минута и върна надеждите на \"шахматистите\", че могат да сторят нещо голямо.В крайна сметка редовното време завърши при реми и се стигна до две продължения от по 15 минути, а четири минути след началото на второто продължение МАрио Манджукич хвърли хърватските фенове на стадиона в екстаз.В края на двубоя британците направиха всичко по силите си, за да се доберат до дузпите, но късметът не беше на тяхна страна. Така нощта в Хърватия със сигурност ще бъде доста дълга.До момента най-доброто постижение на страната на световни финали бе 1/2-финалното класиране през 1998 година във Франция. Англичаните пък ще давят мъката заедно с Белгия в мача за третото място.", "date": "2018.07.11", "title": "Драма в Москва! Хърватия обърна Англия и е на финал на Мондиал 2018"}
{"url": "https://offnews.bg/futbol/harvatia-e-v-trans-predi-polufinala-snimki-684193.html", "text": "Футболна лудост обхвана Хърватия в навечерието на полуфинала на Мондиал 2018 тази вечер от 21 часа на стадиона в Москва. Карето е навсякъде, а никой не мисли за работа.Дори кучетата са облечени с екипи на Лука Модрич, Иван Ракитич и другите звезди от селекцията на Златко Далич.В магазин в Шибеник целия персонал се яви на работа в екипи на националния отбор, а находчив готвач успя дори да приготви карирано ястие.Полицаите също облякоха фланелки върху мотоциклетите си, а някои депутати се появиха така и на работа.", "date": "2018.07.11", "title": "Хърватия е в транс преди полуфинала (снимки)"}
{"url": "https://offnews.bg/obshtestvo/3-mln-lv-shte-struva-vazstanoviavaneto-na-mizia-sled-navodnenieto-684200.html", "text": "3 млн. лв. ще струва възстановяването на град Мизия след наводнението, заяви днес министърът на регионалното развитие и благоустройството Николай Нанков. Улиците в града ще бъдат възстановени, а канализацията за дъждовна вода ще бъде рехабилитирана и разширена, тъй като сега съществуващата не може да поема води с такава интензивност, допълни Нанков. По думите му, в \"авариен режим ще бъдат изчистени последиците, след това започваме с цялостно укрепване на инфраструктурата\". Той допълни, че се осигуряват допълнителни водоноски, които са необходими за измиване и изчистване на свлечената земна маса, и още няколко машини – т. нар. бобкат, които са най-маневрени и ще помогнат за разчистване на засегнатите улици и възстановяване на настилката.Средства ще бъдат отпуснати и от Комисията за подпомагане и възстановяване към Министерския съвет.Ще бъдат ремонтирани и язовирите  „Рогозен 1“ и „Бързина“, чиито води бяха с повишеното ниво.", "date": "2018.07.11", "title": "3 млн. лв. ще струва възстановяването на Мизия след наводнението"}
{"url": "https://offnews.bg/futbol/talantat-kilian-mbape-ne-mi-puka-za-zlatnata-topka-prosto-iskam-kupa-684173.html", "text": "Нападателят на Пари Сен Жермен и френския национален отбор Килиан Мбапе сподели, че иска единствено световната купа и не се интересува от никакви индивидуални награди.Младият талант отново демонстрира високо ниво на полуфинала срещу Белгия, като блесна с един невероятен пас с пета към Оливие Жиру, който обаче пропусна да се разпише.Мнозина смятат, че футболистът на ПСЖ е сериозен кандидат за Златната топка, която се дава на най-добрия играч на турнира, но той не мисли за това.\"Не ми пука за Златната топка, просто искам купата. Това е нещо, което не съм си представял и в най-смелите си мечти, а определено съм човек, който не се страхува да мечтае.Когато полагаш усилия, не лъжеш и работиш усърдно, тогава ще бъдеш възнаграден. За мен остава най-важно да мога да помагам на отбора. Просто нямам думи да опиша радостта си. Все пак остава още една стъпка, която трябва да направим\", каза Мбапе.", "date": "2018.07.11", "title": "Талантът Килиан Мбапе: Не ми пука за Златната топка, просто искам купата"}
{"url": "https://offnews.bg/politika/komunistite-v-balgaria-gospozho-ninova-predadohte-blagoev-i-dimitrov-684168.html", "text": "Председателят на Съюза на комунистите в България Павел Иванов излезе с остро отворено писмо срещу лидера на БСП Корнелия Нинова.Епистоларната изява е озаглавена \"Госпожо Нинова, Вие работите за ГЕРБ\". Според лидера на комунистите колежката му от Столетницата е предала идеите за налагане на социалистически строй на управление и че е довела най-голямата лява партия \"до колапс, до клинична смърт, до пълно обезличаване и безсилие\".Затова според Иванов Нинова била най-подходящият сподвижник на ГЕРБ и Бойко Борисов.Ето и пълния текст на отвореното писмо:", "date": "2018.07.11", "title": "Комунистите в България: Госпожо Нинова, предадохте Благоев и Димитров, работите за ГЕРБ"}
{"url": "https://offnews.bg/ikonomika/filip-moris-chetirikratnoto-uvelichenie-na-aktciza-za-bezdimnite-pr-684161.html", "text": "Представителството на тютюневия гигант \"Филип Морис\" в България е изпрати писмо до бюджетната и икономическата комисии в парламента, в което възразява срещу готвеното неколкократно поскъпване на акциза върху т.нар. бездимни цигари.В писмото управителят на \"Филип Морис България\" ЕООД Георгиос Маргонис посочва, че навлизането на тези изделия на българския пазар преди 8 месеца е било преценено на база тогава действащата нормативна уредба, която компанията сметната за стабилна и предвидима. Той припомня, че с предните промени в Закона за акцизите е било регламентирано от 1 януари 2018 г. нагреваемите тютюневи изделия (НТИ, каквито са бездимните цигари, да бъдат облагани на нивата като тютюна за пушене (152 лева за килограм).Според тях е безпрецеденто за държава в Европа да повиши акциза четирикратно само 8 месеца по-късно.Според \"Филип Морис\" това би затруднило навлизането на нови бездимни продукти на пазара ни (засега тук се продават единствено HEET) и хората, които вече са се преориентирали към тях или биха го направили в бъдеще. Компанията влага много в научна и развойна дейност и все повече независими експерти биха се съгласили, че този вид продукти могат да намалят вредата за пушача и общественото здраве, пише още в писмото.Компанията съобщава, че обемът на продажбите на HEET засега е незначително в сравнение с всички останали тютюневи изделия. Оттам препоръчват на законодателя, ако търси по-високи постъпления в бюджета от акцизи, да направи \"само малко увеличение на специфичния компонент на акциза върху цигарите\" или пропорционално увеличени на акциза на всички тютюневи изделия.От компанията припомнят и препоръка на Европейската комисия нетютюневите изделия да се облагат именно с нивото на акциза за тютюна за пушене.Според тях е логично иновативните продукти, които според мнозина за по-щадящи към здравето, да имат много по-ниска ставка от традиционните цигари. ", "date": "2018.07.11", "title": "'Филип Морис': Четирикратното увеличение на акциза за бездимните продукти само за 8 месеца е без прецедент в Европа"}
{"url": "https://offnews.bg/politika/pravitelstvoto-uvelichi-kapitala-na-darzhavno-druzhestvo-s-polovin-mlr-684172.html", "text": "Министерският съвет одобри промени по бюджета на Министерство на икономиката за настоящата година във връзка с увеличаването на капитала на „Държавна консолидационна компания” ЕАД със сумата от 500 млн. лв. Правителството реши също така дружеството да възлага ремонтите и реконструкциите на язовири - държавна и общинска собственост, с изключение на тези, възложени на концесия, за които в концесионния договор е предвидено извършването на ремонтно-възстановителни дейности от страна на концесионера.Одобрен е и списък на язовирните стени и съоръженията към тях, на които трябва да се извърши основен ремонт или реконструкция.", "date": "2018.07.11", "title": "Правителството увеличи капитала на държавно дружество с половин млрд. лв."}
{"url": "https://offnews.bg/futbol/serhio-ramos-i-garet-bejl-se-sboguvaha-s-ronaldo-sami-kedira-go-posre-684166.html", "text": "След като официално суперзвездата Кристиано Роналдо напусна Реал Мадрид в посока Ювентус, един от първите реагирали на новината бе капитанът \"белия балет\" Серхио Рамос.Той използва официалния си профил в социалната мрежа Туитър за да изпрати съобщение за Роналдо, което гласи:\"Кристиано, твоите голове, статистика и всичко, което спечелихме заедно говорят сами. Ти си заслужи едно специално място в историята на Реал Мадрид. Като фенове на тима ние ще те помним винаги. Беше удоволствие да играя до теб. Големи прегръдки и добър късмет\".Колегата на Роналдо в нападението на мадридчани Гарет Бейл също отдели време за раздяла с него, въпреки че преди време в медийното пространство вървеше мълвата, че двамата не са в добри отношения.\"Великолепен футболист, топ човек! За мен бе удоволствие да играя с теб през последните пет години. Успех в бъдещето, приятелю мой!\", написа Бейл в профила си в Туитър.Халфът на Ювентус Сами Кедира, който беше съотборник на португалеца в Реал, сега отново ще играе рамо до рамо с него. Германецът поздрави нападателя за трансфера му в торинския клуб.\"Добре дошъл в Торино, Кристиано! Ние заедно отлично проведохме времето в Мадрид и аз нямам търпение, кога отново ще мога да играя с теб! Днес е специален ден за Ювентус!\", написа Кедира в Туитър.", "date": "2018.07.11", "title": "Серхио Рамос и Гарет Бейл се сбогуваха с Роналдо, Сами Кедира го посрещна (снимки)"}
{"url": "https://offnews.bg/sviat/tramp-pred-nato-iskate-da-vi-zashtitavame-ot-rusia-a-pravite-biznes-684175.html", "text": "САЩ заделя значителни ресурси в рамките на НАТО, за да защитава членовете на Алианса от Русия, докато някои от големите държави като Германия, правят бизнес с Москва.Тези аргументи е изложил американският президент Доналд Тръмп пред генералния секретар на НАТО Йенс Столтенберг. Двамата се срещнаха на работна закуска в рамките на .В началото на срещата медии запечатаха уводните слова на двамата. Генсекът на НАТО уверява американският държавен глава, че държавите от Алианса правят всичко възможно да увеличат разходите си за отбрана. \"След години на съкращения в разходите, започнахме да влагаме милиарди в отбрана и миналата година отбелязваме най-голямото нарастване на разходите за отбрана в Европа\", отбелязва Столтенберг.Американският президент го прекъсва с въпроса, защо така се е получило, че през 2017 година има прираст в разходите, на което генсекът на НАТО отговаря: \"Разбира се, отчасти и заради вашето ръководство\".След изказването на Столтенберг Тръмп заявява недоволството си от настоящото положение. Мисля, че е много тъжно, когато Германия прави бизнес с газ и нефт с Русия, докато вие се предполага, че защитавате страната срещу Русия. В същото време се плащат милиарди долари на Русия. Ние защитаваме Германия, ние защитаваме Франция, защитаваме всички тези държави, а в същото време много от тях правят сделка с Русия за газопроводи\", заявява Тръмп. Предполага се, че трябва да ви защитаваме от Русия, докато тези държави плащат милиарди долари на Русия, а в същото време бивш германски канцлер е начело на компания за доставка на газ от Русия, коментира още американският държавен глава и добавя, че \"70 процента от Германия\" е зависима от руския природен газ. Той посочва, че в същото време за отбрана Германия внася 1 % от брутния си брутен вътрешен продукт, докато вноската на САЩ е 4.2 процента при значително по-голям БВП. Генералният секретар на НАТО отговаря на Тръмп, че в Алианса влизат 29 държави, които са независими и имат своя политика. \"Силата на НАТО е, дори и когато имаме несъгласия помежду си, да се обединим около общи цели, да се защитаваме взаимно. Мисля, че двете световни войни и студената война ни научиха как да бъдем обединени. Въпреки сделките с Русия, ние трябва да сме заедно\", заявява той. Американският президент го контрира: \"Не, вие просто правите Русия по-богата\". ", "date": "2018.07.11", "title": "Тръмп пред НАТО: Искате да ви защитаваме от Русия, а правите бизнес с тях"}
{"url": "https://offnews.bg/gimnastika/nepriatna-kontuzia-otnovo-vadi-ot-stroia-edna-ot-gratciite-ni-684170.html", "text": "Неприятна контузия по всяка вероятност ще извади от титулярния състав на ансамбъла по художествена гимнастика едно от момичетата – Теодора Александрова.Грациите ни са на лагер на НСБ \"Спорт палас\" Варна. Там момичетата тренират усилено и възстановяват се пълноценно. Базата се намира между град Варна и комплекс \"Златни пясъци\", а гимнастичките разполагат със страхотна зала, открит и закрит плувен басейн, зала за обща физическа подготовка и всичко необходимо за провеждане на пълноценни тренировки и почивка след тренировъчния процес.След началото на една от тренировките обаче, при започване на по-големи натоварвания, Теодора отново е получила болка в стъпалото, което й създава проблеми от Световната купа в София преди няколко месеца. На националката веднага е направена снимка и мнението на д-р Димов е, че отново се налага операция. Стефани Кирякова, която в последните големи състезания, включително и на европейското първенство, замести Теди, ще продължи да играе и в двете съчетания. Тя се справя се отлично, но въпреки всичко от тима се надяват Александрова да се възстанови колкото се може по-бързо.Заради възобновяването на болките в крака, националката остава под въпрос и за предстоящото световно първенство, което ще се проведе в София в началото на септември, тъй като не е ясно дали Теди ще успее да влезе във форма до тогава.", "date": "2018.07.11", "title": "Неприятна контузия отново вади от строя една от грациите ни"}
{"url": "https://offnews.bg/futbol/stachka-vav-fiat-zaradi-transfera-na-ronaldo-684182.html", "text": "Профсъюзите в италианския автомобилен производител ФИАТ са в стачна готовност заради трансфера на португалската мегазвезда Кристиано Роналдо в Ювентус.\"Работниците затягат колана, а компанията харчи стотици милиони евро за един футболист. Това е неприемливо. Хиляди семейства свършват парите в средата на месеца, а един човек ще взима милиони. Работниците на ФИАТ са осигурили благосъстоянието на компанията от три поколения, а в замяна получават бедняшки живот.Компанията трябва да инвестира в нови модели, а не да прави богат един човек. Собствениците обичат повече футбола и развлеченията, отколкото автомобилостроенето. За това обявяваме стачка от 15 до 17 юли\", пише в изявление на профсъюзите.Новата голяма звезда на Серия “А” Кристиано Роналдо ще бъде представен официално в понеделник, твърди Gazzetta dello Sport.В късния вчерашен следобед Реал Мадрид официално обяви раздялата с CR7. Очаква се пищна церемония по посрещането на Роналдо, като новият стадион на Ювентус ще бъде тесен за всички желаещи да го посрещнат.", "date": "2018.07.11", "title": "Стачка във ФИАТ заради трансфера на Роналдо"}
{"url": "https://offnews.bg/interviu/sreshtu-alchnostta-za-pari-684183.html", "text": "Проф. Бродбек, Вие бяхте в световен мащаб един от малкото професори по икономика, които предсказаха финансовата криза много преди тя реално да удари световната икономика през 2008 г. Интуиция ли Ви помогна или заключения от Ваши изследвания?От края на 80-те години се занимавам с научни изследвания в областта на теорията и философията на парите. Бързо ми стана ясно, че финансовите пазари по непознат в досегашната история начин са се отделили от това, което наричаме „реална икономика“ и дори са започнали да я доминират. Това господство опорочава „реалната икономика“: дейността на едно предприятие все по-често се структурира с единствената цел постигане на краткосрочна печалба и бързо повишение на курса на неговите акции. Управлението е все по-слабо съобразено с нуждите и обстоятелствата на реалната стопанска дейност. Само въпрос на време беше неестествено доминиращата финансова сфера, която освен това все повече зависеше от наливането на пари от страна на централните банки, да изпадне в състояние на криза. Много признаци, които следях, сигнализираха, че кризата е неизбежна. Трудно предвидим бе единствено точният момент на избухването й.Вие стигате до извода, че алчността за пари и илюзията за стойността на парите са главни източници на кризи и неволи в модерните общества. Междувременно обаче трудно можем да си представим социализация и уважаван социален статут на западен човек без паричен фетишизъм. Алчността за пари ще провали ли нашата цивилизация?Парите са станали най-важно средство за интеграция в обществото (позовавам се на Макс Вебер). Ние възприемаме света посредством калкулацията, наложена ни от парите. „Рацио“ първоначално е означавало търговска сметка. Мислим в числа. Дори природата възприемаме в сметки, които с течение на времето са станали все по-елегантни. Парите същевременно съставляват и реалните процеси на нашите взаимоотношения. Искам да подчертая, че най-важна е функцията им на пропуск в обществото. Липсва ли ти този пропуск, няма как да си пълноценен член на това обществото. Следователно във всички парични икономики стремежът към парите позволява на хората да оцеляват. С течение на времето обаче този стремеж се е превърнал в ирационална алчност. Появило се е и лихварството, което е „материализираната алчност за пари“.На втората част от въпроса, а именно дали парите, които са спойката на цивилизацията ни, ще я провалят, самият аз не знам отговора. Парите нямат собствена същност. Дори в злато те са само метал, както евробанкнотите са само хартия и памук. Стойността на парите произтича единствено от вярата на достатъчно много хора, че такава стойност действително съществува. Вяра съответно е това, което придава стойност на парите. Парите са ефикасна илюзия: ефикасна, но все пак илюзия, която във всеки един момент може да рухне! Това се случва например при инфлация, борсов крах, обезценка на стоки, падащи надници, държавни фалити и т. н. Нека кажем така: парите като глобална институция работят неотменно и срещу себе си, по посока на собствения си крах. Имаме късмет, че освен парите съществуват и други социални връзки помежду ни. Такива са езикът, моралът, общовалидното познание, правото. Кое ще надделее в задаващите се все по чести кризи, финансовият крах или другите форми на свързаност между хората – или дори, което би било прекрасно, разумът – не мога да предвидя.Работил сте за института Ifo в Мюнхен, който е един от най-реномираните научно-изследователски и консултантски центрове за немската икономика. Там обаче доминират неолибералните възгледи. Как се чувства един критичен ум в неолиберален тинк танк?Работих 3 години в института Ifo преди около 30 години. По това време неолибералната му ориентация още не бе факт. Тогава се занимавах с изследване на креативността и отговарях в Ifo за направленията култура и изкуство. Конфликтният потенциал по отношение на тези сфери е по-малък.Какво е „будистка икономика“ - термин, с който нерядко свързват и Вашия начин на мислене? Какво очаквате от стопанска дейност, мотивирана от будистката мисъл?Традиционната икономическа теория все още почти не е повлияна от будистката мисъл. Това, което като философ и икономист считам в будизма за особено важно, е критичният метод за осмисляне на стереотипи, произвеждащи страдание. А в икономическата теория не липсват такива вредни стереотипи. Големият потенциал на будистката мисловна традиция за сега е много слабо усвоен. Има единични опити, изхождащи от будистката етика и философия (състрадание, успокоение на духа, трезв анализ на възприеманите феномени), между които е и моят скромен принос.Будистката етика обаче не е нормативна, основаваща се на предписания, каквито са християнската или Кантовата етики. Поради това няма такова нещо като типична будистка икономическа система. Въпреки това будизмът има положително отношение към някои принципи, например предотвратяване на страдание (експлоатация на човек и природа), избягване на крайни положения (напр. нито напълно неурегулиран пазар, нито пък изцяло планова икономика), отвореност към нови предложения. Накратко: будистката икономика не познава догми. Тя по-скоро се старае да насърчи един състрадателен, критично-рационален начин на мислене в икономиката. Че от това произтича една позиция, която е екологична и ориентирана към общественото благо, е съвсем естествено.Вие сте един от най-уважаваните експерти по икономическа етика в Германия. Вслушва ли се бизнесът в призивите Ви за етично поведение?Искам да подчертая, че освен мен в Германия има много експерти по икономическа етика, които принадлежат към различни школи в икономиката. Аз съм по-познат като експерт по будистка икономическа етика. Но и независимо от будизма винаги съм се старал да дам приноса си за извършването на полезни реформи, например за по-справедлив мениджмънт. Помагах и на големи инвестиционни компании да създадат и спазят екологични и социални стандарти в инвестиционната си дейност. Ефектът от призиви за етично поведение е променлив и, както показва опитът ми, често зависи от общата икономическа ситуация. В капиталистическата икономика реализацията на печалба се счита за основна цел. Понякога предприятията си поставят и морални цели, но това се случва по-скоро по инициатива на отделен мениджър или собственик. Доброволно съобразяване с етични норми в частни предприятия е рядкост. Основен начин за налагането им е чрез етично издържани закони. Поставил съм си за задача да бъда полезен в това начинание..Какво намира немски професор по икономика в будизма?Дали и други немски професори стават будисти, не мога да преценя. Лично аз не познавам колеги, практикуващи будизъм. Будизмът първоначално не ме привлече в качеството ми на икономист, а в личен план. Противоречието, което ми се стори, че будизмът създава в мен, с годините успешно се разреши. Будистката икономическа етика, която разработих, е резултат от това, което започна като мое вътрешно противоречие.Как бихте обяснили нарастващия брой привърженици на будизма сред интелектуалците в западния свят? Тази тенденция ще продължи ли и в бъдеще?Нямам данни, дали привържениците на будизма наистина стават повече. Будизмът привлича с това, че философското му ядро не е теистично (не се влияе от бог). Много интелектуалци, особено работещите в научната сфера, имат фундаментален проблем с авраамическите религии. Противно на тях будизмът и съвременната наука не си противоречат. Далай Лама е пример за това. Близост се оказа, че има и между будизма и невронауката, която откри за себе си централни теми на будизма (състраданието и огледалните неврони; пластичният мозък и медитацията и т. н.).Не мога да се сдържа да не задам и традиционния полемичен въпрос: будизмът философия ли е, религия или съчетание от двете?Обобщеният будизъм всъщност е изкуствено сътворен от западни изследователи на религиите през 19-ти век. В Азия съществуват само плуралистично структурирани и често съвсем самостоятелни будистки школи, които все пак съвкупно се позовават на учението на Буда. Между тях срещаме и „религиозни“ форми и практики на будизма, насочени към хора, на които интелектуалният подход е непривичен. Срещаме обаче и „чиста“ философска теория на знанието (епистемология), напр. Дигнага, Дармакирти (Dignāga, Dharmakīrti), онтология (напр. теория на битието на школата „Само битие“) и най-вече рафинирания критичен метод на Нагарджуна (Nāgārjuna), който в много аспекти напомня на европейския скептицизъм (Пирон, Секст Емпирик). При все това и научната форма на будизъм си запазва и една духовна перспектива като последна инстанция.Професорите по макроикономика търсят начини за повишаване на общото благосъстояние. Будизмът не е ли обаче преди всичко път за лично спасение и в много по-малка степен програма за обществена реформа?„Индивид“ и „его“ не са тъждествени понятия. Това е типична грешка на много либерали. В дадена държава се говори например на един и същ език. Езикът в този смисъл е общо достояние. Всеки човек обаче се изразява по своему.Спасителният път на будизма не изисква обезличаване на собствената индивидуалност, а отказване от „териториите“, които егото е „завзело“ и „брани“.“Програма за обществена реформа“ ми се струва доста абстрактно понятие. Няма „общност“, която може да бъде идентифицирана като „общество“. Има само индивиди, които по различни подбуди си взаимодействат. Именно общото между тях им позволява да формират индивидуалност.Реформа в духа на будизма би означавала най-вече реформа на съзнанието, реформа на илюзиите, които съзнанието репродуцира, например в икономиката. Една ре-форма е „ново-сформиране“ и съответно изисква нови форми, но същевременно и отказ от старите форми, примери за които са алчността за пари, ламтежът за растеж, конкурентното мислене.В реформи спуснати „отгоре“, да не говорим за революции, не виждам особена полза. Те отново ще бъдат извършени от елити, което би довело само до нови проблеми.Проф. Бродбек, благодаря за времето, което отделихте за това интервю.___________________________________________________________________________", "date": "2018.07.11", "title": "Срещу алчността за пари"}
{"url": "https://offnews.bg/medii/peevski-i-dps-deputati-iskat-mediite-da-obiaviavat-zadkulisni-sobstven-684169.html", "text": "Депутатите от ДПС Делян Пеевски, Хамид Хамид, Йордан Цонев и Велислава Кръстева са внесли допълнение към проекта си за промени в Закона за задължителното депозиране на печатните и други издания, станал популярен като \"медийния закон на Пеевски\".Днес от ДПС обявиха, че внасят допълнения между двете четения, за да отговорят на критиките, че в законопроекта има пропуски.Едно от допълненията е медиите за обявяват т.нар. си \"задкулисни собственици\": Допълненията на Пеевски, Хамид, Цонев и Кръстева предвиждат да има санкции от 20 хил. до 30 хил. лв., ако не бъдат декларирани обстоятелствата по собствеността на медиите. Глобите ще бъдат налагани от Министерството на културата. Освен това се добавя задължение медиите да декларират и кредити, както и пари от европроекти, от държавата или от общините.Велислава Кръстева обяви, че целта на промените е \"превенция и противопоставяне на фалшивите новини, превенция и противопоставяне на опитите за задушаване на свободата на словото\".От ДПС подчертаха, че текстовете третират собствениците на медиите и тяхното финансиране, но не и журналистите, които работят в тях.\"Кой се опитва да измести темата към журналистите и свободата на словото и кой собственик на медии кара журналистите да пишат писма? Кой има интерес да остане в сивата икономика и в сивото пространство? Кои собственици на медии желаят темата да бъде изнесена към свободата на словото? Със сигурност това не са депутатите от ДПС\", обяви Хамид Хамид.ДПС призоваха и за дискусия по промените, която да се проведе между двете четения. Те обявиха, че ще помолят председателя на парламентарната комисия по културата и медиите Вежди Рашидов да организира обсъждане, за да се постигне максимална прозрачност.", "date": "2018.07.11", "title": "Пеевски и ДПС депутати искат медиите да обявяват задкулисни собственици, кредити и европари"}
{"url": "https://offnews.bg/obshtestvo/70-po-malko-darveta-sled-remonta-na-graf-ignatiev-sekat-varbite-pred-684167.html", "text": "70% от дърветата ще бъдат изсечени след ремонта на столичната улица \"Граф Игнатиев\".Това става ясно от инвестиционния план на проекта, цитиран от активисти на Гражданска инициатива „Зелени улици“, партия „Зелените” и Гражданска инициатива за обществен и релсов транспорт.Според съпредседателя на \"Зелените\" Борислав Сандов ставаме свидетели на унищожаването на зелените пространства докато текат ремонтните дейности. Той отбелза, че дърветата в градската среда имат няколко важни значения. На първо място, те пречистват въздуха.Именно заради смога в столицата държавата ни беше осъдена от Съда на ЕС, който ни задължи да предприемем мерки за подобряване на качеството на въздуха.Дървесната растителност оказва също така влияние върху микроклимата на града. Това означава, че поддържа по-ниска температура на уличната настилка, тротоарите и дори сградите.Дърветата около улиците помагат още за ограничаване на шума.Борислав Сандов изрази предположение, че зрелите дървета се изсичат, за да бъдат засадени млади, защото има разсадници, които продават скъпо и биха се облагодетелствали. Георг Тупарев от \"Зелените\" заяви, че в проекта за ремонтните дейности на улица Граф Игнатиев няма нищо модерно, напротив, в него лежи дълбок соц.Тупарев даде пример, че се предвижда плачещите върби пред църквата \"Свети Седмочисленици\" да се премахнат заради промените в климата. Това обаче може да се предотврати, като на мястото се създаде воден басейн. Бившият жуналист от БНТ Павлина Делчева посочи, че след началото на ремонта дървета изсъхват периодично, а на площад Славейков вече има отрязани 9. Кристина Димитрова от \"Зелените\" заяви, че ремонтът трябва да се прави за хората, а не както е удобно за строителните фирми. Тя даде пример с Холандия, където докато тече ремонтът, засегнатите търговски обекти се освобождават от данъци. Участниците в пресконференцията обявиха, че стартират подписка за незабавното спиране на изсичането на дърветата при ремонта на улица Граф Игнатиев. Те ще настояват още за създаване на регистър на дърветата, каквото решение взе столичният общински съвет през 2007 г., но до днес не го е реализирал.", "date": "2018.07.11", "title": "70% по-малко дървета след ремонта на Граф Игнатиев, секат върбите пред Свети Седмочисленици"}
{"url": "https://offnews.bg/obshtestvo/mladite-u-nas-shampioni-po-pileene-na-svobodnoto-vreme-na-balkanite-684176.html", "text": "Българските младежи са първенци в региона на Балканите по използване на свободното време за почивка и са на последно място по използване на свободното време за самоусъвършенстване.Използването на интернет сред балканските страни не прави изключение от световните тенденции и е свързано най-вече с влизане в социалните мрежи. Данните са важни на фона на летните ваканции и почивки, когато винаги става актуален въпросът за свободното време.Изводите са малка част от мащабно социологическо проучване, което Фондация „Фридрих Еберт“ проведе в първото полугодие на 2018 г. сред всички бивши социалистически или близки до социализма страни на Балканите и техните наследници. В България изследването бе проведено от „Галъп интернешънъл“ сред 1016 младежи на възраст между 14 и 29 години. Стандартно отклонение: ± 3.5.83% от българите на възраст между 14 и 29 години казват, че използват свободното си време, най-вече за да си почиват, 44% - за социализация, 36% от младите се занимават със спорт през свободното си време, а само 5% отделят част от свободното си време за дейности, свързани с личностно развитие. Запитаните са дали повече от един отговор, затова и процентите надхвърлят сто.За сравнение, близката до нас Македония също показва 83% дял на ползващите свободното си време за релакс, но е и първенец по дял на отговорите в категорията „личностно развитие“ – 17%. Делът на този тип отговори е двуцифрено число (между 12% и 17%) във всички страни, произлизащи от бивша Югославия с изключение на Косово (7%). В Румъния този дял е 15%. Албания пък има дял колкото България – 5%. Така Косово, България и Албания показват най-ниските нива.Според данните, най-много време за спорт се отделя в Словения (цели 57% от отговорите съдържат и спортни дейности), Черна гора (49%), Сърбия (47%) и т.н. На другия полюс е Косово – само 28% от младите там казват, че ползват свободното си време за спорт. България е с 36%.Различните форми на социализация се проявяват в сходни със спорта дялове. Македония тук е на първо място – в 54% от отговорите социалното общуване фигурира като предпочитана в свободното време дейност. На другия полюс е Хърватия – с 29%. България е с 44%.Разбира се, степента на въвлеченост на младите в перспективни и структурирани употреби на свободното време, като подобряване на способностите или пък спорт, е свързано със степента на социално-икономическо развитие на съответната държава, но тук по-скоро влияе индивидуалната семейна среда.Основна част от свободното време на младите на Балканите е отредена за интернет. 86% от младежите на Балканите казват, че използват често интернет за престой в социални мрежи, а 84% казват, че често го ползват в програми за комуникация с приятели и семейство. Малко повече от половината от младежите в нашия регион (56%) използват често интернет за училище, работа или образование. Други основни дейности в онлайн пространството на младите са свалянето и слушането на музика, споделянето на снимки и видео и гледането на филми. Най-малко време онлайн (10%) се отделя за изразяване на мнения, а също толкова ниски ниски – главно заради възрастта – са дяловете на отговорите онлайн пазаруване или банкиране.Сред младите в България картината е близка до общата за Балканите, но с по-ниско от средното за Балканите ползване на интернет за училище, работа или образование (46% у нас твърдят, че често ползват интернет за такива дейности, при 56% средно за региона).Сходна е картината, която се наблюдава и в предходното изследване на фондация „Фридрих Еберт“ (2014 г.), отново проведено от „Галъп интернешънъл“. Преди 4 години 81% от младите в България са използвали интернет основно за достъп по социалните мрежи, 74% - за комуникация с приятели и роднини, 66% за търсене на информация, 38% за четене на новини, а 23% за работа, а 18% за някакви форми на активна заемане на позиция. Все пак, като че ли, за четири години закономерно у нас нарастват дяловете на ползващите интернет за работа и четене на новини. Като цяло прави впечатление, че голямата част от младежите у нас и на Балканите приемат интернет повече като пространство за контакти и развлечение, отколкото като източник на информация или средство за осъществяване на ежедневни задачи и дейности, свързани с работа, училище и получаване на знания. Това е очаквано заради възрастта.", "date": "2018.07.11", "title": "Младите у нас - шампиони по пилеене на свободното време на Балканите"}
{"url": "https://offnews.bg/nashite-avtori/machitelni-vaprosi-684162.html", "text": "Двама умни господа ме успокоиха. Напоследък. А после отново безпокойството ме обзе.Аз не съм труден за убеждаване в лошото. Всеки българин не е труден за убеждаване в лошото. Кажеш ли на българин добро – може и да не повярва. Но ако му кажеш лошо – веднага ще повярва. Това важи за всички хора по света – със сигурност – но аз знам българите.Хубаво е да си напомняме, че като казваме „българин” или „българите” ние обикновено имаме предвид нещо като сборен негативен образ, сборен образ на негативните черти на нашите сънародници. И също – да си даваме сметка, че казваме ли „българин” и „българите” все едно казваме „човек” и „хора”. Защото - ако има между нас и другите хора по света някакви разлики – то те са минимални.Просто ние си познаваме само себе си (и то не особено добре), и затова сме склонни да преувеличаваме „уникалността си”. И в доброто, но най-вече – в лошото.Та така. Въпреки хубавият си, български песимизъм и недоверчивост, аз повярвах с ентусиазъм на тия двама господа.Владимир Каролев и Иван Нейков. Те казаха в общи линии, че България няма да умре по демографски начин. Няма да се изпълнят тия мрачно-песимистични прокоби, пардон - прогнози, в които се казва, че след петдесет години на нашата територия вече няма да живеят българи. Няма да има вече расови наследници на траки, славяни и прабългари, а само наследници на тюрките огуз (турци) и наследници на асинганите от Индийския субконтинент (роми).Господата казаха, че българите вече се размножават добре, че има повишение на раждаемостта, която се дължи на подобрените икономически условия. Големият демографски срив на 90-те бил отминал.Аз, между другото, винаги съм бил на това мнение. Крайният, войнстващ, гръмък и самодоволен песимизъм ми е смешен!Тоест – мога да открия лесно неговите смешни, мазохистично-инфантилни корени и да им се посмея. Децата обичат да имат запек и да изпъват жили в напъните си над гърнето. Така и немалко възрастни обичат да „страдат” от гневно „отчаяние”, в което всеки що годе прозорлив човек ще види всъщност садо-мазохистично удоволствие. Те, тези, агресивните песимисти, казват с смешна, инфантилна, болезнена наслада: Толкова сме зле, че по-зле никога не сме били! И: Отиваме към ръба на пропастта! Катастрофа!Онанистчетата на батко! - бих казал със снизходителна усмивка. – Харесва им да изпъват жили и да изричат прокоби! Харесва им да придават неуместен драматизъм и дори трагизъм на живота! Просто защото се е случило така, че това е техния живот.На такива казвам: пишльовци, моля, спомнете си 1347-а, когато от Кафа на северния черноморски бряг в Европа нахлува „черната смърт”. И уморява за две години една трета от населението на континента! Спомнете си това и не ми дрънкайте за катастрофи и ужасии, след като сте се наяли в някой ведомстен ресторант със свински момици и телешко варено. Моля!Много ви харесва да придавате ужасен трагизъм на обикновеничкия ни и смешноват живот...на нашия лишен (Слава, слава Богу!) от истински трагедии и катаклизми живот! А защото сте и образовани хора – като говорите с тоя патос, с тоя трагизъм за сегашния ни живот – наплашвате и обикновения народ! И обикновения народ казва: Ето, учени глави казаха: По-зле не е било!А обикновения народ никак и няма да прочете за „черната смърт” и за разни други хубави моменти от миналото, та да си даде сметка, че сме преживели и наистина ужасни периоди. И не само сме ги преживели, на и сме ги на-живели и сме процъфтявали след тях!Така че е малко срамно да преувеличаваме сегашните си несгоди!Та – казвам понякога на същите тия войнстващи песимисти: Не си ли давате сметка, че само преди 60 години в тая наша винаги кротка България, на влизане в едно село е можело да видиш (в пероид от три или шест месеца) първо отрязани партизански глави, а малко по-късно – отрязани глави на учители и попове, оказали се врагове на „народната власт”? Така че – да не прекаляваме със „сега е най-зле, сега вървим към катастрофа!”Така че съм склонен да повярвам на тия, които говорят обнадеждаващо. Или поне – умерено обнадеждаващо.И Каролев и Нейков са дали малко статистически данни. Но пък и те...Значи, хубаво са казали господата, че да се говори за страшна демографска криза и за изчезване на българския етнос не може и да става дума. И са дали за пример очевидното повишение на раждаемостта от 2003-а докъм 2009-а. Спадът от 90-е е надмогнат, - казват те - той се е дължал на извънредно тежките икономически условия тогава. Сега условията не са толкова тежки, затова от 2003-а има непрекъснат възход на раждаемостта. И през 2009-а има рекорд от 81-а хиляди родени бебета!Но...2009-а, година на съмнително, полукризисно състояние – мисля си аз - беше с такава висока раждаемост по няколко възможни причини: България просто не беше особено засегната от Кризата. А също така – наскоро беше приета за член на Европейския съюз!А аз никога не съм пренебрегвал индивидуално-психологическите фактори, които са в основата на социални движения и процеси. И си казвам: Ентусиазираните хора определено раждат повече деца. Не по-богатите, а по-ентусиазираните. И сега: Хубаво е, че към 2009-а имаме рекорд на ражданията, но оттогава досега се описва един непрекъснат и то – много категоричен спад. Докато през 2017-а се отчита най-ниската раждаемост от 1945-а насам. По-ниска и от 1997-а, когато един млад лекар като мене със заплатата си можеше да си купи пет пилета и двайсет хляба за месец. (И въпреки това именно в миналата 1996-а – също ужасно тежка и мизерна година – се роди моята дъщеря Калина.)Сега българите може и да не са толкова покъртително смачкани финансово, колкото тогава...но като става въпрос за ентусиазма...какво да кажем за него?Хората, казвам си, раждат деца не когато имат някакви си „подобрени икономически условия”. А когато знаят, че децата им няма да бъдат нещастни. В бъдещето.И ето: 2009-а година младият българин (само си го представям, просто фантазирам) си е казвал: Сега моето още неродено дете ще се роди...и ще е вече гражданин на Европа! Ще може да отиде където си поиска, за разлика от мен – в моето детство! Ще може да ходи на забавачка в Испания! Като порасне - ще учи медицина в Сорбоната! А аз ще го издържам, работейки като градинар в някой английски парк с лебеди! И казвайки си така – младият българин веднага се е заемал да направи това малко дете с големи перспективи!Сега Европа е едно объркано и объркващо място. На което видяхме хубостите, но най-вече - лошите страни. А и изядохме част от лебедите в английските паркове. Или поне фантазно реализирахме този акт на архетипно възмездие – във филма Мисия Лондон. Ха, да видиш ти!Европа вече не ентусиазира българите. Подобрените икономически условия (твърде условно подобрените условия) също не ентусиазират българина. А още по-малко го ентусиазират неясното бъдеще и мисълта, че децата му, бъдещите му деца, няма да са по-щастливи от него. А той самият не е бил особено щастлив.Глупостите за „светло бъдеще” на социализма – казвам си от време на време – не са били чак такива глупости. Защото човек живее с илюзии, а и тези илюзии не са в никакъв случай „празни” - всъщност те са самия, истинския живот – защото те са мотора на човешкия стремеж. Без вяра в бъдещето някак си не се живее. А пък за правене на деца – да не говорим.Хареса ми за известно време да вярвам на господата Каролев и Нейков – и наистина – от все сърце съм на мнение, че крайният, агресивен песимизъм е глупав.Но 56 хиляди родени през 2017 в сравнение с 81 хиляди през 2009 – не е чак толкова оптимистично.Как се създава обаче светло бъдеще – това е днес въпросът!Не че не може с лъжи – казвам си – та нали така си беше до 89-а. Малко лъжи, малко пропаганда и – ето ти светло бъдеще.Но сега има хора преситени от лъжи и похитрели. Аз примерно. Всичките ми връстници. И по-големите от мене. И доста от по-малките от мене. Не че ние ще започнем да създаваме деца. Но става въпрос, че ние не бихме приели лъжи, чрез които да ни се създаде илюзия за евентуално „светло бъдеще”. Ще трябва да ни се предложат не лъжи, а планове. Логични и смислени. Апропо: Младите хора са отровени с песимизъм именно от нас!Каролев-Нейков казват, че просто няма достатъчно жени в детеродна възраст. И това е така. Решението е в силно повишаване раждаемостта на тия, които все пак са.Пак казвам – една жена и един мъж ще създават деца и то – с ентусиазъм – само ако виждат нещо в бъдещето. Някаква светлина. Светлина в бъдещето може да има само, ако се правят планове. И тия планове звучат смислено, логично, обосновано.Светлина в бъдещето може да има, ако се полагат цели. И тези цели звучат смислено и изпълнимо. И са обнадеждаващи цели.Каква цел има заложена пред България сега? Общонародна цел, план за общо движение и обща перспектива?Няма цел, защото светът не ни е дал... – би казал някой. Светът е такъв – мрачен и безпътен – сега.Но аз бих казал, че един волеви човек...или една, нека го кажа: волева, осъзната държава (мисля, че се получи добър израз) си полага целите самостоятелно и независимо от външните обстоятелства. Не че не се интересува от тях и не се съобразява с тях. Но не е безпомощно зависим от тях! Човекът или държавата не чакат Светът да им даде целите и да им посочи пътя!Всъщност – така правят слабите, глупави хора и държави.Умните, прозорливите, мъдрите правят така – сами залагат хубави и изпълними цели пред себе си. И когато ги постигнат – щастливи са. И си поставят веднага, точно на мига – нови цели! Защото без голяма цел не се седи, не се живее!И тогава младите и способните да раждат – мисля си – имайки хубави и обнадеждаващи цели – виждат нещо светло в бъдещето.И – струва ми се – точно тогава започват да раждат. Хубави, български деца. От български, турски, арменски, цигански, гагаузки, гръцки, цинцарски, каракачански, еврейски и какъвто и да е произход. Хубави, бъдещи деца. С възможност за щастие. В бъдещето.", "date": "2018.07.11", "title": "Мъчителни въпроси"}
{"url": "https://offnews.bg/futbol/stoichkov-harvatite-sa-zhadni-za-pobeda-i-dano-kato-balkantci-da-us-684181.html", "text": "Легендaта на българския футбол Христо Стоичков сподели пред \"БНТ\", че ще стиска палци на Хърватия тази вечер. \"Шахматистите\" се изправят срещу Англия в спор за място на финала на световното първенство.\"Хърватският тим е жаден за победа и дано, като балканци, да успеят. Няма никаква дискусия по темата: техният отбир е много добър, футболистите са боеспособни и с високи качества.Радвам се, че президентът на тяхната футболна централа Давор Шукер успя да направи сплав между тези талантливи играчи. Показват много силна форума.Двамата, които засега най-много са ми харесали, са Иван Ракитич и Лука Модрич. От тях зависи как Хърватия ще може да изненада Англия. Умората не е фактор. На този етап няма футболист, който да се оплаква от изтощение\", каза Стоичков.", "date": "2018.07.11", "title": "Стоичков: Хърватите са жадни за победа и дано, като балканци, да успеят"}
{"url": "https://offnews.bg/futbol/karanga-na-sboguvane-samo-tcska-do-kraia-na-sveta-684163.html", "text": "Звездата на ЦСКА Фернандо Каранга се сбогува с феновете на \"червените\". Нападателят публикува трогателен текст на официалния си профил в социалната мрежа Фейсбук.Бразилецът е в Китай за медицински прегледи и трансфер в местния Хенан Дзиние. Ето какво написа Каранга във Фейсбук:\"\".", "date": "2018.07.11", "title": "Каранга на сбогуване: Само ЦСКА до края на света"}
{"url": "https://offnews.bg/112/mazh-s-psihichni-problemi-ubi-bashta-si-i-napadna-politcai-684174.html", "text": "Млад мъж с психично проблеми е нападнал полицейски служители при опит да бъде изведен принудително от дома си, съобщиха от СДВР.От там поясняват, че в 16.30 часа вчера столичанка е потърсила съдействие от служители в 4-то Районно управление заради това, че е била пребита от сина й, който в същото време е продължил да нанася удари на баща си в жилището, в което живеят.На място незабавно е изпратен полицейски екип, който е предприел действия за незабавно влизане в жилището. Полицейските служители са били посрещнати от въоръжен с два ножа млад мъж.Той е отведен принудително в център за психично здраве, а в жилището е намерено тялото на баща му с прорезни рани. Екипи на Центъра за спешна помощ е констатирал смъртта му.По случая е образувано досъдебно производство. Няма данни за пострадали служители на МВР.", "date": "2018.07.11", "title": "Мъж с психични проблеми уби баща си и нападна полицаи"}
{"url": "https://offnews.bg/politika/noviat-kontcesioner-na-severnia-plazh-v-ahtopol-shte-dava-chadar-po-5-684171.html", "text": "Определен е концесионер на морски плаж „Ахтопол-север-източна зона“, община Царево, област Бургас, съобщиха от пресслужбата на Министерския съвет.След проведен конкурс, Министерският съвет упълномощава министъра на туризма да сключи договор за концесия със „Л- Петрол Инвестмънт“ ООД.Концесионерът се задължава да предлага за целия срок на договора за концесия от 10 г. цена за 1 бр. чадър в размер до 5 лв. с ДДС и цена за 1 бр. шезлонг в размер до 5 лв. с ДДС в зоната за платени плажни принадлежности на морския плаж.Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане в размер на 2,7 на сто без ДДС. Размерът на годишното концесионно плащане за първата година от срока на концесията е в размер на 39 884,24 лв. с ДДС.Правителството одобри също така допълнително споразумение с концесионера на морски плаж „Ривиера“, община Варна, с което срокът на концесията се удължава до края на настоящата година. Целта е да се избегне морският плаж да остане неохраняем по средата на летния сезон и за неопределено време. Допълнителното концесионно възнаграждение за 2018 г., което ще бъде заплатено, е в размер на 210 226 лв. с ДДС.", "date": "2018.07.11", "title": "Новият концесионер на северния плаж в Ахтопол ще дава чадър по 5 лв."}
{"url": "https://offnews.bg/temida/30-godini-zatvor-mozhe-da-poluchi-ivancheva-ako-ia-priznaiat-za-vinov-684164.html", "text": "Лишаване от свобода от 10 до 30 години, глоба до тридесет хиляди лева, конфискация на цялото или на част от имуществото на виновния и лишаване от права - това е наказанието, което може да получи бившата кметица на столичния район \"Младост\" Десислава Иванчева, ако бъде призната за виновна.Прокуратурата е повдигнала обвинения за подкуп в особено големи размери, става ясно от , с които привлича Иванчева,  и . Според обвинението Иванчева е поискала подкуп от 500 хил. евро, от които е получила 70 хил., за да изпълни свои задължения по служба. Чрез Петко Дюлгеров тя поставила условие на бизнесмена Александър Ваклин, собственик на \"Ваклин Груп Камбаните\" ЕООД, че ако не предаде парите, няма да придвижи преписка с утвърдени парцели.Изнудването продължило в рамките на месец - от 16 март до 17 април 2018 година.Получените 70 хил. евро били първата част от искания подкуп. Те били предадени на 17 април в столично кафене от посредника Петко Дюлгеров. Същите обвинения са повдигнати и на останалите двама обвиняеми. ", "date": "2018.07.11", "title": "30 години затвор може да получи Иванчева, ако я признаят за виновна"}
{"url": "https://offnews.bg/medii/lili-marinkova-bnr-e-dadeno-pod-arenda-ima-neobichajni-merki-za-sigu-684150.html", "text": "В националното радио има клиентелистки назначения и това буди подозрението, че медията е дадена под аренда. Това са хора, които нямат общо с нашата медия, заяви журналистът от БНР Лили Маринкова в сутрешния блок на bTV.Тя гостува в предаването, след като съдът я върна на работа в медията, а ръководството я пенсиониран още в същия ден.Ситуацията в радиото прилича на инцидента с работник на строежа на новото НС и частната охранителна фирма, смята емблематичната журналистка: „ Успоредно до държавното се прилепва нещо частно, което като паразит да се възползва, включително и от отклоняване на средства от държавната медия.”Маринкова коментира, че в радиото има и необичайни мерки за сигурност, а имало и хора, които хора, които създават паника и усещане за несигурност.Журналистката коментира още, че не желае да отправя послания към генералния директор на радиото Александър Велев и апелира към личната му отговорност.Тази сутрин се проведе и обявеният нов протест на представители на музикалните състави, журналистите и техническият персонал в радиото. те също се обявяват срещу назначенията на ръководството, срещу ниското заплащане и неясната съдба на съставите и Радио България.", "date": "2018.07.11", "title": "Лили Маринкова: БНР е дадено под аренда. Има необичайни мерки за сигурност"}
{"url": "https://offnews.bg/obshtestvo/profesor-dori-s-opasnia-primes-polzata-ot-lekarstavata-s-valsartan-e-684154.html", "text": "„Валсартанът в терапията на хората с хипертонията е едно от най-новите вещества в лекарствата. Истината е, че ползите, които те дават като редукция на кръвното налягане и намаляване на рисковете от усложнения, е огромна и съотношението полза – риск, дори с този примес, ще бъде положително.\"Това коментира в предаването България” професорът по фармакология Георги Момеков.Преди дни Агенцията по лекарствата обяви, че в целия ЕС спират от продажба 62 медикамента за сърце със съставката варсартан. Причината е открит примес, попаднал в състава на валсартана при производството му в завод в Китай. Смята че, че замърсителят е канцерогенен.„Нито едно лекарство не е абсолютно чисто като вещество, защото това не е възможно. Допустимо е субстанциите да имат някакви примеси, но тъй като този примес не е бил очакван, не е бил следен. Но така или иначе няма нищо скрито”, коментира проф. Момеков.Това, че в партиди на този производител са открити примеси, не означава, че същото количество примес ще попадне във всички таблетки, защото има различни процеси, при които и част то примеса може да бъде окислен или да изчезне, допълва той.", "date": "2018.07.11", "title": "Професор: Дори с опасния примес ползата от лекарставата с валсартан е повече от риска"}
{"url": "https://offnews.bg/turizam/nsi-chuzhdentci-palniat-hotelite-s-4-i-5-zvezdi-684155.html", "text": "През май 2018 г. в страната са функционирали 2 345 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 107.1 хил., а на леглата - 233.8 хиляди, показват данните на Националния статистически институт (НСИ), обявени днес. В сравнение с май 2017 г. общият брой на местата за настаняване, функционирали през периода, се увеличава с 4.7%, а на леглата в тях - с 2.4%.Общият брой на нощувките във всички места за настаняване, регистрирани през май 2018 г., е 1 571.8 хил., или с 20.0% повече в сравнение със същия месец на предходната година, като най-голямо увеличение на нощувките (с 26.4%) се наблюдава в местата за настаняване с 4 и 5 звезди.През май 2018 г. в хотелите с 4 и 5 звезди са реализирани 80.0% от общия брой нощувки на чужди граждани и 35.3% - на българи. В местата за настаняване с 3 звезди са осъществени 14.7% от нощувките на чужди граждани и 32.4% - на българи, докато в останалите места за настаняване (с 1 и 2 звезди) те са съответно 5.3 и 32.3%.Броят на пренощувалите лица в местата за настаняване през май 2018 г. се увеличава с 15.6% в сравнение със същия месец на 2017 г. и достига 582.0 хил., като е регистрирано увеличение с 28.7% при чужденците и с 4.6% при българите.Българските граждани, нощували в местата за настаняване през май 2018 г., са 286.2 хил. и са реализирали средно по 1.9 нощувки. Чуждите граждани са 295.8 хил., като 76.1% от тях са нощували в хотели с 4 и 5 звезди и са реализирали средно по 3.5 нощувки.Общата заетост на леглата в местата за настаняване през май 2018 г. е 23.6%, като се увеличава с 2.5 процентни пункта в сравнение с май 2017 година. Най-висока е заетостта на леглата в хотелите с 4 и 5 звезди - 31.0%, следват местата за настаняване с 3 звезди - 18.5%, и с 1 и 2 звезди - 14.3%.Приходите от нощувки през май 2018 г. достигат 78.3 млн. лв., или с 27.2% повече в сравнение с май 2017 година. Регистрирано е увеличение на приходите както от чужди граждани - с 37.6%, така и от български граждани - със 7.0%, показват още данните на НСИ.", "date": "2018.07.11", "title": "НСИ: Чужденци пълнят хотелите с 4 и 5 звезди"}
{"url": "https://offnews.bg/bojni/dzharel-milar-otkaza-da-se-bie-s-kubrat-pulev-684178.html", "text": "Преговорите за двубой между звездата ни в профибокса Кубрат Пулев и Джарел Милър пропаднаха. Причината е, че американският боксьор не желае да се боксира в България, обяви промотърът му Дмитрий Салита.Международната боксова федерация (IBF) насрочи търг за елиминационен мач между Пулев и Милър, който да излъчи задължителен претендент за световната титла на Антъни Джошуа.Търгът беше спечелен от българския боксьор и промотърската компания Epic Sports, в която съсобственик е друг българин - Ивайло Гоцев. Те предложиха 2.11 милиона долара, за да придобият правото да определят условията на двубоя.Припомняме, че желанието на Кобрата и Epic Sports беше мачът да е през септември в София. Международната боксова федерация даде на Милър и екипа му срок от 15 дни да обявят дали приемат или отказват двубоя.\"Опитахме се да направим мача в САЩ, или поне на някое неутрално място, но не можахме да се договорим. Джарел иска да се бия с най-добрите в света, а Пулев е много добър боксьор. Обмисляхме този мач, но просто локацията не ни устройва\", каза Салита пред \"Скай спортс\".Милър е вторият съперник, който се отказва от мач с Пулев. IBF първоначално насрочи двубой между българина и британеца Дилиън Уайт. Тогава отново имаше наддаване, което беше спечелено от Epic Sports с оферта от 1.5 млн. долара.Следващият вариант за съперник на Пулев е Хюи Фюри. 23-годишният британец, който е братовчед на бившия световен шампион Тайсън Фюри, заема петото място в ранглистата на IBF.Фюри има 21 победи в 22 мача на професионалния ринг. Единствената му загуба дойде срещу Джоузеф в двубой за световната титла на WBO. Оттогава британецът има една среща - победа с технически нокаут в петия рунд срещу сънародника си Сам Секстън на 12 май.", "date": "2018.07.11", "title": "Джарел Милър отказа да се бие с Кубрат Пулев"}
{"url": "https://offnews.bg/obshtestvo/puskat-otnovo-targa-za-400-linejki-684159.html", "text": "Министерството на здравеопазването пуска отново спрения търг за 400 линейки, съобщават от ведомството.Процедурата бе отложена заради обжалване. На 6 юли т.г. Върховният административен съд остави без уважение искането за спиране на обществената поръчка и така тя може да бъде възобновена. Сроковете за подаване на оферти са удължени в съответствие със Закона за обществените поръчки. Участниците ще могат да подават оферти до 10.08.2018 г. Планираната дата за отваряне на офертите е 13 август.От здравното министерство посочат, че доставката на линейките е част от стратегията за модернизиране на спешната помощ в страната.Ще бъдат закупени 4 типа линейки: за превоз и първоначално лечение (185 броя); такива с повишена проходимост (42 бр.); линейки със задвижване 4x4 (78 бр.) и за интензивни медицински грижи (95 броя).Общата цена на поръчката е 48 671 650 без ДДС.", "date": "2018.07.11", "title": "Пускат отново търга за 400 линейки"}
{"url": "https://offnews.bg/obshtestvo/oshtetenite-ot-kvestori-sedmoklasnitci-sami-si-bili-vinovni-za-po-nisk-683332.html", "text": "Ощетените на изпита по математика седмокласници сами са си виновни, ако са получили по-малко точки. Такъв извод може да се направи от отговора на началника на Регионалното управление на образованието в София - град по повод случая, при който .За него писа OFFNews след сигнал от бабата на едно от потърпевшите деца - Александра Георгиева.Липсата на листове за белова на втория модул  лишава учениците от възможността да изведат детайлно решенията си на задачите, каквото е изискването за модула. По-малкото точки, които биха получили, намалява и сбора от двата модула, на чиято база се извършва класирането за гимназиите.Обърнахме се към Министерството на образованието и получихме писменото му . Оценките излязоха и стана ясно, че . Дни по-късно до семейството, подало сигнала до OFFNews, пристига отговор от РУО-София, подписан от началничката му Ваня Кастрева.В него пише, че учениците може и да не са получили листове за белова, но са получили такива за чернова - по 3 броя. \"10 от учениците, включително дъщеря Ви - пише Кастрева до бащата, подал сигнала - са върнали неизползвани листове.\"Всеки знае, че листовете за чернова не се проверяват. Това се набиваше и в нашите глави, докато бяхме ученици, а днес - и на децата - с възмущение коментира отговора Александра Георгиева, която го предостави на OFFNews. Чернови не се гледат нито в училище, нито в университета и децата прекрасно го знаят.Това обаче не се споменава в отговора от Кастрева. Там се отбелязва, че \"с оглед възникналата ситуация и с цел недопускане на ощетяване на учениците е взето решение... оценителите да разглеждат всички материали, включително и черновите\".Може би от РУО са сметнали, че децата имат способността да провиждат в бъдещето, разбрали са, че и черновите им ще бъдат зачетени и са писали на тези листове. Уви, предположението няма как да е вярно, а решението им не отговаря на въпроса може ли така проведен изпит да бъде валиден.В края на писмото си Кастрева все пак желае успех на момичето и споменава, че \"предстои финализиране на процедурата за търсене на дисциплинарна отговорност на лицата, допуснали нарушения при провеждането на изпита\". OFFNews ще провери дали процедурата е приключила и своевременно ще информира читателите си.", "date": "2018.07.11", "title": "Ощетените от квестори седмокласници сами си били виновни за по-ниските резултати"}
{"url": "https://offnews.bg/politika/gerb-i-bsp-pak-v-spor-za-evropredsedatelstvoto-tozi-pat-za-tova-chia-684153.html", "text": "ГЕРБ и БСП отново влязоха в спор за вече приключилото българско председателство на Съвета на ЕС. Управяляващи и опозиция се скараха за това чия трябва да бъде последната дума след отчета, който ще бъде представен от премиер Бойко Борисов пред депутатите в петък.От ГЕРБ предлагаха отговорите на министрите да са последна част от представянето на отчета, без депутатите да могат да взимат отношение. Социалистите обаче настояха след въпросите към министрите депутатите да могат да вземат отношение по отговорите, защото така се правело по време на парламентрен контрол. Идеята им беше парламентарните групи да имат право на 2 минути изказване в края на цялата процедура.Управляващите обаче възразиха и обявиха, че в случая министрите са гостите и те трябва да се изказват на финала. \"В последните три парламента никъде не е имало отношение на народни представители след като министрите приключат изявленията си\", коментира председателят на парламента и депутат от ГЕРБ Цвета Караянчева.От ДПС пък поискаха не всеки министър да има по 10 минути за отговори на въпроси, а всички общо да имат толкова. \"10 минути за отговор на въпрос са прекалено много. Ако тук се явят всички министри, ще отиде целият петък и заседанието ще се превърне в излишна говорилня\", обяви Хамид Хамид.По време на дискусията за това какви да са правилата по време на отчета от БСП иронично предложиха на тряхната група да бъдат дадени 0 минути за исказвания, а на ГЕРБ да бъдат дадени 20. Идеята обаче беше отхвърлена.В крайна сметка депутатите решиха премиерът да се отчете в рамките на 10 минути, изказванията на парламентарните групи ще са в рамките на също толкова време, а ако в залата има евродепутати - и те ще имат право да се изкажат.В парламента ще дойдат и министри, за да отговарят на въпроси. Мнозинството в парламента прие предложението на ДПС това да стане в рамките на общо 10 минути. Отхвърлена беше идеята на БСП депутатите да имат последната дума и отговорите на министрите ще са края на процедурата. ", "date": "2018.07.11", "title": "ГЕРБ и БСП пак в спор за европредседателството, този път за това чия да е последната дума"}
{"url": "https://offnews.bg/obshtestvo/600-uchilishta-kupuvat-blizo-112-hil-novi-shkafcheta-za-detcata-do-vi-684160.html", "text": "Близо 600 държавни и общински училища в цялата страна ще закупят нови шкафчета за ученици от I до VII клас със средства по национална програма „Осигуряване на съвременна образователна среда”, съобщи пресцентърът на Министерството на образованието и науката.742 училища са кандидатствали за съфинансиране от МОН.Класирането е извършено от експерти от дирекция „Учебници и училищна документация“ според най-ниската искана сума на брой шкафче. Предвижда се да бъдат купени 111 815 такива, а необходимите средства са 2 894 068 лв. (приблизително по 26 лв. на бройка).Закупуването на шкафчета за учениците е една от мерките, които министерството предприе за олекотяване на ученическите раници. В тях децата могат да съхраняват учебници, учебни комплекти, помагала и други материали, необходими за образователния процес, екипи за физическо възпитание и лични вещи.По националната програма „Осигуряване на съвременна образователна среда“ ще бъдат отпуснати и средства за подобряване на условията за експериментална работа по природни науки. 244 държавни и 1880 общински училища към МОН и 23 училища към Министерството на културата ще могат да закупят уреди за наблюдение като микроскопи и лупи, химикали, епруветки, колби и др. за лабораторни упражнения по биология в VII и IX клас. За часовете по физика в същите класове могат да се набавят набори за електричество, за механични трептения и звук, за светлина и др., както и различни химикали, ръкавици и предпазни очила за опитите по химия. ", "date": "2018.07.11", "title": "600 училища купуват близо 112 хил. нови шкафчета за децата до VII клас"}
{"url": "https://offnews.bg/obshtestvo/olga-praznuva-imen-den-na-11-iuli-684117.html", "text": "Българската православна църква почита днес паметта на Св. равноапостолна княгиня Олга. Имен ден празнуват Олга, Олег, Оля. Света благоверна Олга била съпруга на киевския княз Игор. След ранната смърт на съпруга си тя поела управлението на княжеството до пълнолетието на своя син Светослав. Княгиня Олга се заела да благоустроява държавата. Обикаляла всички области на страната и навсякъде оставяла следи от мъдри грижи, като въвеждала в управлението ред и правосъдие. С това тя спечелила любовта на народа и се прославила като мъдра управителка.Русите през Х в. били още езичници. Но още в средата на ІХ в. всред тях започнало да прониква християнството. На някои места били построени църкви и християните свободно извъшвали богослужение. Такава църква имало и в гр. Киев. Княгиня Олга наблюдавала живота на християните, могла да узнае за тяхната вяра и да направи сравнение със славянското езичество. Със своя светъл и проницателен ум тя схванала, че езичеството не могло да възпита такива люде, каквито са християните. Беседите с християнски учители й открили небесната чистота и висота на християнското учение. Нейното сърце било пленено от евангелската истина. Но Олга не се решавала да приеме кръщение в Киев, понеже се страхувала от вълнения между старейшините и народа, които, като езичници, не били разположени към християнската вяра. От друга страна, тя желаела да изслуша най-точни наставления във вярата в самата столица на християнството, за да не допусне някаква грешка. Княгиня Олга искала лично да види всичко най-хубаво в най-хубавата вяра, за да я възприеме с пълно убеждение на ума и сърцето. За тая цел в 955 г. тя се отправила в Цариград. Там император Константин Багренородни я приел с големи почести. Патриарх Полиевкт я наставил във вяра и я удостоил със св. кръщение, в което тя била наречена Елена. \"Благословена си ти всред твоя народ - казал й патриархът, - понеже обикна светлината и остави тъмнината. Тебе ще благославят руските синове!\". Благоверна Олга се върнала в Киев дълбоко убедена в превъзходството на християнската вяра. Тя вече не могла да не желае да се обърнат към християнската светлина и другите, които оставали в езически мрак. Преди всичко, като любяща майка, тя говорела на сина си за тази вяра: \"Аз опознах истинния Бог, сине - казала му тя - и се радвам. Ще Го познаеш и ти и ти ще се радваш. Християнската вяра е светлина и радост за душата. Чрез животворното си действие върху душата тя сама говори за своя неземен произход, за своето божествено достойнство. Приеми тая вяра и не само не ще съжаляваш, но ще се считаш най-щастлив, както аз считам себе си най-щастлива!\" Светослав обаче обичал много славата, мислел само за битки и отговорил на майка си: \"Как аз едничък да приема друг закон? Цялата ми дружина ще се смее на това.\" Макар и да не искал да слуша за светата вяра, той не пречел на другите да я приемат. Мнозина, като слушали убедителната проповед на княгинята, приемали св. кръщение. В древните руски паметници се говори, че св. Олга посяла първите семена на християнскатат вяра в своя млад внук Владимир и в неговите братя. Цели 12 години св. Олга разпространявала светата вяра далеч зад пределите на Киев. Тя умряла на 11 юли 969 г.Летописецът преподобни Нестор, завършвайки своите известия за благоверна Олга, пише: \"Тя била предтеча за християнството в нашата земя, както зорницата пред слънцето, както зората пред пълната светлина, както месечината нощем; тъй тя светела всред неповярвалите люде. Тя първа из Русия се изкачила в Царството небесно. Руските синове я хвалят като началница. Тя и след смъртта си моли Бога за Русия, а нетленните й мощи продължават да вършат чудеса.\"Според мнението на някои историци света Олга - Елена била българска княгиня и следователно отишла в Русия вече християнка.За произхода и мястото на раждане на Олга Киевска има най-различни предположения, често версиите са напълно противоречиви. Но за повечето историци произходът ѝ е определящ за делата ѝ - тази група застава зад предположението, че Олга Киевска е внучка на княз Борис І и дъщеря на най-малката му дъщеря Ана. Друга версия я представя като дъщеря на самия цар Симеон I. А най-колоритната е, че тя е дъщеря на княз Владимир Расате (първородният, ослепен, син на княз Борис I). ", "date": "2018.07.11", "title": "Олга празнува имен ден на 11 юли"}
{"url": "https://offnews.bg/politika/rumen-radev-na-sreshtata-na-varha-na-nato-684143.html", "text": "Днес и утре Брюксел е домакин на срещата на високо равнище на страните-членки на НАТО. Финансовите средства, отделяни за отбрана от държавите-членки, изграждането на съвременни отбранителни способности, засилването на ролята на Алианса в борбата с тероризма, политиката на отворени врати на НАТО, както и развитието на отношенията НАТО-ЕС ще бъдат сред темите, които ще бъдат обсъждани в рамките на Срещата на върха.Тя се провежда се провежда на фона на обтегнатите отношения между Съединените щати и европейските съюзници заради средствата, които страните-членки на Стария континент отделят за отбрана. Президентът на САЩ Доналд Тръмп няколко пъти отбелязва, че вноската на страната му е в пъти повече в сравнение с тази на която и да било друга страна-членка и то за защитата на Европа. Същевременно генералният секретар на Алианса Йенс Столтенберг многократно подчертава, че разходите за отбрана на страните-членки в Европа нарастват непрекъснато и ще достигнат 2 на сто от брутния вътрешен продукт до 2024-та година.Очаква се към Македония да бъде отправена покана за започване на преговори за членство в Пакта. Срещата предшества друга знакова среща на върха - между САЩ и Русия на 13-ти юли в Хелзинки.Президентът Румен Радев ще ръководи българската делегация за участие в Срещата на държавните и правителствените ръководители на страните-членки на НАТО в Брюксел. В делегацията са вицепремиерите Екатерина Захариева, министър на външните работи, и Красимир Каракачанов, министър на отбраната.", "date": "2018.07.11", "title": "Румен Радев на срещата на върха на НАТО"}
{"url": "https://offnews.bg/obshtestvo/liatoto-se-vrashta-poveche-slantce-do-nedelia-684119.html", "text": "Лятото се връща днес, макар и само до неделя засега. Слънчево време ще преобладава в цялата страна, слаб дъжд прогнозират синоптиците само на отделни места. Максималните температури ще са между 26 и 31 градуса, в София - около 26 градуса. Край морето ще е идеално за плаж, вълнението ще е 1-2 бала, а облаци ще се появяват за кратко. Във водата и на брега термометрите ще се качат до около 26 градуса. В планините ще преобладава слънчево време. На отделни места в масивите от Западна България ще превали слаб дъжд. Ще духа слаб до умерен северозападен вятър. Максималната температура на височина 1200 м ще бъде около 22 градуса, на 2000 м - около 15 градуса.Слънце ще грее до края на работната седмица, максималните температури ще се качат до 32 градуса. В петък обаче вятърът от северозапад ще се усили. Ще духа и в събота, а от неделя гръмотевичните бури след обяд се завръщат на повече места. ", "date": "2018.07.11", "title": "Лятото се връща, повече слънце до неделя"}
{"url": "https://offnews.bg/obshtestvo/tri-avtobusa-v-sofia-s-promenen-marshrut-do-septemvri-684132.html", "text": "Три автобуса в столицата ще се движат с променен маршрут до 10 септември, до таза дата се забранява влизането на пътни превозни средства в двете посоки по ул. „Резбарска” между ул.“Градинарска“ и ул.“Първа българска армия“, съобщи Столична община. Променят се временно маршрутите по автобусни линии с номера 85, 86 и 285, съответно: маршрутът на автобусна линия № 85 се променя – в посока ж.к. Връбница 2 от ул. „Ангел войвода“ надясно по ул. „Макгахан“, по ул. „Резбарска“, направо по ул. „Първа българска армия“, по ул. Каменоделска, по ул. Константин Стоилов, надясно по бул. Сливница и по маршрута си – двупосочно; маршрутът на автобусна линия № 86 - в посока ж.к. Свобода от ул. „Резбарска“ направо по ул. „Първа българска армия“, по ул. „Каменоделска“, по ул. „Константин Стоилов“, по бул. „Сливница“ и по маршрута си – двупосочно; маршрутът на автобусна линия № 285 се променя в посока ж.к. Връбница 2 от ул. „Ангел войвода“ по ул. „Макгахан“, по ул. „Резбарска“, по ул. „Първа българска армия“, по ул. „Каменоделска“, по ул. „Константин Стоилов“, по бул. „Сливница“ и по маршрута си – двупосочно;Автобусите ще спират на всички съществуващи спирки по променения маршрут.Разкрива се временна двупосочна спирка - ул. „Макгахан“ за автобусни линии №№ 85 и 285 на ул. „Ангел войвода“ на 10 м преди пешеходната пътека при ул. „Мангахан“ в посока ж.к. Връбница 2 и на 30 м след пешеходната пътека в посока ул. „Златица“ /ж.к. Хаджи Димитър/.", "date": "2018.07.11", "title": "Три автобуса в София с променен маршрут до септември"}
{"url": "https://offnews.bg/politika/poslanikat-na-kitaj-aetc-belene-triabva-da-se-realizira-na-pazaren-pr-684146.html", "text": "Проектът за АЕЦ „Белене” трябва да се реализира на пазарен принцип. Китайската страна има отворено и положително отношение. По този проект може да има двустранно и тристранно сътрудничество, може и многостранно. Това каза негово превъзходителство посланикът на Китай в България Джан Хайджоу.Трябва да се обърне внимание на междуправителственото споразумение за мирното използването на атомната енергия. С общи усилия България и Китай постигнаха консенсус за подписването на това споразумение, каза посланикът.По думите му, АЕЦ „Белене” е само един от възможните проекти в тази област. С подписването на това споразумение двете страни изразиха положителното отношение по сътрудничеството в тази област, допълни той.Един от най-важните резултати, постигнати от ръководителите на двете страни, е изграждането на един глобален партньорски център в София. Основната цел е подпомагане на предприятията за инвестиции, каза още Джан Хайджоу.Той допълни, че много се радва, че в България се следи посещението на Ли Къциян и срещата 16+1 Китай и Източна Европа.„Това беше първото посещение от новия мандат на Ли Къцян, а България беше първата спирка на посещението в Европа. Също така, това посещение беше първо посещение от 18 години насам на китайския премиер. Ръководителите на двете държави имаха интензивни срещи и мероприятия, имаха пленарна среща и постигнаха широк консенсус\", допълни посланикът. ", "date": "2018.07.11", "title": "Посланикът на Китай: АЕЦ Белене трябва да се реализира на пазарен принцип"}
{"url": "https://offnews.bg/obshtestvo/chestite-zakonovi-promeni-v-sektor-pravosadie-prechi-na-pravorazdava-684152.html", "text": "Честите промени в нормативните актове, засягащи сектор \"Правосъдие\", създават пречки както за съда при извършването на неговата правораздавателна дейност, така и от неправителствения сектор. Това се посочва в анализ на нормативната база в сферата на правораздаването, изготвен от Сдружение \"Център за законодателни оценки и законодателни инициативи\". Анализът разглежда законовите промени в периода 2010 - 2017 г., като ги проследява на фона на Стратегията за продължаване на реформата в съдебната система в условията на пълноправно членство в Европейския съюз и Актуализираната стратегия за продължаване на реформата в съдебната система.В него се посочва, че при направения преглед в сектора за 2010-2017 година, може да бъде направен извод за това, че по-голяма част от поставените стратегически цели да се изпълняват, обемът на измененията и честото им извършване \"създават пречки както за съда при извършването на неговата правораздавателна дейност, така и от неправителствения сектор\".Авторите на доклада правят препоръка за \"проактивното\" търсене на експертиза и да не се разчита единствено на Портала за обществени консултации, като основен инструмент за предоставяне на коментари и предложения по законодателните промени. В изводите към анализа се посочва още:Това дава основание на авторите на документа да направят извод за недостатъчна последователност и приемственост на законодателните изменения. Те посочват, че многобройните и чести промени в нормативната рамка през последните години е индикация за липса на плановост и обща визия за посоката на развитие на нормативната уредба, а в този смисъл и на политиката в сферата на съдебната реформа.Докладът посочва, че една от неизпълнените стратегически цели е именно повишаването на качеството на законодателната дейност. В него се посочва пример с решение № 3013 на Върховния административен съд от 4 март 2013 г., с което съдът отменя изцяло Правилника за администрацията в съдилищата поради неизпълнение на императивните изисквания за неговото приемане.В него все пак се отчита и изпълнение на други стратегически цели, свързани с повишаването на публичността на дейностите, извършвани от съдилищата, най-вече чрез създаването на Централния уеб базиран интерфейс за публикуване на съдебни актове, публичност на разпределението на съдебните дела, както и първите стъпки при въвеждането на електронно правосъдие в съдебната система.Въвеждането на уредба за оценка на качеството на работа на съдебните служители, както и на по-детайлизирана уредба на конкурсите за младши съдии/съдии, административни ръководители в органите на съдебната власт е добра стъпка в посока допълнително професионализиране на магистратите, публичността при упражняването на работата им, както и тази на съдебната администрация, е отбелязано в изводите на анализа.Прави се препоръка за ограничаване на свръхрегулирането на обществените отношения и честата промяна на положения в нормативната база в сферата на съдебната власт, тъй като несистематичният подход и масовите законодателни промени застрашават техния потенциал да решат ефективно проблемите на съдебната власт.", "date": "2018.07.11", "title": "Честите законови промени в сектор \"Правосъдие\" пречи на правораздаването, сочи доклад"}
{"url": "https://offnews.bg/ikonomika/transportnata-komisia-shte-zasedava-po-iskaneto-na-bsp-da-spre-kontces-684145.html", "text": "Парламентарната комисия по транспорт ще разгледа днес проект на решение за прекратяване на действията по предоставяне на концесия за летище София. Прези дни БСП поиска спиране на процедурата за отдаване на аерогарата на частен стопанин за 35 години. Според депутатите от левицата концесията „е нагласена и има предварително избран победител”.Заедно с искането парламентът да прекрати процедурата, от БСП обявиха, че предприемат още една мярка – обжалване във Върховния административен съд на отказа на правителството да предостави информация за условията на концесионирането.От БСП обявиха и че подготвят и законодателни промени, които забранят обектите от национално значение да бъдат отдавани на концесия.Прогнозираната cтoйнocт нa ĸoнцecиятa нa лeтищe \"Coфия\" e 3,898 млрд. eвpo бeз ДДC, или нaд 7,6 милиapдa лeвa. В тази сума влизат както плащания към държавата, така и инвестициите на аерогарата. Бъдещият стопанин ще бъда задължен да построи нов пътнически терминал.", "date": "2018.07.11", "title": "Транспортната комисия ще заседава по искането на БСП да спре концесията на летище София"}
{"url": "https://offnews.bg/politika/pohod-na-gnevnite-bosi-v-podkrepa-na-nikolaj-kolev-bosia-684112.html", "text": "Шествие в подкрепа на Николай Колев - Босия, който обяви гладна стачка преди 28 дни против корупцията в транспортното министерство, се организира във фейсбук от гражданско движение Боец. Походът на гневните боси ще тръгне в 8,30 часа от Министерски съвет, ще мине покрай Президентството, Министерство на транспорта и ще завърши пред Народно събрание. Пред сградата на парламента участниците ще натрупат камара от стари обувки \"като паметник на корупцията и мизерията, символ на оголелия и обосял материално и духовно народ\".Те призовават гражданите на София да носят през целия ден скъсани обувки, за да се издигне камарата. Босия протестира срещу убийците на пътя и злото, което убива народ и държава. Жертвата му е за всички нас. Ще излезем боси и ще извървим с него пътя до НС, пишат организаторите. ", "date": "2018.07.11", "title": "Поход на гневните боси в подкрепа на Николай Колев - Босия"}
{"url": "https://offnews.bg/sviat/gartcia-shte-izgoni-dvama-ruski-diplomati-684149.html", "text": "Гръцкото правителство реши да изгони двама руски дипломати и да забрани на още двама да влизат в страната, като ги обвини, че се бъркат във вътрешните работи на страната и нанасят вреди на националната сигурност ма Гърция, съобщи електронното издание на гръцкия вестник \"Катимерини\", цитирано от агенция \"Фокус\".Атина обвинява руските дипломати, че са се опитвали да добият и предадат важна информация, както и да подкупят гръцки държавни служители, което обаче е било осуетено. Случаят вади на преден план напрежението между Гърция и Русия, което нараства през последните две години заради съображения от сферата на регионалната сигурност, както отбелязва вестникът.По думите на високопоставени гръцки дипломатически източници, Атина иска незабавно експулсиране на двамата дипломати, включително служителят в руското посолство Виктор Яковлев, и изгонването на още двама.Същите източници отбелязват, че инициативата е предизвикана от многобройни координирани усилия за увеличаване на руското влияние в Гърция, включително дейността на Имперското православно палестинско общество.Въпреки последните събития, както са заявили източниците на „Катимерини“, Гърция продължава да иска добри отношения с Русия и насърчава приятелството между двата народа, но това може да се случи само ако всяка от страните се съобразява със суверенитета на другата.Те посочват също внимателната позиция на Атина по случая „Скрипал“, когато тя не последва другите западни страни в гоненето на руски дипломати - нещо, което бе приветствано в Москва. Въпреки опитите на гръцкото правителство да поддържа отношенията с Русия на добро ниво, отбелязват източниците на изданието, в последно време различни кръгове, свързани с руските интереси, са се бъркали във вътрешните работи на Гърция.Както твърдят източниците на „Катимерини“, тези кръгове са се опитвали да повлияят на общини, митрополити от ГПЦ и да получат още по-голямо влияние на Атон чрез подкупи. Неназованите информатори на изданието посочват също усилията на Москва да се намеси в чувствителен вътрешен въпрос за Гърция като споразумението с БЮРМ (Бивша югославска република) за името и по този начин се вреди на ролята на Атина на Балканите.Те добавят, че решението за експулсациите се отнася само до определени личности и не променя като цяло добрите намерения на Гърция към Русия.Източниците на „Катимерини“ добавят, че ако Москва предприеме „ответни мерки“, това само ще доведе до допълнително влошаване на отношенията. Същевременно, те посочват факта, че нито един служител на гръцките дипломатически и консулски представителства в Русия не е излязъл извън строгите рамки на своята мисия.(", "date": "2018.07.11", "title": "Гърция ще изгони двама руски дипломати"}
{"url": "https://offnews.bg/obshtestvo/ostava-bedstvenoto-polozhenie-v-tri-obshtini-vav-vrachansko-sled-dazhd-684148.html", "text": "Остава бедственото положение в три общини във Врачанско заради проливните дъждове и повишеното ниво на язовирите, съобщава БНТ.На язовир Рогозен още вчера бяха задействани сифоните и монтирани допълнителни помпи. Остава и готовността за евакуация на населението от общините Мизия, Борован и Хайредин.В Мизия няколко улици бяха потопени във вода.Преди 4 години в Мизия обстановката беше инфарктна, когато по улиците можеше да се минава само с лодки, а къщите бяха под вода близо две седмици. Все още мнозина от хората не могат да възстановят домовете си, но на тази фон миналата нощ се случи поредното бедствие - порой наводни две улици.Пред камерата на БНТ жители на Мизия споделиха, че нощта е била безсънна и много тежка за тях. Детската градина в района е затворена, защото е наводнена, а заради изровения асфалт по улицата не могат да минат автомобили на спешни екипи, както и на жителите на района.Кметът на Мизия Виолин Крушовенски заяви, че след като улиците бъдат изчистени от отломките, ще бъдат засипани с чакъл, за да може да се минава по тях, а след това ще започнат ремонтно-възстановителните дейности.Този път се разминахме с по-малко повреди по комуникациите. Вървят две комисии - една, която оценява щетите на публичната инфраструктура, и друга, която оценява щетите по домовете, каза кметът на Мизия.Крушовенски допълни, че засега няма данни за пострадали хора, а в момента тече отводняването на домовете на жителите. Публичната инфраструктура е засипана с кал, допълни той.Нивата на язовирите и реките се следят постоянно, като се подава ежечасно информация на Гражданска защита, заяви Крушовенски. Той допълни, че е възможно реките да придойдат заради преливащите язовири по каскадата на Борован и Хайредин. Той благодари на екипите на МВР и пожарната за своевременната им реакция.Бедственото положение остава в сила до 21 ч. на 16 юли.", "date": "2018.07.11", "title": "Остава бедственото положение в три общини във Врачанско след дъждовете"}
{"url": "https://offnews.bg/kultura/preporachvame-vi-tribiut-na-linkin-park-v-majmunarnika-684126.html", "text": "Днес от 19.00 часа в столичния клуб \"Маймунарника\" ще се проведе трибют на една от най-обичаните банди по света - Linkin Park.Близо година, след като вокалистът на бандата - Честър Бенингтън, се самоуби, седем музиканти ще почетат паметта му в Борисовата градина.Билетите за събитието може да закупите онлайн  и на входа.", "date": "2018.07.11", "title": "Препоръчваме ви: Трибют на Linkin Park в Маймунарника"}
{"url": "https://offnews.bg/zvezdi/elois-smit-razkazva-za-izkustvoto-da-igrae-15-godishna-v-korset-v-seri-684082.html", "text": "Епизод от новия сезон на интригуващия сериал \"Блудници\" можете да видите тази вечер, 11 юли, от 22:00, по драматичния канал  – най-новият член на семейство на Viasat History и TV1000.Междувременно пътуващият филмов блог на Станислава Айви ни среща с Елоис Смит - една от звездите на сериала. Тя е в ролята на Луси Уелс - по-малката дъщеря на Маргарет Уелс (Саманта Мортън).Луси е невинна и много млада, докато майка ѝ Маргарет и сестра ѝ Шарлот (в ролята Джесика Браун Финдли), които вече са минали по трънливия път на секс индустрията, се опитват да ѝ помагат и да я защитават. Ролята на 15-годишната Луси се изпълнява от 24-годишна актриса, която има зад гърба си опит в няколко други сериали като “Хрониките на Франкенщайн” и криминалния филм за лондонския нощен живот “Ill Manors”. Това е първата ѝ главна роля.“Има една невинност в Луси, особено в първи сезон. Комбинирана с надежда и наивност, които я правят много сладка. Но това, което най-много ми харесва, смятам защото е най-близко до мен, е нейната сила и упоритост,” разказва Елоис.Елоис споледя на Станислава Айви всичко за предизвикателството да играеш много по-младо момиче, да работиш със Саманта Мортън и да бъдеш в корсет. Тя идва от артистично семейство и разказва как е поела по актьорския път, защо е мразела да ходи на училище и дали би отишла до Лос Анджелис да продължи кариерата си.“Със сигурност има много там за един актьор! Смята се за най-доброто място, но можеш да попаднеш на добра работа навсякъде. Всичко опира до проекта и с кого работиш.”Първи сезон на „Блудници“ отново е в ефир по тв канал Epic Drama всяка сряда и всяка събота от 22:00. Можете да гледате епизод 1 на „Блудници“ свободно по всяко време онлайн на .Вторият сезон започва скоро и към актьорския състав се присъединява и една истински звезда – познатата ни от “Властелинът на пръстените” дъщеря на рок легендата Стивън Тайлър, Лив Тайлър. Очаквайте среща с нея в последния от петте нови YouTube епизода на Cinema Confidential.", "date": "2018.07.11", "title": "Елоис Смит разказва за изкуството да играе 15-годишна в корсет в сериала 'Блудници'"}
{"url": "https://offnews.bg/tehnologii/samo-vivacom-shte-predlaga-novia-model-alcatel-3x-684147.html", "text": "За потребителите, на които често им се налага да трият старите си снимки или приложения, за да освободят място за новите, пристига Alcatel 3X, който ще се предлага единствено от VIVACOM сред телекомите в България. Новият апарат разполага с цели 32 GB памет и слот за Micro SD карта до 128 GB. Така всеки ще може да се наслади на любимите си игри, приложения и безбройни снимки през обновеният 5.7” HD дисплей със съотношение 18:9.Смартфонът е оборудван с Android 7.1, 1.3 GHz 4-ядрен процесор, 3 GB RAM, 3000 mAh батерия. А за ценителите на сигурността на устройството и съдържанието му, Alcatel 3X предлага лицево разпознаване и сензор за пръстов отпечатък, който може да бъде използван както за отключване на екрана, така и за отделните приложения.13MP + 5 MP задна и 5 MP предна камера позволяват заснемането на висококачествени снимки и видеа. А иновативният дизайн с металически цвят и матов завършек ще приковат всички погледи. Alcatel 3X ще се предлага в 2 цвята – черен и златен. Телефонът е лек, модерен и същевременно с това практичен.Alcatel 3X е достъпно предложение само за 9.58 лева на месец с план Smart L+ от VIVACOM. Само до края на юли всички планове от линията Smart включват допълнителни 100 000 МВ мобилен интернет на максимална скорост за всеки от първите три месеца на договора.", "date": "2018.07.11", "title": "Само VIVACOM ще предлага новия модел Alcatel 3X"}
{"url": "https://offnews.bg/politika/shefat-na-agentciata-po-lekarstvata-otkaza-da-se-iavi-pred-deputatite-684151.html", "text": "Директорът на Изпълнителната агенция по лекарствата проф. Асена Стоименова отказа да се яви пред депутатите, за да даде обяснение за спрените 62 медикамента за хипертоници. След това обаче народните представители я задължиха да иде в Народното събрание.В началото на днешното заседание от БСП поискаха изслушване на Стоименова. Според социалистите в края на миналата седмица не са били дадени достатъчно обяснения за случая.След искането на БСП председателят на Народното събрание Цвета Караянчева заяви, че ще се свърже с Асена Стоименова и ще я поканят в зала. Малко по-късно се разбра, че Стоимеова е отказала да се яви пред депутатите с мотива, че цялата информация по темата я има на сайта на агенцията.Караянчева обаче реши да предложи на народните представители да задължат Стоименова да даде обяснение в парламента, защото темата е сериозна. В крайна сметка депутатите гласуваха и я задължиха да се яви пред тях.", "date": "2018.07.11", "title": "Шефът на агенцията по лекарствата отказа да се яви пред депутатите, те я задължиха"}
{"url": "https://offnews.bg/obshtestvo/na-tri-mesta-v-sofia-niama-da-imat-voda-684111.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Прекъсване на сградно водопроводно отклонение на ул. „Сашо Николов-Сладура“ в кв. „Кръстова вада“ налага спиране на водоподаването от 10:00 до 18:00 ч. на клиентите на ул. „Сашо Николов-Сладура“ от ул. „Борис Руменов“ до ул. „Асен Йорданов“ и ул. „Аспарух Лешников“.Изграждане на сградно водопроводно отклонение на ул. „Проф. Димитър Михалчев“ в кв. „Суходол“ налага спиране на водоподаването от 9:00 до 15:00 ч. в района на тази улица. Във връзка с разкриване на уличен водопровод на ул. „Васил Левски“ във вилна зона „Кокалянски ханчета“ се налага спиране на водоподаването от 10:00 до 16:00 ч. на клиентите на „Софийска вода”, живеещи в района по ул. „Държов дол“, по ул. „Васил Левски“ от ул. „Буката“ до ул. „Държов дол“. ", "date": "2018.07.11", "title": "На три места в София няма да имат вода"}
{"url": "https://offnews.bg/sviat/vlastta-v-belgia-propusna-pristiganeto-na-tramp-zaradi-macha-s-frantci-684144.html", "text": "Пристигането на президента на САЩ Доналд Тръмп в Брюксел за срещата на върха на НАТО остана незабелязано от най-високопоставените представители на властите на Белгия.Причината е, че по същото време в Санкт Петербург националният отбор на страната играеше на полуфинал срещу Франция на Световното първенство по футбол, пише белгийският в. Соар, цитиран от бТВ. Белгийският крал Филип и външният министър Дидие Рейндерс бяха на стадиона в Санкт Петербург, а премиерът Шарл Мишел следеше мача от една от фен зоните в град Брен льо Конт. Президентът на САЩ бе посрещнат само от представител на белгийското външно министерство. Миналата година Тръмп бе посрещнат на пристигането си в Брюксел за срещата на върха на НАТО от премиера Шарл Мишел.Около 2400 белгийски полицаи и 1000 военни са мобилизирани за срещата на върха на НАТО в Брюксел. Мерките за сигурност са въведени още от снощи заради полуфиналния мач Франция-Белгия от Световното първенство по футбол, предаде Франс прес, цитирана от БТА. На срещата на върха на алианса са очаквани тридесетина държавни и правителствени ръководители. Българската делегация е водена от президента Румен Радев. Доналд Тръмп допусна вчера, че предстоящата му среща с Владимир Путин в Хелзинки може да е по-лека от срещата на върха в Брюксел. Днес и утре Брюксел е домакин на срещата на високо равнище на страните-членки на НАТО.Финансовите средства, отделяни за отбрана от държавите-членки, изграждането на съвременни отбранителни способности, засилването на ролята на Алианса в борбата с тероризма, политиката на отворени врати на НАТО, както и развитието на отношенията НАТО-ЕС ще бъдат сред темите, които ще бъдат обсъждани в рамките на Срещата на върха. ", "date": "2018.07.11", "title": "Властта в Белгия пропусна пристигането на Тръмп заради мача с Франция"}
