{"url": "https://offnews.bg/sviat/48-dushi-zaginaha-pri-atentat-v-kabul-686356.html", "text": "48 души загинаха, а десетки са ранени при кървав атентат в афганистанската столица Кабул.Атентатът е станал в образователен център в населен предимно с шиити район, предаде Ройтерс, цитирана от БТА.Засега никой не е поел отговорността за експлозията.Атентатът беше извършен след няколко седмици на относително спокойствие в афганистанската столица.Ислямска държава е поемала отговорност за предишни атентати срещу шиитски цели в района.", "date": "2018.08.15", "title": "48 души загинаха при атентат в Кабул"}
{"url": "https://offnews.bg/medii/za-kraia-na-bi-aj-ti-ili-kak-vsichko-zavarshi-kakto-obiknoveno-681740.html", "text": "Би Ай Ти започна добре, премина през няколко етапа, а накрая последва съдбата на няколко други медии, чийто алтернативен глас беше заглушен с промяна в собствеността.След днешното отворено писмо на малкото останали журналисти в телевизията, в което казват, че от месеци не са си получавали заплатите, а собственикът се е покрил, един въпрос виси със страшна сила: защо купуваш телевизия, ако нямаш достатъчно пари, за да я поддържаш? Отговорът изглежда все по-ясен и не е свързан с желанието да си спасител на медии, както той го представяше пред екипа, а точно обратното. Намеренията му прозираха и от решението му в първия ден след публичното обявяване на смяната на собствеността на телевизията (но преди сделката да е финализирана), а именно - да спре безцеремонно всички предавания без спорта и новините. Последните отскоро също не се излъчват в ефира.Така от месеци в Би Ай Ти е настъпило пълно безвремие, а тишината е оглушителна, което е окончателният и тъжен край на една добра идея. Тук обаче ситуацията е малко по-различна от тази на други медии, чийто глас беше заглушен. Причината - няколкото интензивни етапа, през които мина медията за краткото си съществуване. В началото телевизията тръгна силно заради желанието да създава качествено съдържание. Тя беше алтернатива в телевизионния ефир, а концепцията ѝ беше да е мост между българите в чужбина и тези в страната. Началната идея обаче беше забравена, след като Сашо Диков стана програмен директор и промени концепцията и съдържанието на предаванията, но критичните дискусии в ефира все пак не изчезнаха. А оглушителното мълчание в телевизията след продажбата е пореден тревожен сигнал за медийната среда в България. От покупката на телевизията през февруари тази година журналистите и служителите в медията не си получават заплатите редовно, а и досега не са им изплатени възнагражденията за юни и юли. От месеци журналистите напускат медията, а тези, които още са в нея, очакват окончателното ѝ закриване. Очакванията са, че обещаният проект за \"рестарт\" и мащабни промени в телевизия никога няма да бъде изпълнен. Преди новият собственик Мирослав Янев да се \"покрие\", той е имал няколко спорадични срещи с екипа и то по тяхно настояване. На тях се повтарял един и същи рефрен - че чака пари и нов проект ще има. Казал, че \"скоро\" ще се разбере каква е съдбата на телевизията, но това все още не е станало официално. Първоначалната идея за нова програмна схема трябваше да е факт още през март, но вероятно въобще няма да види бял свят и телевизията ще бъде закрита. В края на юни Янев все пак е разкрил състоянието на телевизията пред хората, които тогава били в нея - около 30 души. Обяснил, че има проблем с финансирането и медията може да бъде закрита. Обявил обаче, че от повече от месец насам се опитва да намери ново финансиране. През май пък собственикът казал пред екипа, че е имал уговорка да продаде проекта \"на зелено\" през септември, а евентуалният купувач е български телеком. Договорката обаче се провалила, защото медията от месеци е без програмна схема и \"интерактивният проект\", който Янев лансира, така и не тръгна. Според неофициална информация телевизията, която трябваше да започне да излъчва новата си програма преди месеци, е трябвало да бъде продадена на bTV като онлайн проект.Скоро след продажбата в телевизията се появили нови хора, трескаво се подготвяла нова програмна схема. Всеки ден Янев събирал на срещи част от екипа, за да обсъждат новия облик на медията. Това продължило до първата среща през май, на която собственикът признал, че има проблеми с финансирането.През последните месеци той променял идеите си за развитие на медията. Първо признал, че вероятно промяната няма да е толкова мащабна, а после дори представил идея телевизията да се превърне в телешоп.Мирослав Янев е собственик на Би Ай Ти от февруари 2018-а и още тогава се появиха съмнения, че телевизията ще бъде закрита. Тогава братята Павел и Румен Вълневи продадоха медията на създадената през ноември 2017 година компания \"Интерактив ТВ Системс България\" АД, която е собственост на Янев. Стойността на сделката така и не беше обявена.\"Пазарът в България е особен – телевизионният е съсредоточен в мейнстрийма, а рекламата е насочена натам. Ако съдя по ситуацията в САЩ, където живея, а и в Европа, за кратко време и тук ще се установи, че малките медии са задължителна част от избора на гражданите. Те дават глас на хората извън статуквото, носят плурализъм и демокрация. Но вече не съм в позиция да раздавам съвети\", каза в писмото си по повод продажбата предишният собственик Павел Вълнев и добави, че новият собственик няма да сгреши, ако уважи и съхрани свободата и независимостта, които екипът е имал досега.А първото нещо, което направи новият собственик, беше да спре всички предавания без новините и спорта. Обяснил действията си пред тогава значително по-големия екип по два начина - първо, че е ядосан на старите собственици братя Вълневи, защото са съобщили за сделката преди тя да е финализирана, а после, че не иска екипът да губи време за досегашните предавания, защото иска цялостна промяна в концепцията на медията и предпочита хората да се концентрират върху това. След това той изнесе цялата техника от студиото в София под претекст, че ще има изцяло нов виртуален сет, но ремонт така и не започна.Действията му предизвикаха притеснения, че целта е критичните и свободните дискусии в ефира да спрат. Оттогава досега телевизията продължава да излъчва повторения на стари предавания и така и не започнаха нови.Малко след продажбата стана ясно, че в управлението на телевизията влиза Веселин Иванов. Преди това Иванов беше главен редактор на сайта \"Правен свят\", който след промяната в собствеността промени и редакционната си политика - медията спря да е критична към проблемите в съдебната система. Иванов е бил медиен съветник на вицепремиера по правосъдните въпроси в правителството \"Орешарски\". Опасенията на част от тогавашния екип бяха, че именно Иванов ще определя темите в телевизията занапред.След смяната на собствеността е започнало бавенето на парите, като дори се стигна до проверка от Инспекцията по труда. А междувременно Миро Янев е обявил, че пред всеки в телевизията има три пътя - да продължи да върши работата си, да започне да се занимава с друго в телевизията или да бъде освободен. По информация на OFFNews обаче по време на срещите с хората от предаванията той казвал на всеки екип, че харесва работата му и иска да продължат да са част от телевизията.За последните месеци обаче работещите в телевизията значително намаляха. От февруари досега много от журналистите, които бяха в медията преди продажбата, си тръгнаха и продължават да напускат. Някои по собствено желание, а други бяха уволнени или съкратени.Телевизия Би Ай Ти започна да излъчва на 14 септември 2015 г. Проектът обаче съществува от по-рано. През юли 2013 година медията беше създадена като онлайн телевизия. Тя беше насочена към българската емигрантска общност. Доскоро медията имаше студиа в София и в Чикаго. До окончателното затваряне на нюзрума в САЩ, което стана в началото на март, шеф на екипа там беше звездата от CNN Ралица Василева. От 2015 година основен консултант на проекта беше бившият директор на Ефир2 на БНТ и прессекретар на президента Петър Стоянов Нери Терзиева. Бързо след създаването си Би Ай Ти успя да се наложи като сериозна, макар и малка медия. Година и половина след създаването си, за президентските избори през 2016 година, тя направи предизборни студиа с кандидатите на всички основни партии. Въпреки това телевизията не привличаше достатъчно рекламодатели и се издържаше от братя Вълневи.За това, че те искат да продадат Би Ай Ти, се заговори много преди да го направят. Първите слухове се появиха още през март 2017 година. Тогава те официално отрекоха информацията. Месец по-късно обаче последва промяна в ръководството и насочеността на телевизията. Като нов програмен директор беше представен Сашо Диков. Тогава собствениците обяснили пред екипа, че целта е да се даде възможност на Диков да вдигне рейтинга на телевизията, за да може да има рекламодатели и да не е на такава загуба.Той обаче не пое поста официално веднага. Преди това по време на \"пробния си период\" представи на собствениците своя програмна схема, която залага силно на живи излъчвания на пресконференции и предвижда създаването на нови лайфстайл предавания. Темата за българите в чужбина почти изцяло изчезна от ефира на телевизията. Обяснението е било, че рейтингите се мерят в България, а хората в страната не се вълнуват от проблемите извън нея. Предаването \"еМисия България\", което първоначално имаше за цел да представя проблемите на българите у нас и в чужбина и сериозни вътрешнополитически разговори, започна да се пълни само с теми от страната, а новото ръководство е настоявало да се включват повече лайфстайл теми като конкурса \"Мис Силикон\". Хора от тогавашния екип на \"еМисия България\" разказаха пред OFFNews, че е имало и случаи на спрени гости и теми. От екипа на новините обаче подчертават, че не е имало намеса в съдържанието на емисиите.Сутрешният блок на телевизията \"Жива връзка\", който се излъчваше едновременно от София и Чикаго и съществуваше около половин година, беше спрян. По това време Нери Терзиева се отдръпна от телевизията.Диков официално пое поста, когато Ралица Ковачева - програмен директор на Би Ай Ти от 2015 година, си тръгна през май 2017 година. След смяната на ръководството много от журналистите в медията напуснаха. Тогава по Би Ай Ти започнаха предаванията \"Без задръжки\" на Наталия Кобилкина, \"Карамел\" и \"Шоуто на играчите\".\"Това вече не е телевизията, в чието създаване участвах и от която можех да съм част с чисто сърце и съвест. Време е за нови идеи и нови предизвикателства\", написа тогава Ковачева във Фейсбук.През ноември 2017 година Люба Кулезич беше уволнена от телевизията. Обяснението на собствениците беше, че тя е направила в ефир неуместни и неверни коментари за промяна в редакционната политика на телевизията. Въпреки че беше близка с Диков, той остана програмен директор и след това - до продажбата на телевизията.Така след всички етапи, през които мина телевизията, дори да не бъде закрита, тя няма да има нищо общо с идеята \"Би Ай Ти\".", "date": "2018.08.15", "title": "За края на Би Ай Ти, или как всичко завърши \"както обикновено\""}
{"url": "https://offnews.bg/112/razbiha-goliam-kanal-za-vnos-na-nelegalni-tcigari-686333.html", "text": "Агенция \"Митници\" и \"Гранична полиция\" разбиха голям канал за внос на нелегални цигари.При съвместна акция в София и Бургас са установени голямо количество цигари от неизвестна марка в България. Те са се съхранявани в складове в покрайнините на София.“След извършените действия бяха установени няколко складови помещения, които са били наети от въпросната фирма в 20 дървени палета, в дъски, много добре укрити. Бяха открити 122 999 кутии, което е около 240 мастербокса, доста голямо количество, стойността е над 900 хиляди лева. Начинът на укриването е бил, като самите дъски са издълбани, най-вероятно на фреза. В тях са били укрити кутии цигари без акцизен български бандерол от марката \"Реджина\", след това самите дъски са били покрити с идентичен фурнир, който да заличи тази интервенция върху дъските\", заяви директорът на СДВР Ивайло Иванов, цитиран от БНР.Икономическа полиция е задържала имитиращи продукти на дъвки, тъмни очила и ароматизатори за кола, като тяхното количество е над 58 кашона.До момента няма задържани лица, но полицията провежда оперативно-издирвателни мероприятия.", "date": "2018.08.15", "title": "Разбиха голям канал за внос на нелегални цигари"}
{"url": "https://offnews.bg/politika/shefkata-na-agentciata-po-lekarstvata-podade-ostavka-stava-savetnik-n-686338.html", "text": "Шефката на Агенцията по лекарствата Асена Стоименова е подала оставка. Информацията беше потвърдена от Министерството на здравеопазването. Стоименова е посочила като причина за оставката си лични причини. Оставката ѝ влиза в сила от 17 август. Стоименова ще бъде съветник на министъра на здравеопазването в областта на лекарствената политика. Тя остава член на Управителния съвет на Европейската агенция по лекарствата, член на CHMP (Комитет за лекарствените продукти в хуманната медицина), както и програмен координатор за СЗО в областта на достъпа до лекарства и реимбурсиране на лекарствените продукти, уточниха от ведомството.Постът на Асена Стоименова в ИАЛ ще поеме нейният заместник Богдан Кирилов. Кирилов е зам.-директор на ИАЛ от ноември 2017 г.Богдан Кирилов е член на Управителния съвет на Европейската агенция по лекарствата, а през 2016/2017 г. е бил член и на Централна комисия по Eтика към Български фармацевтичен съюз.Магистър-фармацевт Богдан Кирилов е завършил „Фармация“ във Фармацевтичен факултет, Медицински университет - София. Придобива и специалност „Обществено здраве и здравен мениджмънт“ във Факултет по обществено здраве, Медицински университет - София.", "date": "2018.08.15", "title": "Шефката на Агенцията по лекарствата подаде оставка, става съветник на здравния министър"}
{"url": "https://offnews.bg/politika/bsp-iska-ostavkata-na-tcacheva-zaradi-krizata-targovskia-registar-686345.html", "text": "„Министър Цецка Цачева и директорът на Агенцията по вписванията Зорница Даскалова да понесат отговорност за кризата с Търговския регистър и да напуснат постовете си незабавно”.Това заяви заместник-председателят на парламентарната група на БСП Крум Зарков. Той добави, че БСП очаква отговори на редица въпроси, но не от тях. Зарков каза още, че ако Цачева и Даскалова не си подадат оставките, в първите дни на парламента това ще е основна точка, която социалистите ще разискват. „Безпрецедентната криза с един от най-важните електронни регистри в страната не може да остане просто така. Щетите за фирмите и неправителствените организации - онези, които са пряко засегнати от срива на базите данни, тепърва ще се изяснява. Последиците за бизнеса, за доверието в институциите, способността на българската държава да изгради ефективно електронно управление, са ясни. Те са трагични. Затова трябва да се носи отговорност“, добави Зарков.По думите му пряката отговорност е на директора на Агенцията по вписванията Зорница Даскалова, която е допуснала това да се случи, а политическата отговорност е на министър Цецка Цачева, защото тя е била запозната с неадекватността на управлението в агенцията и не е взела никакви мерки.Той добави, че БСП разполага с доклад, адресиран до Цецка Цачева, който е съставен от Инспектората към ресорното ѝ министерство. „Докладът е постъпил при нея в началото на тази година. Той е от извършена проверка в Агенцията по вписванията. В него се съдържат тежки констатации за начина на управление на г-жа Даскалова и много ясна препоръка към министъра - да се потърси дисциплинарна отговорност на Зорница Даскалова, изпълнителен директор на Агенцията по вписванията, на основание неизпълнение на трудови задължения предвидени в закона. „Поне от февруари насам министър Цачева е знаела, че Зорница Даскалова не изпълнява трудовите си задължения по закон и не е предприела никакви действия за това“, каза още депутатът от БСП.Зарков каза още, че не е далеч от мисълта, че първоначалното внушение за хакерска атака е имало за цел да прикрие небрежността и некомпетентността при този чувствителен регистър. „Съмненията не могат да бъдат разсеяни от Министерство на правосъдието и от директора на Агенцията по вписванията, не и при това ръководство”, обясни Крум Зарков. „Кризата с Търговския регистър и реакцията на отговорните институции може да бъде определена само като некомпетентност. Вместо бързи реакции от страна на Агенцията по вписванията и Министерство на правосъдието, получихме само мълчание”,  каза зам.-председателят на БСП Деница Златева по време на пресконференцията. По думите на Златева левицата е изчакала да тръгне поне частично Търговският регистър и да се види кой ще понесе отговорност за тази безпрецедентна криза, израз на лошо управление на Агенцията по вписвания и Министерство на правосъдието. „Днес става ясно, че четири диска от Агенцията по вписванията са изгорели и се полагат усилия за възстановяване на информацията. Другата новина от заседанието на МС е, че ще се прави мегахранилище за архиви на електронните данни след срива на Търговския регистър“, каза Златева. Тя попита дали е вярно, че от август 2017 до юни 2018 г. агенцията е оставена без обслужване на сървърите, дисковите устройства и устройствата за архивиране и е правено само аварийно такова. „Вярно ли е, че поради забавяне от почти три седмици на вписванията на заявления в Търговския регистър при регламентиран три дневен срок е закъсняла поръчката за надграждане на капацитета на сървърите и архивиращите устройства”, попита още тя.Тя добави, че се е запознала  с два европейски проекта на Агенцията по вписванията – за надграждане на Търговския и имотния регистър. „Няма как да си обясня дейност на козметичен салон в проект за надграждане на двата регистъра на стойност над 3,5 млн. лв.”, уточни тя.Златева каза още, че не е учудена от това, защото щом е възможно софтуерна фирма да доставя ваксини по обществена поръчка, явно и козметичен салонможе да надгражда системата на Агенцията по вписванията.", "date": "2018.08.15", "title": "БСП иска оставката на Цачева заради кризата Търговския регистър"}
{"url": "https://offnews.bg/kultura/rock-the-opera-shte-raztarsi-ndk-prez-dekemvri-686344.html", "text": "Получилото международна известност шоу “Rock the Operа” ще зарадва българките фенове за първи път на 19 декември, когато зала 1 на НДК ще се разтърси от класичеки рок хитове.По неповторим начин ще прозвучат легендарни парчета като “Shine On You Crazy Diamond” на Pink Floyd, “We Are The Champions” на Queen, “Smoke On The Water” на Deep Purple и “With or Without You” на U2. За това ще се погрижи диригентът Фридман Рийле, който ще ръководи в София Симфоничния рок оркестър и солисти от Пражката филхармония. Идеята за този проект се появила у Рийле, когато решил творчески да съчетае двата жанра – рока и класическата музика. Така през 2001 г. се ражда “Rock the Opera”, шоу, чието име съдържа виц и закачка – “да разтърсим операта”.Диригентът добива популярност още през 1997 г., когато новаторски създава творби с “концентрирана” симфонична музика, насочена към младата публика. Той свежда до около седем минути дълги симфонични произведения от Антон Брукнер и Густав Малер – една смела и дръзка крачка, която се оказва не просто успешна, но вдъхновява и други диригенти да потърсят подобен подход към класически творби. Първите експерименти на младия диригент го довеждат в България, където през 1999 г., насърчен от приятели музиканти, записва експериментално симфонична версия на “Highway Star” – емблематична песен от репертоара на Deep Purple. Следват нови записи и концертни изпълнения на класически рок парчета, като още в началото Рийле получава подкрепа от Иън Гилън, легендарно име в британския и световния рок, с когото имат единадесет съвместни сценични изяви. С огромен успех шоуто преминава през Виенската опера, Концертгебау в Амстердам и Античния амфитеатър в Атина. Срещите с публиката са повече от 50.Още през 20 век подобни проекти тип “кросоувър” доказаха своя огромен потенциал и достигнаха до милиони почитатели – например легендарните тенори Павароти, Доминго и Карерас, за които бе по-важно да правят хубава музика, отколкото да пазят жанровете “чисти”. Deep Purple изнасят концерт със симфоничен оркестър още през 1969 г., а Queen посвещават цял албум на операта, наречен “А Night at the Opera”.В “Rock the Opera” диригентът е останал изцяло верен на мелодията, запазил е звученето на оригиналните хитове, но е добавил изисканост и обем, каквито може да даде само симфоничен оркестър. Въображението на рок феновете е провокирано от самия факт, че пред изпълнителите няма бариера между жанровете. Едно е сигурно – те ще получат истински рок!За своето шоу в България Фридман Рийле е привлякъл известни имена като Невена Цонева, Явор Захариев, Борис Солтарийски, Красимира Иванова и Маркета Полицкова. На 19 декември със Симфоничния рок оркестър ще свирят и виртуозите от Ку-Ку бенд Цветан Недялков (соло китари), Георги Милчев – Годжи (бас китара) и Венелин Венков (барабани).Билетите се разпространяват в мрежата на.", "date": "2018.08.15", "title": "Rock the Opera ще разтърси НДК през декември"}
{"url": "https://offnews.bg/obshtestvo/doktorantite-s-dopalnitelni-stipendii-ms-otpusna-oshte-1-5-mln-lv-z-686331.html", "text": "Министерският съвет отпусна 1,5 млн. лева за допълнителни стипендии на докторантите през 2018 г. чрез промени в постановление №90/2000, предложени от министъра на образованието Красимир Вълчев и одобрени днес на редовното заседание на кабинета.Допълнителните пари ще се отпускат всяка година и няма да са за всички държавни университети и научни организации.Те ще се полагат на онези с индекс на интензивност на научната дейност за съответната година по-голям или равен на 2 или когато разликата между индекса за съответната година и индекса на предходното финансирано държавно висше училище или научна организация е по-малка от 15%, пише в доклада към проектопостановлението. За всяко висше училище/организация индексът се изчислява по формула.Общата сума ще се разпределя между университетите и организациите пропорционално на получената стойност на индекса за годината и броя на действащите докторанти в редовно обучение.На допълнителна стипендия ще имат право всички докторанти в даденото ВУЗ или организация, приети по държавна поръчка - българи, граждани на други държави в ЕС, както постоянно пребиваващи у нас чужденци. Те няма да се полагат на докторантите на свободна докторантура.Докторантите ще получават еднократно допълнителна стипендия. На нея ще имат право положително атестираните докторанти, които ще я получават до два месеца след приключването на атестацията. Сумата ще зависи от броя месеци, за които са атестирани положително.Детайлно правилата ще разписват ректорите/ръководителите на научните организации.Целта на допълнителните средства е да помогнат за привличането и задържането на младите учени в страната, както и за реализацията на докторантите като качествени изследователи и преподаватели, пише министър Вълчев в мотивите си.\"Настоящият размер на докторантската стипендия поставя в притеснително положение докторантите в България и в крайна сметка съдейства за отлив на кандидатдокторанти в редовна форма на обучение - добавя той. Затрудненията, с които докторантите са принудени да се справят, освен че са демотивиращи, водят и до понижаване качеството на научната им работа и до влошаване състоянието на академичния състав в Република България.\"", "date": "2018.08.15", "title": "Докторантите с допълнителни стипендии: МС отпусна още 1,5 млн. лв. за 2018 г."}
{"url": "https://offnews.bg/112/avstrietc-udari-kamerierka-v-zlatni-piasatci-686347.html", "text": "Австрийски турист удари камериерка в курорта „Златни пясъци”, съобщи bTV. Инцидентът станал в понеделник. Камериерката почиствала стая, когато от съседната стая излязъл австриецът и вдигнал на жената скандал заради шума. Тя се извинила и казала, че приключва след 5 минути. Мъжът обаче я ударил с юмрук в лицето и тя паднала на земята. Камериерката се казва Оскана Софрониева и е от Украйна. Тя работи у нас от два месеца. Оксана не може да каже със сигурност дали мъжът е бил пиян, но по думите ѝ очите му били изцъклени.Районният съд във Варна наложи глоба от 300 лева на 33-годишния австрийски турист. Не се знае къде е той в момента, вероятно е напуснал България. В съдебната зала австриецът изразил съжаление за стореното, като казал, че го боляла главата и не знаел защо е постъпил така.Миналия септември пред съда се изправи шведски турист, който ритна в главата камериерка в \"Слънчев бряг\". Той беше осъден да плати глоба от 4500 лева. ", "date": "2018.08.15", "title": "Австриец удари камериерка в 'Златни пясъци'"}
{"url": "https://offnews.bg/politika/zapochva-stroitelstvoto-na-oshte-16-3-km-ot-magistrala-hemus-686349.html", "text": "Започва строителството на още 16,3 км от автомагистрала „Хемус\" между Буховци и Белокопитово.Проектът ще се изпълнява изцяло със средства от бюджета.Участъкът от АМ \"Хемус\" от км 310+940 до км 327+260 ще бъде изграден от ДЗЗД „Хемус-16320\". Строителният надзор ще се осъществява от ДЗЗД „Консултанти Хемус 2 - 2016\".На първата копка ще присъстват министърът на регионалното развитие и благоустройството Николай Нанков, председателят на Управителния съвет на Агенция „Пътна инфраструктура\" инж. Светослав Глосов, областните управители на Шумен и Търговище - проф. Стефан Желев и Митко Стайков.", "date": "2018.08.15", "title": "Започва строителството на още 16,3 км от магистрала „Хемус\""}
{"url": "https://offnews.bg/sviat/zhertvite-sled-srutvaneto-na-mosta-v-genua-stanaha-39-686350.html", "text": "39 са вече потвърдените жертви след срутването на моста \"Моранди\" в Генуа. Сред жертвите има и три деца. Спасителите продължават да издирват оцелели. Издирват се между четирима и 12 души.Наложи се евакуацията на още сгради в района. До момента са евакуирани над 600 семейства.Според експерти един от пилоните, издигащ се над сградите, се е наклонил и останалата част от моста може да падне.Все още не е ясно кой е виновен за трагедията. Прокуратурата е започнала разследване по въпроса. Според главния прокурор на Генуа срутването на моста се дължи на човешка грешка. Правителството поиска оставки в частната компания оператор на моста и се закани да ѝ отнеме концесията. Компанията е заплашена и от глоба от 150 млн. евро.Преди няколко години е имало предупреждения от експерти, че мостът е в лошо състояние. От службата, отговаряща за поддръжката на пътищата в района, обаче твърдят, че бедствието не е можело да се предвиди.Според концесионера мостът е бил поддържан по програма, одобрена от транспортното министерство. ", "date": "2018.08.15", "title": "Жертвите след срутването на моста в Генуа станаха 39"}
{"url": "https://offnews.bg/tehnologii/helecloud-povishava-sigurnostta-na-komunikatciata-vav-viber-686335.html", "text": "Технологичният консултант в платформата на Амазон Уеб Сървисис HeleCloud повиши сигурността на комуникацията във Viber. HeleCloud оцени и оптимизира GDPR контролите на приложението за онлайн разговори и съобщения.„За екипа на HeleCloud сигурността и съответствието са много важни теми, когато става дума за облачни системи и за системи като цяло. По тази причина сме много щастливи, когато си партнираме с компании като Viber, които също държат на сигурността и съответствието и се стремят да надхвърлят стандартите на индустрията. Мултидисциплинарният екип на HeleCloud включваше четирима консултанти с експертиза от защитата на личните данни и GDPR до задълбочени технически познания и умения за AWS платформата. Приложихме холистичен метод на работа и разгледахме сигурността и съответствието на системите от три различни ъгъла – хора, процеси и технологии. Проектът с Viber продължи шест седмици, което ни позволи да проведем задълбочена и обстойна оценка.“, съобщи Добромир Тодоров, изпълнителен директор на HeleCloud.Екипите на HeleCloud и Viber си партнираха в оценяването и оптимизирането на състоянието на системите, базирани на AWS платформата, от гледна точка на сигурност и съответствие на приложението за онлайн комуникация.Двете компании разгледаха, анализираха и оцениха платформата спрямо най-добрите практики за сигурност на AWS, AWS Well-architected Framework и AWS Cloud Adoption Framework. В допълнение HeleCloud оцени и оптимизира GDPR средата, контролите и ефективността на контролите, използвани от Viber в AWS платформата.„Екипът на HeleCloud ни предостави ясна и добре структурирана методология за оценяване на състоянието на системите от гледна точка на сигурност и съответствие, както и практическа информация за сигурността и съответствието в контекста на AWS платформата”, каза Амир Иш-Шалом, главен архитект, Viber.Комуникацията във Viber е защитена чрез вградено цялостно криптиране, с което се гарантира сигурността на обажданията и съобщенията за всички потребители. Едно от водещите приложения за онлайн разговори и съобщения има заложени много високи стандарти за сигурност и съответствие на услугите си, за да отговори на потребителските изисквания за защита на данните и строгите регулаторни изисквания, вкл. влезлия в сила през май регламент GDPR.е технологичен консултант в платформата на Амазон Уеб Сървисис (AWS), създадена през 2016 г., с офиси в Мейдънхед, Обединено Кралство и София, България. Екипът от професионалисти с дългогодишен опит подкрепя организациите в изграждането на облачна им визия за развитие и в реализацията на облачните им стратегии чрез водещата си Cloud Roadmap методология. Предлагайки управление на облачни услуги, HeleCloud дава възможност на клиентите си да увеличат ползите си от облачните услуги и да се съсредоточат върху тяхната основна бизнес дейност и потребители.", "date": "2018.08.15", "title": "HeleCloud повишава сигурността на комуникацията във Viber"}
{"url": "https://offnews.bg/112/izdirvat-dve-detca-padnali-v-moreto-kraj-valnoloma-vav-varna-686351.html", "text": "Две деца са паднали в морето в района на вълнолома във Варна.Сигналът е получен в 17.40 часа днес, съобщиха от ОДМВР-Варна. Издирването на децата е започнало веднага от полицейски служители, които в този момент са били в района на Морска гара.10 минути по-късно в издирването са се включили и специализирани екипи от РД ПБЗН - Варна, както и катери от Морска администрация.Самоличността на децата е установена. Към момента децата все още не са намерени, издирването продължава.Празничният концерт за Деня на Варна, който трябваше да се проведе на Морска гара в града, както и зарята за празника се отменят заради инцидента, съобщиха от общината.", "date": "2018.08.15", "title": "Издирват две деца, паднали в морето край вълнолома във Варна"}
{"url": "https://offnews.bg/sviat/britanski-iztrebiteli-izletiaha-pod-trevoga-zaradi-ruski-samoleti-nad-686352.html", "text": "Британски изтребители са излетели под тревога от румънската военновъздушна база \"Михаил Когълничану\" на 13 август, за да съпроводят руски самолети над Черно море, съобщиха ТАСС и БТА, цитирайки говорител на кралските военновъздушни сили.\"Можем да потвърдим, че два базирани в Румъния изтребителя \"Тайфун\" на кралските военновъздушни сили излетяха на 13 август в отговор на действия на руски самолети, извършващи полети около въздушното пространство на НАТО над Черно море\", заяви говорителят на британските ВВС. Той добави, че изтребителите са наблюдавали самолетите от разстояние, но не е имало визуално прехващане.От руското министерство на отбраната обявиха, че по време на учението е забелязан самолет на НАТО на 30 км от руските машини.Самолетът на НАТО не е извършил никакви маневри, не се е отклонил от маршрута си и не се е приближавал до руските самолет, допълниха от ведомството.За последния досега случай на съпровождане на руски самолет (бомбардировач Су-24) от британски самолети беше съобщено на 26 юли.През април тази година в румънската военновъздушна база \"Михаил Когълничану\" пристигнаха четири британски изтребителя. Сред задачите им се включва патрулиране на въздушното пространство на източния фланг на НАТО.", "date": "2018.08.15", "title": "Британски изтребители излетяха под тревога заради руски самолети над Черно море"}
{"url": "https://offnews.bg/futbol/stoichkov-v-poslednite-11-godini-tcialata-otgovornost-padashe-varhu-m-686354.html", "text": "Легендата на българския футбол Христо Стоичков гледа доста песимистично в бъдещето на аржентинския национален отбор, след като вчера стана ясно, че Лионел Меси поне временно спира с тима.Суперзвездата на Барселона ще пропусне мачовете на Гаучосите до края на календарната 2018-а година, но големият проблем ще дойде, ако в крайна сметка реши да приключи със синьо-белите за постоянно.\"Без Лео Меси Аржентина няма да спечели мач 3 години. Големият въпрос обаче остава, как всъщност този отбор играе? Истината е, че този тим няма стил.На първо място винаги е важно да знаеш какъв вид футбол искаш. Трябва да си решил дали желанието ти е да зависиш от Меси или от други 22 играчи. Аржентинският футбол трябва да има структура, а за мен не е ясно какъв е проектът на новия президент. Как той иска тимът да играе? Това е големият въпрос.В последните 11 години цялата отговорност падаше върху Лео. Абсолютна лъжа е обаче, че той избира селекционера и казва кой да играе в него. Значи аз също явно трябва да играя за Аржентина, тъй като съм му приятел. Не мога да разбера как е възможно някой да измисли подобно нещо\", казва Стоичков пред вестник \"Оле\".", "date": "2018.08.15", "title": "Стоичков: В последните 11 години цялата отговорност падаше върху Меси"}
{"url": "https://offnews.bg/sviat/italia-v-traur-sled-tragediata-v-genua-oshte-4-tela-otkriti-prez-nosh-686305.html", "text": "Италия е в траур след трагедията в Генуа. Цяла нощ повече от 1000 пожарникари, полицаи, служители на \"Гражданска защита\" търсиха оцелели или загинали под рухналия от 90 метра височина мост \"Моранди\" на магистрала край италианския град. Те са открили още четири тела, пише Genova Today. Твърдението засега не е потвърдено от властите.Информацията за общия брой на загиналите също още е противоречива. Genova Today пише за 37 жертви включващи и откритите тела тази нощ, според La Republica загиналите са 35, включително три деца на 8, 12 и 13 години. Изчезнали са трима души, включително чилийски гражданин, пише La Repubblica и допълва, че 16 ранени са в болница. Genova Today пише за 15 ранени, 8 от които - в критично състояние.Според Genova Today сред загиналите е тричленно семейство: майка (41 г.), баща (44 г.) и 9-годишното им дете, които пътували за Сардиния.Трагедията стана на 14 август, когато малко преди обяд мостът, с който местните хора с гордост наричаха Бруклинския, рухна и повлече десетки леки и тежкотоварни автомобили.Прокуратурата в Генуа започна разследване за убийство поради небрежност срещу неизвестни извършители, за да установи причините за това, което прокурор нарече \"огромна и нелепа трагедия\".Евакуираните вчера около 400 души все още чакат да се върнат в домовете си. С хората, станали свидетели на трагедията, работят психолози.", "date": "2018.08.15", "title": "Италия в траур след трагедията в Генуа: още 4 тела открити през нощта, пише местна медия"}
{"url": "https://offnews.bg/temida/sadat-ostava-v-aresta-pejko-iankov-ot-grupata-na-mitio-ochite-686341.html", "text": "Общинският съветник от Несебър Пейко Янков, обвинен за изнудване и участие в престъпна група, ръководена от Димитър Желязков - Митьо Очите, реши спецсъдът.Според съда има опасност Янков да повлияе на свидетели по делото. Решението не е окончателно и подлежи на обжалване. Съдът обаче реши, че има доказателства само за извършено от Янков изнудване. Пейко Янков, който е син на убития през 2007 година бизнесмен Димитър Янков и лидер на Свободен избор за либерална алтернатива” (СИЛА), се предаде в полицията.Според прокуратурата Янков е изнудвал търговци, като ги заплашвал, за да се отказват от дружествените си дялове във фирми. Той е изпълнявал и указания на Желязков и е участвал в палеж на казино в Слънчев бряг.Адвокатът на Янков заяви, че клиентът му се познавал с Митьо Очите, но доколкото знаел, нямали общ бизнес. Янков не се познавал с останалите обвинени за участие в престъпната група. Групата на \"несебърския бос\" беше разбита при спецакция на прокуратурата и МВР в началото на август. От разясненията на прокурори по случая властите са били наясно, че Димитър Желязков е напуснал страната и точното му местоположение било ясно. Той обаче не бил задържан, защото към този момент срещу него не е имало повдигнати обвинения. От прокуратурата са категорични, че няма теч на информация.Желязков беше арестуван от турската полиция на 4 август в хотел в Истанбул. Очаква се той да бъде екстрадиран у нас.", "date": "2018.08.15", "title": "Съдът остава в ареста Пейко Янков от групата на Митьо Очите"}
{"url": "https://offnews.bg/sviat/putin-shte-e-sred-gostite-na-svatbata-na-avstrijskata-vanshna-ministar-686348.html", "text": "Руският президент Владимир Путин ще бъде сред гостите на сватбата на външната министърка на Австрия Карин Кнайсъл, потвърди говорителят на президента Дмитрий Песков, цитиран от ТАСС и БТА. Сватбата ще се състои в събота, 18 август, в лозята в Южна Щирия.Путин ще посети сватбата на път за срещата си с германския канцлер Ангела Меркел в Берлин.Помощникът на президента Юрий Ушаков поясни, че по време на посещението на Путин във Виена министърката е поканила президента и с пътуването до Берлин се появила такава възможност.\"Ще се отбием и ще поздравим\", каза Ушаков, цитиран от ТАСС.", "date": "2018.08.15", "title": "Путин ще е сред гостите на сватбата на австрийската външна министърка"}
{"url": "https://offnews.bg/sviat/mashtaben-skandal-300-katolicheski-sveshtenitci-nasilili-seksualno-po-686310.html", "text": "300 католически свещеници са насилвали сексуално повече от 1000 деца, разкрива доклад за католическата църква в САЩ.Мащабният скандал засяга шест епархии в щата Пенсилвания: Питсбърг, Скрантън, Ери, Алънтаун, Грийнсбърг и Харисбърг. За останалите две енории в щата данните бяха публикувани по-рано и разкриха сходни резултати.Смята се, че стотици свещеници са извършвали сексуално насилие над деца от 40-те години на миналия век досега, като в същото време висши служители в църквата, включително действащият архиепископ на Вашингтон, не само не са предприели действия срещу престъпленията, а са ги прикривали. Това стана ясно от доклада на съдебните заседатели, които разглеждаха делото.Реалният брой на малтретираните деца може да е и много по-голям, тъй като част от църковните документи са били изгубени, а жертвите се страхуваха да свидетелстват, пишат още съдебните заседатели. Те обвиняват кардинал Доналд Вюрл, който ръководи католическата църква във Вашингтон, че е съучаствал, като е прикривал злоупотребите на свещениците, когато е бил епископ на Питсбърг.Повечето от жертвите в Пенсилвания са момчета, но има и момичета. Те са били в тийнейджърска възраст и преди пубертета и са били изключително грубо и грозно изнасилвани. Има места от доклада, които е трудно човек да прочете, описва Си Ен Ен. Някои жертви са били напивани с алкохол и измъчвани. Други били изнасилвани вагинално, анално или орално.Ето някои от най-фрапиращите описани случаи:- В епархия Грийнсбърг свещеник забременил 17-годишно момиче, подправил брачно свидетелство с фалшив подпис на пастор, а няколко месеца по-късно се развел с девойката. Въпреки това му било позволено да остане на служба благодарение на \"благосклонен епископ\".- Друг свещеник в Грийнсбърг \"учел\" момчета, че Мария трябва да \"захапва шнура\" и да \"ближе\" Исус, за да го очисти след Рождество.- В Харисбърг свещеник посягал на пет сестри и събирал тяхната урина, косми от гениталиите и кръв от менструалния им цикъл. - Отново в Харисбърг свещеник изнасили 7-годишно момиче, което по това време лежало в болница за вадене на сливиците.- В Питсбърг свещеник преследвал и прелъстил 15-годишно момче, за което църквата разбрала, а самият духовник признал, че е имал садо-мазо актове с няколко момчета.- В Алънтаун свещеник си признал, че е измъчвал момче и потърсил помощ, но въпреки това останал на служба още седем години.- Отново в епархията в Алънтаун духовник насили сексуално няколко момчета, а след това получил препоръка за работа в Disney World.- В Скрантън свещеник, който по-късно бил осъден за сексуално посегателство над деца, се оказал ХИВ позитивен от пет години.- На пресконференцията за представяне на доклада присъстваха и няколко от жертвите. Мъж на 83 години разказа, че никога не е успял да покаже любов и нежност към съпругата и децата си заради нанесената травма в детството. Жена разказа, че ѝ е било посягано още когато е била на годинка и половина. ", "date": "2018.08.15", "title": "Мащабен скандал: 300 католически свещеници насилили сексуално поне 1000 деца в Пенсилвания"}
{"url": "https://offnews.bg/nashite-avtori/kalin-terzijski-mostove-i-pari-pari-i-mostove-686313.html", "text": "В Италия се случи нещо ужасно. Падна мост и уби 31 души. И още не е ясно – дали са само толкова. Лошо, много лошо.Човешката съдба е това; и ако си поживял – трябва да си свикнал: вървиш си по мост, мостът пада, ти умираш, някои плачат за тебе, други въздишат, после всички те забравят и всичко отминава, за да дойде друго и то да си отиде. Но все пак – ние живеем сега и спрямо сега това е лошо. Много лошо. Философският поглед никога не може напълно да отмени човешкия.В такива дни, в такива седмици аз се колебая. Между горчивата въздишка, казваща: Каква покъртителна безсмислица е цялото това човешко щъкане и суетене – и как завършва – винаги нелепо и внезапно (винаги внезапно!), за да се надсмее на човешките планове! И горчивото разсъждение, че тези неща - колкото и да сме философи-скептици, никога не са мистични движения на Провидението, а са предвидими и познаваеми процеси. И всяко едно такова падане на мост е причинено от един куп незабелязани малки събития и от един куп неотчетени човешки грешки.Колебая се между това – като горчив философ да вдигна ръце и да въздишам, или като горчив критик да вдигна ръце и да заръкомахам – за да привлека вниманието. Към някои неща.В Рим, по време на Империята, се е строяло много. Чета из дебрите на нета и откривам:В античността през Източните Родопи преминават множество пътища. Пътните артерии са прокарвани по поречието на буйни планински реки. Покрай реките Арда и Боровица пътищата свързвали Филипопол и Одрин. В годините на разцвета си разрастващата се Римска империя развива и изгражда забележителна трансконтитентална пътна мрежа. Построени са пътища и множество мостове, при строителството на които масово приложение намират зиданите сводови конструкции. Малка част от тях са запазени и днес. Класическите римските мостове са масивни, с полукръгли сводове, стъпващи върху дебели стълбове с ширина приблизително равна на половината от отвора на свода. Без съмнение, най-известният в България такъв мост е Дяволският мост над р. Арда при с. Дядовци, общ. Ардино, който е обвеян с много мистика и легенди. Малцина обаче знаят, че по поречието на р. Боровица, близо до с. Ненково, има и друг, подобен на него. Римският мост при Ненково е с 2 метра по-дълъг от Дяволския мост и дължината на пътното платно достига 58 метра. Той е асиметричен, с 5 каменни свода с различни размери. Свързвал е двата бряга на река Боровица, малко преди с. Ненково. Днес част от моста е разрушена и той вече не се ползва. Според местни слухове в основите му било закопано злато и част от камъните са откъртени от иманяри.Прави ми впечатление това: ...днес част от моста е разрушена и той Вече не се използва!Римската империя, казвам си, е съществувала от 27-а година преди новата ера до 476-а година от новата ера. Оттогава са минали повече от 1500 години. Мостът до село Ненково е преживял нашествия на хуни, авари, славяни, прабългари, печенеги, кумани, турци и много други. Все диваци и рушители на цивилизации. Порои, земетресения, наводнения, бури и пожари. И си е стоял, и по него са минавали каручки и магаренца, но и горди конници – най-вероятно рицари на Балдуин и Жофроа, както и мускетари на крал Карл Шведски, който, странно, но по едно време се бил загубил в югоизточните Балкани и оттогава в тия краища много от момчетата се кръщават Карло. Мостът си стоял. Не помръдвал.Накрая дошли някакви иманярчета, тарикати с торби, въжета, лопати, с мургави лица (а може и бледи, даже и синеоки – пошлостта и диващината нямат раса) и с моста било свършено. Каручките спрели да вървят, започнали да избикалят през някое дървено мостче или още повече – по някой опасен и лош брод – на пет километра от стария мост.Така деградират старите култури, старите цивилизации, Голямото Човешко бива изядено и ограбено, и разрушено от малкото човешко.Една индианска мъдрост, всъщност – косвено обръщение към белия човек - гласи следното: Kогато отсекат последното дърво, когато отровят последната река и когато уловят последната риба... тогава хората ще разберат, че не могат да ядат пари.Италианският мост в Генуа гълтал все повече и повече пари.За него инженерът Антонио Бренчи казал: Непрекъснатите разходи за поддръжката му предполагат, че след няколко години тези разходи ще надхвърлят средствата за реконструкцията на моста. Тогава ще бъде моментът, когато да го съборим и да го построим наново.Не знам как е било във времето на Римската империя, но тогава, чел съм – са стоели на дневен ред и са се обсъждали – в литературата, в публичния дебат – такива неща като чест, съвест, доблест, съзнателност, полза за обществото, благоденствие за народа.Сега ние отсякохме последното дърво на усърдието, изгорихме и последната трева на човешката съзнателност, прегазихме последната представа за човешко качество, отровихме последния кладенец за човешка съвест, попарихме последния корен човешки смисъл – и ги заменихме за пари!Не е проблем на България това, не! Видя се – проблем на света е подмяната на всичко – за пари!Няма как да се каже по-ясно и по-кратко: Когато при строенето на мостове се мисли не за мостове, а за пари – се вижда, че по пари коли не могат да минават. Колите минават по мостове от бетон и ум, и усърдие, и мисъл и старание, и съвест. Ако мостовете са от пари и докато са правени, е мислено само и само за пари – те падат и се разбиват, а разчленените и смазани тела на хората остават да грозят земята.Ако при правенето на Всичко в тоя свят мислим не за това Всичко, а само и единствено мислим за пари... Всичко ще се срине!Виждаме обувки, които се разпадат месец, след като са купени. Виждаме компютри, които работят по два месеца. Виждаме кисело мляко, което издържа по година, но от него дори плодовите мушици, паднали в кофичката, умират... Виждаме неща, правени само за да се вземат Нек`ви пари!Виждаме политици, медийни шефове, социолози, управници, администратори, дори – хора на изкуството – готови да направят всякаква мерзост – за да вземат нек`ви пари!Нещата вече нямат стойност. Защото се правят некачествено, защото те не са важни, а са важни парите, които ще се вземат за тях.И нещата падат, сриват се.Мостове и животи.Животът, оценен с пари, не струва нищо... Но кой ти помни това?!Важното е сега да изкараме нек`ви пари – та да отидем на нек`ва почивчица... А там ще получим същата омагьосана и калпава – заради магията на парите – плява. Същата като тази, която и ние бълваме - за пари.Омагьосания кръг. Пари=по-некачествено=още пари=още по-некачествено=още повече пари= още по-чудовищно некачествено= още повече ужасно много пари... и така – до безкрайност.Докато мостът, наречен Цивилизация, не падне.Между другото, в края на Римската империя разговорът за парите, мостовете и качеството на Нещата най-вероятно е изглеждал по съвсем същия начин.Все пак – преди това – са успели да настроят известен брой истински мостове.Да, мостове и пари.", "date": "2018.08.15", "title": "Калин Терзийски: Мостове и пари, пари и мостове"}
{"url": "https://offnews.bg/ikonomika/dohodite-ni-porasnali-s-8-7-za-godina-razhodite-s-11-4-686312.html", "text": "Разходите ни растат повече, отколкото доходите, показват данните на Националния статистически институт за второто тримесечие на 2018 г. сравнени със същия период на 2017-а.Общият доход средно на човек от домакинство е 1 474 лв. и е увеличен с 8.7% за изминалата година. Общият разход на човек е 1 331 лв. и се увеличава с 11.4% спрямо същото тримесечие на 2017 г.Най-голям дял в доходите имат заплатите (56.7%), следвана от пенсиите (28.1%) и самостоятелната заетост (6.6%). Сравнено с година по-рано делът на заплатите не се променя, на пенсиите се увеличава с 1.8 процентни пункта. Намаляват доходите извън заплатата с 1.4%.В номинално изражение доходът от заплата расте от 769 на 835 лв. (с 8.6%); от пенсия - от 356 на 413 лв. (с 16.1%); от самостоятелна заетост - от 93 на 97 лв. (с 4.8%); делът от социални обезщетения и помощи намалява от 46 на 35 лв. (с 24.4%).Най-много харчим за храна - 31.5% (с 1 процентен пункт под 2017 г.), и жилище - 15.9%. Следват данъците и социалните осигуровки с 13.7% и разходите за транспорт и телекомуникации (12.1%).За година нарастват разходите за: храна и безалкохолни - от 388 на 419 лв. (с 8.0%); за алкохол и цигари - от 53 на 59 лв. (с 11%); за сметки за вода, ток, отопление, обзавеждане и поддържане на дома - от 196 на 213 лв. (с 8.6%); за здравеопазване - от 69 на 77 лв. (с 10.4% ); за транспорт и съобщения - от 135 на 161 лв. (с 18.7% ); за свободно време, културен отдих и образование - от 40 на 53 лв. (с 31.3% ); за данъци и осигуровки - от 162 на 182 лв. (с 12.2%).За година българинът е започнал да се храни по-здравословно: увеличил е консумацията на зеленчуци (от 18.2 на 19 кг), кисело мляко (от 7.3 на 7.9 кг) и месо (от 8.2 на 8.6 кг). Намалява консумацията на хляб и тестени изделия - от 21.6 на 21.3 кг, и на прясно мляко - от 4.6 на 4.4 литра.", "date": "2018.08.15", "title": "Доходите ни пораснали с 8.7% за година, разходите - с 11.4%"}
{"url": "https://offnews.bg/sviat/italia-raztarsena-i-ot-zemetresenie-686311.html", "text": "След  вчера, малко преди полунощ източното ѝ адриатическо крайбрежие бе разтърсена и от земетресение. То е било с магнитуд 4,7 по Рихтер, съобщава Националният институт по геофизика и вулканология. Според Европейския средиземноморски сеизмологичен център силата е 4,9.Станало е в 23:48 ч. местно време, а епицентърът е в Централна Италия, в провинция Кампобасо, на 6 км южно от село Монтечилфоне. То е разлюляло .Дълбочината е 19 км.Щетите не са сериозни - пукнатини по сгради.Половината население на общината е останало без ток.", "date": "2018.08.15", "title": "Италия разтърсена и от земетресение"}
{"url": "https://offnews.bg/ikonomika/348-leva-shte-e-liniata-na-bednost-prez-2019-g-686316.html", "text": "Линията на бедност в България през 2019 г. ще е 348 лева, реши правителството. Сумата е с 27 лева по-висока в сравнение с размера ѝ през настоящата година, съобщиха от правителствената пресслужба.Сумата е определена на база на методика, утвърдена от Министерския съвет през 2006 г. Показателят се изчислява в зависимост от данните в изследването „Наблюдение на домакинските бюджети в Република България“, което ежегодно се провежда от Националния статистически институт.Линията на бедност се използва като референтна стойност при формирането на социалната политика в областта на доходите и жизненото равнище на населението.", "date": "2018.08.15", "title": "348 лева ще е линията на бедност през 2019 г."}
{"url": "https://offnews.bg/ikonomika/uzhilenite-ot-olimpik-veche-mogat-da-izberat-drug-zastrahovatel-686315.html", "text": "Всички, които имат задължителна застраховка „Гражданска отговорност“ в Застрахователна компания Олимпик АД клон България, която ще се прекрати на 17 август 2018 г., вече могат да сключват нови полици с други застрахователи. Това обявиха от Комисията за финансов надзор.От ведомството са категорични, че е създадена необходимата организация и Гаранционният фонд е осигурил техническа възможност за сключване на контрактите.Периодът на покритие по новата полица трябва да започва най-рано от 18.08.2018 г. (събота) от 00:00 ч.Полиците, сключени със Застрахователна компания Олимпик АД, ще осигуряват покритие до 23:59:59 часа на 17 август 2018 г.Отнемането на лиценза на дружеството в Кипър засегна около 200 000 българи, които имат полици за задължителната застраховка \"Гражданска отговорност\" в българския клон. Според застрахователи, с които OFFNews разговаря, в компаниите от бранша обаче няма 200 000 нови стикера в наличност, което може да предизвика проблем за много хора. Още не се знае кога клиентите, ужилените от краха на ЗК \"Олимпик\" ще получат парите си и дали това изобщо ще се случи.", "date": "2018.08.15", "title": "Ужилените от Олимпик вече могат да изберат друг застраховател"}
{"url": "https://offnews.bg/ikonomika/s-15-godini-se-udalzhava-kontcesionniat-dogovor-za-nahodishte-ognia-686319.html", "text": "С 15 години ще бъде удължен концесионният договор за находище „Огняново-77“, разположено на територията на област Пазарджик. Това реши Министерският съвет на днешното си заседание, приемайки исканата от концесионера - „Огняново-К“ АД, промяна. От дружеството мотивират искането си с наличието на запаси в находището, които биха останали неиззети.Концесионният договор за находище „Огняново-77“ е сключен през 2001 г, за срок от 20 години. От него се добиват строителни материали - варовици.С друго свое решение правителството разреши да бъдат прехвърлени правата и задълженията по предоставена концесия.Софийското дружество „Моние България“ ЕООД е новият концесионер на находище „Блатото“ и на находище „Конак Тарла“, от които се добиват строителни материали - глини. Находищата се намират на територията на община Стралджа, област Ямбол. Концесията за тях е предоставена през септември 2004 г. за 35 години на „Керамична къща Стралджа“ ЕООД, гр. Стралджа. С днешното решение на МС правата и задълженията по предоставените концесии се прехвърлят изцяло на „Моние България“ ЕООД, като условията по концесионните договори остават без промяна.", "date": "2018.08.15", "title": "С 15 години се удължава концесионният договор за находище „Огняново-77“"}
{"url": "https://offnews.bg/kultura/cinelibri-i-vivacom-tarsiat-fotografskia-prochit-na-liubov-mezhdu-redo-686320.html", "text": "За пръв път CINELIBRI И VIVACOM организират фотографски конкурс, който търси красивия визуален прочит на слогана „Любов между редовете“. Четвъртото издание на кино-литературния фестивал тази година ще представи над 45 забележителни филмови адаптации на едни от най-добрите литературни произведения. Във фотографския конкурс могат да вземат участие всички, които имат желание да визуализират взаимното привличане между кино и литература.Постоянен стремеж на организаторите на фестивала и на VIVACOM като основен партньор, е да обогатяват всяко следващо издание със съпътстващи събития, които да провокират по различен начин въображението на публиката и да я превръщат в активен участник в преживяването Cinelibri.След огромния интерес по време на миналогодишното издание на фестивала към тематичната изложба на младия фотограф Ивайло Петров, тази година VIVACOM и Cinelibri имат за цел да провокират въображението на всички, които искат през обектива си да покажат любовта между редовете.Участниците в конкурса трябва да представят своя авторска фотография, чийто сюжет е вдъхновен от киното или литературата, продължавайки играта на Cinelibri между думи и визия. Чрез своите кадри авторите ще споделят с публиката на изложбата своя личен прочит на любим филм или книга.Всеки желаещ може да публикува до 3 авторски кадъра в официалното събитие във Facebook „Фотографски конкурс „Любов между редовете“ или да ги изпрати като лично съобщение на страницата на организаторите до 14.09.2018 г.Постъпилите снимки ще бъдат селектирани от жури в състав Жаклин Вагенщайн, Гергана Мудова, Георги Лозанов, фотографът Ивайло Петров и куратора на изложбата Мариета Ценова.10-те най-атрактивни фотографии ще бъдат разпространени дигитално, но най-вече ще бъдат включени в тематичната фотографска изложба „Любов между редовете“, част от кино-литературния фестивал CINELIBRI 2018 в Градската градина на София пред Народен театър „Иван Вазов“ в периода 1 – 20 октомври 2018 г. А един от авторите на избраните за изложбата фотографии ще спечели и атрактивния фотоапарат за инстантни снимки Leica Sofort придружен с плаки.", "date": "2018.08.15", "title": "CINELIBRI и VIVACOM търсят фотографския прочит на Любов между редовете"}
{"url": "https://offnews.bg/offtopic/vitc-na-denia-15-avgust-686322.html", "text": "По повод  се появиха много шеги, една от които ви предоставяме днес. Взета е назаем Христо Димитров, потребител във Фейсбук:", "date": "2018.08.15", "title": "Виц на деня: 15 август"}
{"url": "https://offnews.bg/ikonomika/nejno-velichestvo-bio-smokiniata-na-fermerskia-festival-dnes-686272.html", "text": "Сочни, вкусни, разтапящи сетивата смокини…. Това е лятото, нали? Днешният Фермерски фестивал пред Министерство на земеделието и храните е посветен на Нейно Величество Био Смокинята.На демонстрацията в 12 часа посетителите ще могат да опитат и оценят пресни смокини и да дегустират чай от смокинови листа. Ще има и домашно приготвено сладко от зрели био смокини.Био смокините за това издание на фестивала са производство на ЕТ РАЙС – ПЕНКА ВЛАХОВА. Смокиновите им насаждения са създадени през 2013-2014 г. в района на едно от най – топлите и благодатни кътчета на България – Сандански, в с. Хотово. Района на Сандански е с най-продължителното слънцегреене за България, което благоприятства за отглеждането на качествена продукция.Фестивалът „От нашата ферма – с любов за вас!“ се организира всяка сряда от 10,30 до 18,30 часа пред Министерството на земеделието.Фестивалът предлага разнообразни фермерски и занаятчийски храни на малки производители от страната: краве, овче, биволско и козе сирене и кисело мляко, кашкавал, мед и пчелни продукти, сладка и сиропи, яйца, прясно месо, занаятчийски хляб, ядки, печена тиква и тиквени семки, био вино, био оцет, био чай, био гъби шийтаке, сезонни плодове и зеленчуци, пресни и сушени билки и подправки, козметика, цветя… Редовно гостуват производители на сувенири и бижута.Запазена марка на Фестивала са демонстрациите и дегустациите на фермерски храни и рецепти.Проектът Фестивал „От нашата ферма – с любов за вас!“ се организира от Фондацията за биологично земеделие БИОСЕЛЕНА в партньорство с Район „Красно село“ и Сдружение „За Земята“ , както и с финансовата подкрепа на Програма Европа – 2018 на Столична община.Всички фермери и производители са регистрирани по наредбите 3 и 26 на Министерството на земеделието, храните и горите или по Закона за храните. Много от тях в районите от Натура 2000 в Западна и Централна Стара планина са подкрепени от проекта „За Балкана и хората“ на Българо-швейцарската програма за сътрудничество.", "date": "2018.08.15", "title": "Нейно Величество Био Смокинята - на Фермерския фестивал днес"}
{"url": "https://offnews.bg/politika/kaloian-pargov-tcenata-na-remonta-na-graf-ignatiev-e-v-pati-po-686339.html", "text": "\"Ремонтът на част от ул. „Граф Игнатиев“ ще струва 25 млн. лв. Този участък е не повече от километър и половина и ако сравним цената, с тази за километър магистрала, става ясно, че този ремот ще излезе в пъти по-скъпо\".Това заяви лидерът на БСП – София и председател на групата на социалистите в Столичния общински съвет Калоян Паргов. Той цитира министър Нанков, според когото цената за километър магистрала е 3,5 милиона евро.„Този ремонт е ярък пример за безотговорно пилеене на обществени средства. А тези пари можеше да бъдат вложени в изграждането на достатъчно детски ясли, така че повече от 4 000 родители да не бъдат в патова ситуация къде децата им да бъдат настанени за дневно отглеждане. Столична община им е длъжник, защото те са данъкоплатци и с техните пари се пълни бюджета на София”, категоричен е Паргов.Председателят на БСП – София е убеден, че столицата има нужда от друга посока на развитие. „Очевидно е, че управлението на Йорданка Фандъкова започва да се амортизира. Пример за това е, че независимо от шумните медийни инспекции на ремонтите, след края им се налага да бъдат доремонтирани, а дори да се прави ремонт на ремонта. Явно контролът по време на строително-ремонтните работи е силно занижен“, каза Калоян Паргов. Той посочи, че напълно погрешно е цялото внимание и финансов ресурс да се средоточават само в центъра на София, а изобщо да не се инвестира в инфраструктурата в крайните квартали и жилищните комплекси. „Има квартални улици, коите не са асфалтирани от времето на социализма, а горе-долу от тогава не са и мити“, констатира Паргов.", "date": "2018.08.15", "title": "Калоян Паргов: Цената на ремонта на „Граф Игнатиев“ е в пъти по-висока от тази на магистралите"}
{"url": "https://offnews.bg/ikonomika/otkriti-sa-protceduri-za-predostaviane-na-kontcesia-na-chetiri-morski-686317.html", "text": "Правителството стартира процедури за предоставяне на концесия на четири морски плажа - „Балчик-централен“ в община Балчик, „Бургас- централен“ в община Бургас, „Созопол-Хармани“ в община Созопол и „Поморие-изток“ в община Поморие.Целта е плажовете да бъдат обезопасени и да се предоставят услуги от обществен интерес за срока на концесията. Процедурите се провеждат по реда на Закона устройството на Черноморското крайбрежие.Размерът на минималното годишно концесионно заплащане е определен съгласно приетата от Министерски съвет Методика за определяне минималния размер на концесионното плащане за морски плажове. За морски плаж „Балчик- централен“ възлиза на 56 639 лв., за „Бургас-централен“ - 297 560 лв., за „Созопол-Хармани“ - 198 872 лв. и за „Поморие-изток“ - 107 946 лв.Четирите плажа следва да бъдат обезпечени със задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж, и услуги от обществен интерес.Критериите за формиране на комплексната оценка са съобразни с Решение № 604 от 22 юли 2016 г. на Министерския съвет за утвърждаване на минимални критерии за комплексна оценка на офертите при провеждане на конкурс за определяне на концесионер на морски плаж в отговор на обществените нагласи и очаквания за балансиран държавнически подход при определяне на очакваното от държавата минимално годишно концесионно плащане, икономическа съотносимост с общодостъпни цени на услуги на предлагани плажни принадлежности – чадъри и шезлонги.", "date": "2018.08.15", "title": "Открити са процедури за предоставяне на концесия на четири морски плажа"}
{"url": "https://offnews.bg/obshtestvo/vremeto-dnes-zaoblachavane-i-temperaturi-do-35-686292.html", "text": "Времето днес ще бъде предимно слънчево, като се очаква да има временни увеличения на облачността на отделни места. В планинските райони на Югозападна България ще превали.  Ще духа слаб, в Дунавската равнина и източните райони до умерен вятър от североизток. Максималните температури ще са предимно между 30° и 35°, в София около 29°.Над Черноморието ще бъде предимно слънчево с до умерен североизточен вятър. Максималните температури ще са 28–31°. Температурата на морската вода е около 27°. Вълнението на морето ще бъде 3 бала.Над планините ще бъде предимно слънчево, с временни увеличения на облачността и на отделни места в масивите на Югозападна България ще превали и прегърми. Ще духа до умерен вятър от изток-североизток. Максималната температура на височина 1200 метра ще е около 24°, на 2000 метра – около 17Атмосферното налягане е малко по-ниско от средното за месеца и през деня ще се задържи почти без промяна.", "date": "2018.08.15", "title": "Времето днес: Заоблачаване и температури до 35°"}
{"url": "https://offnews.bg/nauka/dzhakarta-naj-barzo-potavashtiat-grad-v-sveta-686296.html", "text": "Индонезийската столица Джакарта, която е дом на близо 10 млн. души е един от най-бързо потъващите градове в света, . Учени предупреждават, че ако този проблем не бъде решен навреме, части от мегаполиса вероятно ще останат завинаги под водата до 2050 година.Наводненията в града са чести и това не е изненада, тъй като градът е разположен върху блатист терен, граничи с Яванско море и през него преминават 13 реки. Но причините за потъването на града и постоянното му наводняване се крият и в друго - използването на подпочвените води за битови нужди без за това да има строга регулация.Проучванията показват, че с намаляване на количеството на водите под земята, тя започва да сляга, което води до потъването на сгради и невъзможност на дъждовните води да се оттичат в океана. Северна Джакарта е потънала с 2.5 м за 10 години и продължава да пропада със средно 25 см за година, което е с два пъти повече от средните стойности на потъване на големите крайбрежни мегаградове.Правителството смята да въведе по-строг лицензионен режим за ползването на вода. Друга мярка, която властите предприемат, е изграждането на крайбрежна стена. Тя е дълга 32 км и обхваща крайбрежието на залива Джакарта, а към нея са изградени и 17 изкуствени острова. Цената на съоръжението възлиза на 40 млрд. долара. То се поддържа от холандското и южнокорейското правителство и засега спомага оттичането на водите на града, особено при обилни дъждове..", "date": "2018.08.15", "title": "Джакарта - най-бързо потъващият град в света"}
{"url": "https://offnews.bg/obshtestvo/5-dni-sled-sriva-na-targovskia-registar-vinovnite-neizvestni-takiva-686336.html", "text": "Пълната функционалност на Търговския регистър ще бъде възстановена по някое време другата седмица.Това заяви пред журналисти в сряда изпълнителеният директор на Агенция по вписванията Зорница Даскалова.Даскалова отказа да се ангажира с конкретен срок, в който ще бъде отстранена аварията в системата на Търговския регистър. \"Най-рано другата седмица\", заяви тя. По нейни думи екипи на ведомството работят денонощно за решаването на проблема, а \"такива неща се случват\".Зорница Даскалова беше категорична, че данни от регистъра не са изченали, нито са били манипулирани.Директорът на агенцията заяви, че тепърва предстои да се изясни защо и как се е стигнало до този срив в системата на Търговския регистър. Даскалова посочи, че очакват доклад от \"Лирекс\", фирмата отговорна за поддръжката на масивите, какви са причините за аварията.Зорница Даскалова отбеляза още, че моментът не е подходящ да си подаде оставката, тъй като е нужна на агенцията:, което породи сериозни затруднения в работата на фирмите. ", "date": "2018.08.15", "title": "5 дни след срива на Търговския регистър: Виновните неизвестни, 'такива неща се случват'"}
{"url": "https://offnews.bg/ikonomika/niama-zagubeni-danni-ot-targovskia-registar-kojto-vazstanoviava-rabot-686293.html", "text": "Няма изгубени данни от Търговският регистър, който прекрати работа заради срив в системата. Очаква се регистърът да започне да работи поетапно от днес. Преди заседанието на правителството в сряда се очаква да бъде докладвано какво е състоянието на регистъра, както и да започне инвентаризация на информационната инфраструктура.След като от края на  фирмите нямаха никакъв достъп и работата им бе сериозно затруднена заради срива, от Агенцията по вписванията съобщиха, че работата му \"ще бъде възобновена поетапно до пълно отстраняване на техническите причини за преустановения достъп\".От изпълнителната агенция към министъра на правосъдието обещават справки за актуално състояние на фирмите да могат да бъдат извършвани от сряда.Поетапно ще бъде възстановяван достъпът до останалите функционалности на регистъра.\"Агенция по вписванията гарантира, че за времето на нарушаване на достъпа до регистрите, действия спрямо данните в тях не са извършвани и възможности за злоупотреби не съществуват\", се казва в съобщението ѝ до медиите.Всички останали регистри на Агенция по вписванията работят с пълните си функционалности.Агенцията се извинява на потребителите си и уточнява, че, както OFFNews писа по-рано днес, причините за срива \"са изцяло технически и не са резултат от злонамерена външна намеса\".ИТ експерти от Агенция по вписванията, ИТ експерти на ангажираната с поддръжката фирма и съвместно с други държавни ведомства продължават да работят в непрекъснат режим в изпълнение на Плана за действие за възстановяване на регистъра в пълната му работоспособност.От прессъобщението обаче не стават ясни две неща: какво се случва с фирмите, които не са успели да подадат документи в срок, изтекъл, докато регистърът буксува и кой ще понесе отговорност за срива му. Име на отговорен за случилото се в прессъобщението не се споменава.", "date": "2018.08.15", "title": "Няма загубени данни от Търговския регистър, който възстановява работа днес"}
{"url": "https://offnews.bg/medii/sled-prodazhbata-na-bit-spriaha-zaplatite-i-novinite-sobstvenikat-s-686297.html", "text": "Служители на телевизия BiT излязоха с открито писмо до институциите и медиите, в което алармират за тежкото състояние на медията, след като тя беше продадена в началото да годината. В него се посочва, че е спряло изплащането на заплатите, отскоро са спрени новинарските емисии, а новият собственик на телевизията бил неоткриваем. Журналистите от BiT настояват институциите да се намесят за разрешаване на ситуацията. През февруари в , който придоби 100% от телевизия с компанията си \"Интерактив ТВ Системс България\" АД, заяви, че плановете са за нов тип съдържание \"с различни елементи за всички популярни платформи и така да умножим източниците на приходи\", а голямата инвестиция на компанията му при покупката на медията и нейният успех били жизнено важни. Ето и пълния текст на отвореното писмо на работещите в телевизията:", "date": "2018.08.15", "title": "След продажбата на BiT - спряха заплатите и новините, собственикът се покри"}
{"url": "https://offnews.bg/politika/sled-sriva-na-targovskia-registar-sazdavat-tcentar-za-sahranenie-na-i-686294.html", "text": "След срива на Търговския регистър в четвъртък, правителството ще даде зелена светлина за изграждането на национален държавен център за съхранение на информация. Това стана ясно от думите на вицепремиера Томислав Дончев в интервю за Нова тв. По думите му в този център ще се съхранява цялата информация от съществуващите регистри, като своеобразен архив при възможни бъдещи проблеми. До 10 дни в правителството ще бъде внесено предложение освен съществуващите в момента архиви и огледални сървъри, този център да съхранява допълнително информация. В същото време още от понеделник Държавна агенция \"Електронно управление\" (ДАЕУ) ще направи проверка на всички информационни системи. Дончев обясни, че причината за срива на регистъра е техническа - дефектирали дискови устройства, като се работи на денонощен режим за отстраняване на проблема. По думите на вицепремиера засегната от срива е 25 терабайта информация. \"Не може да се говори за загуба на информация, не може да се манипулира каквато и да е информация и някой да се възползва от нея. МВР и службите са през цялото време с техниците\", увери Дончев.Той поясни, че въпреки че става въпрос за технически проблем, в основата му има човешка вина. \"Не допускам това да се е случило с умисъл, но някой не си е свършил работата\", заключи Дончев.По думите му има архиви, които позволяват цялата информация от регистъра да бъде възстановена. От Агенцията по вписванията съобщиха в сряда сутринта, че потребителите вече могат да извършват справки за актуалното състояние на фирмите в Търговския регистър и регистър на юридическите лица с нестопанска цел. Продължава работата по възобновяване на достъпа до останалите функционалности на регистъра. Характерът на технологичните процеси предполага регистърът да функционира пълноценно и с пълния си набор от вписани данни не по-рано от следващата седмица.Агенция по вписванията отново подчертава, че нарушаването на работата на регистъра не е свързано със злонамерена външна намеса, нито е свързано с инцидент в киберпространството. Рискове за злоупотреби с наличните данни не съществуват, се посочва в съобщение на агенцията.", "date": "2018.08.15", "title": "След срива на Търговския регистър: Създават център за съхранение на информация"}
{"url": "https://offnews.bg/ikonomika/megaproblem-zastrahovatelite-niamat-stikeri-za-izgorelite-s-grazhdans-686263.html", "text": "Крахът на Застрахователната компания \"Олимпик\" АД може да създаде огромен проблем за хората, сключили договор с това дружество. Около 200 000 българи, които имат полици за Гражданска отговорност с българския клон на кипърската фирма.От петък всички те остават без задължителната застраховка Гражданска отговорност и ще трябва да сключат договор с друг застраховател, за да продължат да карат колите си.Според него компаниите държат в наличност сравнително малки количества стикери, които са изчислени за преподновяване на полиците на своите клиенти, но никой не е правил сметки за 200 000 нови клиенти.Огромен проблем за клиентите на \"Олимпик\" АД ще е и как и дали изобщо те ще си получат парите за обезщетения и полици. От сега обаче е ясно, че дори и да вземат нещо, това няма да стане бързо и лесно, а ще зависи от това какво ще остане след процедурата по ликвидация на застрахователя. Официалното съобщение на дружеството за прекратяване на застрахователните полици гласи:От \"Олимпик\" уточняват, че \"всички притежатели на такива полици трябва да предприемат спешни действия, за да осигурят своевременно алтернативно застрахователно покритие\".Клиенти на компанията от месеци очакват изплащането на щети по различни видове застрахователни договори.", "date": "2018.08.15", "title": "Мегапроблем: Застрахователите нямат стикери за изгорелите с Гражданска в Олимпик"}
{"url": "https://offnews.bg/112/zadarzhaha-motoristka-s-3-45-promila-alkohol-v-sandanski-686314.html", "text": "34-годишна мотористка е задържана за шофиране с 3.45 промила алкохол, съобщиха от ОДМВР - Благоевград.Срещу нея е образувано бързо производство.Около 08.05 часа на 14 август 2018 г. по ул. \"Първи май\" в град Сандански тя е управлявала мотоциклет „Ямаха“ с наличие на 3.45 промила алкохол в издишания въздух.Жената е задържана със заповед за задържане до 24 часа.", "date": "2018.08.15", "title": "Задържаха мотористка с 3.45 промила алкохол в Сандански"}
{"url": "https://offnews.bg/sviat/germania-vavezhda-treti-pol-v-ofitcialnite-registri-686334.html", "text": "Германското правителство одобри днес въвеждането на трети пол в официалните регистри, като човек ще има възможност да се вписва като \"различен\", предаде Асошиейтед прес, цитирана от БТА.През ноември Федералният конституционен съд постанови, че трябва да се разреши хора да бъдат вписвани в регистрите нито като жени, нито като мъже, и нареди на властите или да въведат възможност за посочване на трети пол, или изобщо да премахнат графата \"пол\".Решението беше по дело, заведено от ищец, чието искане в данните за него в регистъра на ражданията полът му да бъде променен от \"женски\" на \"интерсексуален/различен\" или \"различен\" не било удовлетворено.Досега единствената друга възможност беше квадратчето за пол да се остави празно, отбелязва АП.Днешното решение да бъде добавено квадратче за трети пол с формулировката \"различен\" в регистъра на ражданията изисква и парламентарно одобрение.Министърът по въпросите на семейството Франциска Гифай, която е представител на левоцентристите - по-малкия партньор на консерваторите в управляващата коалиция - заяви, че това е \"важна стъпка напред в правното признаване на хората, чиято полова идентичност не е нито мъжка, нито женска\".В съседна Австрия Конституционният съд постанови през юни, че властите трябва да позволят в официалните регистри да бъдат вписвани хора като лица с различен от мъжкия и женския пол, ако желанието им е такова. Той обаче постанови и че няма нужда да се променя съществуващото законодателство, защото в него не е изрично упоменато, че полът на хората трябва да бъде мъжки или женски.", "date": "2018.08.15", "title": "Германия въвежда трети пол в официалните регистри"}
{"url": "https://offnews.bg/kultura/pochina-eduard-uspenski-sazdateliat-na-cheburashka-i-krokodila-gena-686290.html", "text": "Едуард Успенски почина в Москва на 80-годишна възраст, съобщи дъщеря му Ирина пред агенция ТАСС.Успенски беше сценарист, поет и писател, той създаде персонажите Чебурашка и крокодила Гена, пленили сърцата на милиони деца от целия свят.Писателят имаше онкологично заболяване. На 9 август той загуби съзнание в дома си и беше настанен в болница в Москва.През 2010 г. Едуард Успенски бе удостоен с наградата „Корней Чуховски“ за цялостното си творчество за деца.По сценарии и произведения на Успенски са заснети над 60 анимационни филма.", "date": "2018.08.15", "title": "Почина Едуард Успенски - създателят на Чебурашка и крокодила Гена"}
{"url": "https://offnews.bg/politika/novite-lichni-karti-s-elektronen-nositel-i-na-sashtata-tcena-686298.html", "text": "Новите документи за самоличност ще съдържат електронен носител с биометрични данни и електронна идентификация. Цената за издаването им остава същата.МВР ще обяви днес нова обществена поръчка за новото поколение български документи за самоличност, която първоначално , но беше прекратена след намесата на премиера. Предвижда се изграждането на център, в който документите да бъдат произвеждани. Подаването по места се запазва и то ще става по-бързо, тъй като заявленията ще се изпращат по електронен път. На същото гише документите ще бъдат получавани.Новият център за производство на документи ще бъде със строг достъп и към него ще има и център за административно обслужване.Ще има възможност за подаване на заявления за лични документи по електронен път. Обикновената поръчка остава 30 дни, а бързата - 3 дни. Променя се срокът на експресната - от 8 часа тя ще бъде от 12 до 24 часа.Очакванията на МВР са \"почти всички\" европейски компании, които провеждат такива документи да се явят на търга, което означава, че ще има конкуренция в цените, обясни пред Нова тв зам.-министърът на вътрешните работи Красимир Ципов.В електронният носител ще има биометрични данни, което позволява при гранични проверки да бъде удостоверена самоличността. Новите карти ще дават възможност за плащане на данъци и дори да се гласува електронно.Предвиждат се три нови образци документи за лица, които са подведени под наказателна отговорност. Запазват се основните видове документи - лична карта, шофьорска книжка, задграничен паспорт и удостоверение за пребиваване на чужденци. Новост е възможността за удължаване на срока на валидност на задграничните паспорти за българи, живеещи в чужбина. Те ще важат не пет, а 10 години. Петгодишен срок на валидност ще имат паспортите за деца. Въвежда се и друг нов документ - карта за пребиваване на служител на НАТО. ", "date": "2018.08.15", "title": "Новите лични карти - с електронен носител и на същата цена"}
{"url": "https://offnews.bg/gimnastika/kontuzia-spira-ansambala-ni-za-uchastie-v-minsk-686300.html", "text": "Ансамбълът на България е оттеглил заявката си за участие на Световната купа в Минск този уикенд, съобщиха от българската федерация.На Елена Бинева се е обадила стара травма и по решение на старши треньора Весела Димитрова и медицинския щаб е взето решение да не се участва тази седмица в Минск, за да не се натоварва Елена прекалено интензивно.Треньорският щаб е категоричен, че на Световната купа в Казан (24-26 август) нашите момичета ще вземат участие.Весела Димитрова е пожелала Ерика Зафирова да почне тренировки с ансамбъла и след разговор с генералния мениджър на национален отбор - жени(индивидуално) Бранимира Маркова, Ерика е започнала първи тренировки с национален отбор - ансамбъл.", "date": "2018.08.15", "title": "Контузия спира ансамбъла ни за участие в Минск"}
{"url": "https://offnews.bg/tenis/treniorat-na-grigor-podgotven-e-dobre-no-mu-triabva-kasmet-686301.html", "text": "Най-добрият ни тенисист Григор Димитров има нужда от малко късмет в първите кръгове и 2-3 поредни победи, за да си върне увереността. Това заяви треньорът на българина Дани Валерду в навечерието на Мастърс 1000 турнира в Синсинати, където Димитров ще защитава титла от миналата година. Българинът е поставен под номер 5 и стартира от 2-и кръг, където негов съперник ще бъде Миша Зверев.\"Григор Димитров се подготвя добре. Имахме няколко седмици, за да тренираме за предстоящите турнири до края на годината. Сезонът на трева определено не се разви по начина, по който искахме – Григор загуби от Новак в Куинс и след това от Стан в първия кръг на “Уимбълдън”. Той имаше добри възможности да спечели този двубой (срещу Вавринка), но не се възползва. В последните няколко седмици Григор имаше време да види какво може да подобри в играта си и да продължи напред към предстоящото до края на годината.", "date": "2018.08.15", "title": "Треньорът на Григор: Подготвен е добре, но му трябва късмет"}
{"url": "https://offnews.bg/kultura/preporachvame-vi-chudesata-na-mumbaj-vav-filma-kutia-za-hrana-686049.html", "text": "Тази вечер от 18.15 часа в Дома на киното може да гледате филма \"Кутия за храна\" на индийския режисьор Ритеш Батра.Едно от чудесата на Мумбай е разнасянето на кутии с храна. От 120 години всяка сутрин общност от 5000 разносвачи на кутии осигурява топла, домашно приготвена храна от къщите на домакините до офисите на съпрузите им. Разносвачите са неграмотни и използват сложна система от цветове и символи, за да се ориентират в лабиринта, който представлява Мумбай. Учени от „Харвард” са анализирали тази система и са заключили, че само една на 4 милиона кутии бива доставена на грешен адрес. Това е историята на една такава кутия.Грешно доставена кутия за храна свързва домакинята Ила Ваид със Саажан Фернандес, самотен мъж, прехвърлил разцвета на живота си. Ила живее в консервативен анклав на средната класа, а Саажан в стар християнски квартал, който е заплашен от строителството на новите комплекси на Мумбай. Много скоро Саажан ще се пенсионира и ще каже сбогом на Мумбай, който е смазал мечтите му и един по един е отнел хората, които обича. В живота му обаче се появява Ила, с която споделят мечта, за която си заслужава да се борят. Те си разменят бележки в кутията с храна, създавайки си измислен живот. Докато кутията пътува напред-назад, този илюзорен живот става все по-сложен и заплашва да превземе реалността им.Героите на \"Кутия за храна\" съществуват на ръба между реалния Мумбай и този от фантазиите. Накрая те попадат на кръстопът, в който трябва да изберат един от двата свята. Кутия за храна е пропит с носталгия и надежда за бъдещето, но най-вече е история за малките радости в живота, които заслужават нашето внимание.", "date": "2018.08.15", "title": "Препоръчваме ви: Чудесата на Мумбай във филма 'Кутия за храна'"}
{"url": "https://offnews.bg/na-tozi-den/goliama-bogoroditca-e-maria-posreshta-s-grozde-na-trapezata-664568.html", "text": "Днес празнуваме Успение на Пресвета Богородица – един от най-големите християнски празници, който в българската традиция е наречен Голяма Богородица. Народът ни показва дълбока обич и почитание към нейната непорочност, справедливост и чудотворства, нали закриля жените, семейството и дома, обгръща с милост сиромаси, вдовици, страдалци, наставлява нещастни и безпътни. Според Светото писание това е денят, в който Божията майка на 64-годишна възраст напуска земния живот и отива при сина си. Нейната смърт била лека и блажена, като заспиване, затова се нарича \"успение\".Срещу този празник болни преспиват на свято място с надежда да измолят здраве и радост, а сутринта в църква носят от всички плодове, които земята ражда, да бъдат осветени за берекет в дома. Вярващите обсипват с дарове иконите на Божията майка – кърпи, престилки, чорапи, ризи най-често са благодарност за помощта ѝ в трудни мигове и молба да пази здрави и щастливи любими хора.На Голяма Богородица правели общоселски сборове и курбани, на всяка домашна трапеза трябвало да има питка, мед, жито, варена царевица и тиква, каша от пиле, плодове (непременно диня и грозде)... Жените не работели, а в почитта им имало и известен страх, защото много народни приказки напомняли: Богородица не прощава незачитане.На този ден празнуват Мариите, а както се твърди в една песен, у нас всяка втора жена носи това име. От питата и плодовете раздавали за здраве и късмет, но задължително след като са осветени в църквата, иначе и от гроздето болят зъби. Препоръчително било след празника окъпване в лечебни извори.Празник имат Мария, Мара, Марица, Маруся, Маша, Мери, Мика, Марио, Мариан и др. производни, а също и Мария-Антоанета, Мария-Магдалена и пр. Обикновено на този ден празнуват омъжените и особено неотродили, т.е. които още ще раждат, а момиченца и неомъжени - на Рождество на Пресвета Богородица. От еврейски името означава \"любима\", \"желана\", \"твърда и постоянна\".", "date": "2018.08.15", "title": "Голяма Богородица е, Мария посреща с грозде на трапезата"}
{"url": "https://offnews.bg/offtopic/fejsbuk-se-podigrava-na-sriva-na-targovskia-registar-686295.html", "text": "Сривът на Търговския регистър се оказа творческо вдъхновение за зевзеците в социалните мрежи, които преливат от остроумни шеги с професионалния капацитет на Агенцията по вписванията и Министерство на правосъдието.Някои от колажите са попадение точно в десетката.Ето някои от най-забавните от споделяните във фейсбук:Изненадващо данните от регистъра беглец се \"появиха\" в сайта за торенти \"Замунда\".А Цецка Цачева работи неуморно на суперкомпютър от ново поколение, за да възстанови базата данни. Ето едно възможно обяснение защо не работи Търговския регистър:А коя уважаваща себе си институция си няма сертификат за коректна фирма.А Иван Червенков разкри \"истината\" за неработещия Търговския регистър със запис от скрита камера, вероятно направен от спец службите.", "date": "2018.08.15", "title": "Фейсбук се подиграва на срива на Търговския регистър"}
{"url": "https://offnews.bg/sviat/turtcia-povishi-mitata-za-amerikanski-koli-alkohol-i-tiutiun-686303.html", "text": "Турция рязко повиши митата върху някои внасяни от САЩ стоБТАРойтерс.С указ на президента Реджеп Тайип Ердоган се повишава със 120 процента митото върху автомобилите, със 140 на сто върху алкохолните напитки и с 60 на сто върху тютюна на листа. Увеличават се също митата и върху козметиката, ориза и въглищата.Турция повишава митата като реципрочна мярка в отговор на преднамерените атаки на американското правителство срещу нашата икономика, заяви днес в Туитър турският вицепрезидент Фуат Октай.В петък президентът на САЩ Доналд Тръмп заяви, че е разпоредил увеличаване на митата върху вноса на алуминий и стомана от Турция на фона на нарастващо напрежение между двата съюзника от НАТО заради задържания от Анкара американски пастор и във връзка с други дипломатически въпроси.", "date": "2018.08.15", "title": "Турция повиши митата за американски коли, алкохол и тютюн"}
{"url": "https://offnews.bg/sviat/obiaviha-samolichnostta-na-napadatelia-kojto-blasna-hora-pred-parlame-686306.html", "text": "Британската полиция обяви самоличността на шофьора, който вчера сутринта се вряза в пешеходци и в оградата на британския парламент.Мъжът се казва Салих Хатер. Той е 29-годишен и е британски гражданин. Роден е в Судан.Три адреса в Бирмингам и Нотингам са били претърсени във връзка с престъплението.Хатер рани трима души - двама велосипедисти и един пешеходец. Двама от тях са в болница, а третият е прегледан на място.Службите не са имали данни за него, а след ареста той не е съдействал с повече информация.", "date": "2018.08.15", "title": "Обявиха самоличността на нападателя, който блъсна хора пред парламента в Лондон"}
{"url": "https://offnews.bg/politika/borisov-za-targovskia-registar-firmite-s-naj-niski-tceni-slagat-kalpa-686307.html", "text": "Фирмите, които участват с най-ниски цени, слагат и калпавите дискове. Това е заявил в началото на заседанието на правителството премиерът Бойко Борисов, цитиран от \"Фокус\". Той коментира проблемът със срива на Търговския регистър, който .Борисов каза, че ще бъде създадено единно държавно хранилище, където да се съхраняват данните от всички регистри. „Много важно е, като правим това да има и надзор, защото в строителството имаме надзор, който контролира строителството, но в изграждането на тези електронни системи няма надзор, така че това трябва да го отрегулираме. Защото фирмите, които участват с най-ниските цени, в последствие слагат и калпавите дискове. Така че да се направи надзор, който да може да следи този процес“, коментира премиерът.„Кризата е голяма, но това е само един от регистрите, които има в държавата. От понеделник Държавна агенция „Електронно управление“ прави одит на софтуерното и хардуерно осигуряване на абсолютно всички информационни системи – до края на седмицата ще имаме доклад. Най-важното обаче – по нормативно изискване всеки подобен регистър, всяка база от данни трябва да е двойно и тройно осигурена. Информацията трябва да се записва на два сървъра и допълнително да се архивира. Очевидно обаче има ситуации, където това не е достатъчно, и това, което се случи преди няколко дни е живо доказателство. За това до 10 дни ще предложим решение на Министерски съвет да създадем единно държавно хранилище, където всеки държавен регистър още веднъж ще трябва да си прави копие от информацията. Естествено, не мога да кажа къде ще бъде, но и технически, и нормативно ще уредим това, за да може да възпрепятстваме бъдещи подобни кризи. Това показва колко крехка и уязвима е цялата система, когато мигрираме към решения от типа електронно управление. И съжалявам да го кажа, но суровата истина е, че ако искаме да няма повече подобни кризи, ще трябва да отделяме повече пари, включително и за киберсигурност“, коментира вицепремиерът Томислав Дончев.", "date": "2018.08.15", "title": "Борисов за Търговския регистър: Фирмите с най-ниски цени слагат калпави дискове"}
{"url": "https://offnews.bg/temida/sadat-reshava-da-ostavi-li-v-aresta-pejko-iankov-ot-grupata-na-ochite-686309.html", "text": "В Специализирания наказателен съд е внесено искане от страна на Специализирана прокуратура за вземане на мярка за неотклонение „задържане под стража“ спрямо общинския съветник Пейко Димитров Янков.  за участие в групата за рекет, нанасяне на телесни повреди и разпространение на наркотици на Митьо Очите. Делото ще се разгледа от 16 състав на Специализирания наказателен съд и е насрочено за 13.00 часа.Пейко Янков, който е син на убития през 2007 година бизнесмен Димитър Янков и лидер на Свободен избор за либерална алтернатива” (СИЛА), се предаде в полицията.С обвинение се сдоби и заместник-председателят на Общинския съвет в Бургас Бенчо Бенчев. Според държавното обвинение той е помогнал на Очите да се укрие в периода от 2 до 5 август в турския град Истанбул.Групата на \"несебърския бос\" беше разбита при спецакция на прокуратурата и МВР . От разясненията на прокурори по случая властите са били наясно, че Димитър Желязков е напуснал страната и точното му местоположение било ясно. Той обаче не бил задържан, защото към този момент срещу него . От прокуратурата са категорични, че няма теч на информация.Желязков беше арестуван от турската полиция на 4 август в . Очаква се той да бъде екстрадиран у нас.", "date": "2018.08.15", "title": "Съдът решава да остави ли в ареста Пейко Янков от групата на Очите"}
{"url": "https://offnews.bg/sviat/ruhnaliat-most-v-genua-ima-bliznak-v-libia-686318.html", "text": "Историята на \"Моранди\" - виадуктът, който се срути на 14 август в Генуа, отнесе десетки автомобили и причини смъртта на повече от 30 души, е съпътстван с проблеми и дори с предупреждение, че конструкцията му е несигурна, отправено преди повече от две години, пишат италиански медии.Кръстеният на проектанта инж. Рикардо Моранди мост от автомагистрала А10, минаващ над река Полчевера и свързващ Генуа със Савона и Вентимиля, е построен между 1963 и 1967 г. от италианско дружество. Открит е в присъствието на петия президент на Италия Джузепе Сарагат (1898 - 1988).Смятан за един от големите авангардни проекти на италианското инженерство, изграждането му \"поглъща\" почти 3 милиарда и 800 милиона евро. Конструкцията има мост \"близнак\", изграден през 1972 г. в Либия. Нарича се Wadi el Kuf Bridge и се намира на 20 км от град Ал Байда. Той е вторият най-висок мост в Африка.Наричан доскоро с гордост Бруклинският мост заради приликата с американското съоръжение, \"Моранди\" е дълъг 1 182 метра. Извисява се на 45 метра и се поддържа от три стоманенобетонни колони, достигащи 90 метра височина.Мостът е изграден от смесена конструкция: предварително подсилен и обикновен стоманобетон.Че конструкцията е несигурна, предупреждава доцентът по стоманенобетонни конструкции от Университета в Генуа инж. Антонио Бренчич, а съмнения хвърля и фактът, че вече се наложи тя да бъде сериозно подсилена. През 90-те години мостът е оборудван и със стоманени въжета.Преди повече от две години - през юли 2016 г., доцентът определя моста като \"провал на инженерството\". Той твърди, че мостът е \"сгрешен\" и че Моранди е \"объркал сметките\". Според него италианският инженер е сгрешил в изчисленията си за деформациите във времето на структурата.Рикардо Моранди проектира за първи път конструкция от този тип през 1957 г. Печели конкурс във Венецуела и изгражда мост там през 1962 г. 2 г. след откриването си става инцидент.\"Моранди обърка сметките. Петролен кораб се заклещи под най-ниската му част и резултатът бяха 5 жертви\", припомня Бренчич. Въпреки това Моранди прави други два моста близнаци – в Генуа (1964 г.) и моста в Либия (1971 г.).", "date": "2018.08.15", "title": "Рухналият мост в Генуа има близнак в Либия"}
{"url": "https://offnews.bg/temida/turski-korab-goria-v-balgarski-vodi-edin-moriak-e-zaginal-686325.html", "text": "Окръжната прокуратура във Варна води разследване на инцидент с кораб, плаващ под турски флаг, при който е загинал член на екипажа. Това съобщиха от пресцентъра на Апелативна прокуратура – Варна.След полунощ в български териториални води в района на село Крапец е възникнал пожар на борда на турски кораб. При гасенето на пожара е загинал член на екипажа.Корабът е провлачен на буксир до пристанище Варна, където следовател и инспектори от специализираното звено за разследване на морски произшествия при Министерството на транспорта ще извършат първоначалните действия по разследването.Разследването е поето от следовател от Окръжния следствен отдел към Окръжната прокуратура и се води по член 330, ал. 3 от Наказателния кодекс.", "date": "2018.08.15", "title": "Турски кораб горя в български води, един моряк е загинал"}
{"url": "https://offnews.bg/koloezdene/padna-rekord-za-preodoliavane-s-velosiped-na-klasikata-kom-emine-686308.html", "text": "Илко Илиев за трети път подобри рекорда за скоростно преминаване с велосипед на планинския маршрут от връх Ком до нос Емине.Той измина разстоянието от 600 км по сложният старопланински релеф за 2 дни, 22 часа и 04 минути, като подобри предишния рекорд на Борислав Йорданов с 45 минути.Организираното от СК \"Вертикален свят\" събитие бе подкрепено от много приятели и съмишленици. Те осигуряваха безопасността по преминаването на маршрута, а през повечето етапи с Илиев се движеха един или двама колоездачи, които имаха за цел да поддържат необходимият ритъм на движение според предварителния план.През цялото време Илиев си позволи сън само два пъти – веднъж от 45 минути и втори път от 20 минути.Въпреки тежкия терен и множеството възникнали усложнения по маршрута, целта беше постигната след рязко увеличаване на темпото в последния 100-километров участък до нос Емине.", "date": "2018.08.15", "title": "Падна рекорд за преодоляване с велосипед на класиката Ком-Емине"}
{"url": "https://offnews.bg/futbol/lovtci-na-avtografi-posreshtat-tcska-v-kopenhagen-686329.html", "text": "Отборът на ЦСКА пристигна в Копенхаген (Дания), където утре (16 август) от 19:30 часа българско време на стадион \"Телиа Паркен\" ще се играе реваншът от третия квалификационен кръг на Лига Европа между ЦСКА и Копенхаген.Мачът ще бъде излъчен на живо по БНТ 1.Първата среща в София завърши с победа за датския тим с 2:1. Заедно с групата от 19 футболисти и щаба, с тима в Копенхаген са собственика Гриша Ганчев, синът му Данаил Ганчев, както и червените легенди Димитър Пенев, Петър Жеков, Димитър Якимов и Пламен Марков. \"Червените\" бяха посрещнати от няколко ловци на автографи, като най-голям интерес предизвика вратарят Витаутас Черниаускас.В 19:30 часа тази вечер отборът ще проведе официалната си тренировка на стадиона. Очаква се в Дания специално за мача да пристигнат стотици фенове от България и цяла Европа, които да подкрепят любимия си тим във важния мач.\"Може би напрежението върху нас ще бъде по-малко в сравнение с първия мач, но не знам дали това е добре. Нямаме нищо за губене. Никой не очаква от нас да продължим напред. Трябва да се възползваме от шансовете си\", коментира треньорът на ЦСКА Нестор Ел Маестро.", "date": "2018.08.15", "title": "Ловци на автографи посрещат ЦСКА  в Копенхаген"}
{"url": "https://offnews.bg/temida/predsrochno-osvobozhdavat-bivshia-kmet-na-strelcha-ivan-evstatiev-686330.html", "text": "Пазарджишкият окръжен съд реши, че бившият кмет на Стрелча и Пазарджик  трябва да бъде освободен от затвора предсрочно, съобщава БНР.Преди три години Евстатиев получи четиригодишна присъда за сексуално посегателство над непълнолетно момиче от Стрелча.С постановлението на съда остатъкът от година и два месеца се заменя с пробационна мярка.Иван Евстатиев ще трябва да се среща един път месечно с пробационен служител.Бившият кмет на Стрелча първоначално получи шестгодишна присъда за насилие срещу 16-годишна ученичка, но в последствие присъдата бе намалена на четири години затвор. Преди това Иван Евстатиев прекара почти две години в ареста, а действията му предизвикаха поредица от протести в Стрелча.Днешното постановление за предсрочно условно освобождаване, подлежи на обжалване в седемдневен срок.", "date": "2018.08.15", "title": "Предсрочно освобождават бившия кмет на Стрелча Иван Евстатиев"}
{"url": "https://offnews.bg/futbol/fenovete-na-plovdivskoto-derbi-da-si-nosiat-kibrit-686332.html", "text": "Феновете да запасят със сериозно количество кибрит преди пловдивското дерби между Локомотив и Ботев на 18 август на базата в Коматево.Това става ясно от инструкциите на местната полиция. Двубоят е определян като високорисков и затова са наложени редица ограничения на привържениците, включително и влизането със запалки.На сбирката властите са били категорични, че за големия мач ще бъдат прилагани всички мерки според новия закон за спортното хулиганство. Достъпът до трибуните ще има само срещу представена лична карта.Междувременно стана ясно, че Ботев няма да продава билети за дербито на Пловдив в деня на мача. Причината е в новия закон за опазване на обществения ред, който налага тази забрана за двубои, класифицирани като такива с \"висок риск\".", "date": "2018.08.15", "title": "Феновете на пловдивското дерби да си носят кибрит"}
{"url": "https://offnews.bg/sviat/katar-e-obeshtal-na-turtcia-preki-investitcii-v-razmer-na-15-miliarda-686355.html", "text": "Властите на Катар имат намерение да инвестират в икономиката на Турция 15 милиарда долара, съобщи днес източник от турското президентство, цитиран от световните агенции.Президентът на Турция Реджеп Тайип Ердоган и емирът на Катар Тамим бин Хамад Ал Тани разговаряха днес в президентския дворец в Анкара. Двамата обсъдиха двустранните отношения и регионални въпроси. Емирът на Катар заяви, че Катар има намерение да инвестира в Турция 15 милиарда долара, посочи източникът.Анадолската агенция информира, че срещата на двамата лидери е продължила над три часа.На срещата присъства и турският министър на финансите Берат Албайрак. По време на разговорите са били обсъдени и въпроси, свързани с борбата срещу тероризма, информира турската телевизия НТВ, цитирана от БТА. Посещението на емира на Катар в Турция се осъществява на фона на кризата в отношенията й със САЩ и драстичното поевтиняване на турската лира, отбелязват световните агенции.Тамим бин Хамад Ал Тани е в Турция, за да покаже голямата подкрепа на Катар, каза днес катарският посланик в Анкара Салем Мубарак Шафи Ал Шафи, цитиран от ДПА.Катар ще продължи да стои до турските си братя, както направи по време на опита за преврат през 2016 г., посочи още Ал Шафи.Той добави, че катарски граждани са купили милиони турски лири, за да подкрепят Анкара в сегашната ситуация.", "date": "2018.08.15", "title": "Катар е обещал на Турция преки инвестиции в размер на 15 милиарда долара"}
{"url": "https://offnews.bg/tenis/federer-bi-podkrepil-gejovete-v-tenisa-686304.html", "text": "Като добър и толерантен към различните се показа швейцарския тенисист Роджър Федерер.20-кратният победител в турнири от Големия шлем беше попитан за отношението си към гейовете в навечерието на Ю Ес Оупън, тъй като в рамките на турнира се предвижда събитие с участието на единствения открит хомосексуалист в тениса на ниво АТР Брайън Вахали, който обаче вече е прекратил кариерата си.\"Няма никакви проблеми, поне за мен. Мисля, че и останалите играчи ще приемат положително едно такова нещо. За мен няма значение кой си и откъде идваш, важното е да си открит. Да, сега няма такива хора в АТР. Не знам защо, може би просто няма гейове или пък са решили да не споделят това.Мисля, че и на самия човек му става по-леко като се разкрие, а и като цяло смятам, че хората трябва да се подкрепят един друг\", казва Федерер, който в момента участва на турнира Мастърс в Синсинати.Преди време тенисистът Сергей Стаховски заяви, че при мъжете няма гейове, докато при жените поне половината от тенисистките са лесбийки. В исторически план това не е някаква новина, тъй като е достатъчно да споменем името на Мартина Навратилова.", "date": "2018.08.15", "title": "Федерер би подкрепил гейовете в тениса"}
{"url": "https://offnews.bg/futbol/zrinski-smeni-treniora-predi-revansha-s-ludogoretc-686302.html", "text": "Съперникът на Лудогорец в третия предварителен кръг на Лига Европа Зрински Мостар извърши треньорска смяна преди реванша в четвъртък.Досегашният наставник на босненския тим Анте Мише беше освободен, а мястото му начело на “благородниците” зае легендата на клуба Блаж Слишкович.Мише води Зрински едва в девет мача, а загубата от Челик в неделя се оказа последния му двубой.Слишкович вече е водил Зрински, но напусна след края на миналия сезон заради желанието си да работи извън Босна и Херцеговина. Той вече е провел първата си тренировка с отбора, а днес от 14 часа ще даде и официална пресконференция преди мача с Лудогорец.Първата среща в Разград завърши с измъчен успех 1:0 за \"орлите\", като голът вкара Козмин Моци. Дали треньорската смяна ще даде импулс на играчите на Зрински да отстранят Лудогорец предстои да научим в четвъртък.", "date": "2018.08.15", "title": "Зрински смени треньора преди реванша с Лудогорец"}
{"url": "https://offnews.bg/ikonomika/spirat-vodata-v-chast-ot-zhk-mladost-1a-686254.html", "text": "Днес във връзка с подмяна на спирателен кран до бл. 513, жк. „Младост“1А , се налага спиране на водоподаването от 09:00 до 17:00 часа на клиентите на „Софийска вода”, живеещи в:бл. 501, бл. 502, бл. 503, бл. 504, бл. 505, бл. 505А, бл. 506, бл. 506АПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред бл. 505.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.“Софийска вода” АД предварително се извинява на своите клиенти за причинените временни неудобства!", "date": "2018.08.15", "title": "Спират водата в част от жк. Младост 1А"}
{"url": "https://offnews.bg/obshtestvo/solarni-avtomobili-i-ofroud-v-koli-sreshtu-amerika-po-viasat-explore-686164.html", "text": "- Променила ли се е автомобилната култура в САЩ през последните години? Преди време тя се състоеше в автомобили с големи V8 двигатели, които да се движат почти само по права линия. Последните десетилетия навлязоха и европейските и японските навици заедно с техните коли. Те напълно промениха американската автокултура и сега американските коли са много по-маневрени.нтересно е как интернет повлия на цялата автомобилна култура. Вече е толкова по-лесно да следваш международните тенденции. Виждаме, например, че те фенове на колите с форсирани двигатели следят японските автошоута и обратното. И така американците започват да конструират коли в японски стил, а японците - в американски. Същото влияние има и от шведските коли.- Кое беше най-странното състезание, което видяхте по време на обиколката си? Едно, в което участваше кола, захранвана от слънчева енергия.Да, хората биха си помислили, че е страхотна, но беше ужасно. Все едно да влезеш в много футуристичен и неудобен ковчег. бяха я конструирали гениални студенти, признавам. Излъгаха ни, че е удобна за всеки с ръст до 172 см. Мисля, че е дълга около 9 метра. Влязох в колата и се почувствах крайно некомфортно и едновременно с това страхотно. Забавно е. препоръчвам на всеки да опита.: А аз искам да отбележа първите коли, които пробвахме на Skid Plate Races в Северна Каролина. Бяха умишлено направени много лошо, с възможно най-малко сцепление.: Имахме много малко време за подготовка там, идваше дъжд. За около пет минути трябваше да се подготвим. Давай, ако смееш.- В кой щат са най-големите автоманиаци?: Бих казал във всеки. Но без съмнение номер едно е Мичиган. Там всеки е свързан с тази индустрия по някакъв начин. За мнозина, тя е семеен поминък от над сто години. Там тя е в кръвта. - Офроуд или асфалт?: Офроуд.: Определено офроуд. И на асфалта се случват забавни неща, но все пак предпочитам офроуда. Ако искате да го усетите, скачайте в прахта. ", "date": "2018.08.15", "title": "Соларни автомобили и офроуд в 'Коли срещу Америка' по Viasat Explore"}
{"url": "https://offnews.bg/politika/borisov-blagodaren-za-stroenite-po-vremeto-na-zhivkov-mostove-i-viaduk-686327.html", "text": "Да благодарим на тези, които са ги направили 80-та година или 85-та, защото са добре направени. Да се ядосаме на тези, където не са ги поддържали през годините и сега ние да ги доосигурим тези, които ни остават, а да не чакаме сроковете на плановите ремонти. Това решение взехме.С тези думи пред министрите си премиерът Бойко Борисов мотивира ремонтирането на пътни съоръжения, за които с годините не е полагана грижа. От правителствената пресслужба разпространиха част от стенограмата от днешното заседание на правителството, от която става ясно, че Борисов разпорежда на министрите Николай Нанков и Ивайло Московски да предложат решение, което да дава възможност ремонтите на мостовете по пътната и транспортна инфраструктура да се реализират едновременно.Изключвайки трите 10-те години мандат на трите си правителства, Борисов заявява, че е безсмислено да \"обясняваме, че 45 години не са пипани\" и казва, че никой от \"тези преди нас\" няма да си признае, че не са заделяни пари за ремонт. Ето и пълния текст на стенограмата:БОЙКО БОРИСОВ: Нанков, знаете откакто са построени в България мостовете не бяха ремонтирани по магистралите, имаме по над 120 метра високи мостове и в момента продължаваме да ги укрепваме и да им правим основни ремонти, по „Тракия“ и по „Витиня“ те са по план. Искам да ми подготвиш решение и не един по един да ги правим, а едновременно да влезем и да ги правим всички мостове - дали да се търси заем през ББР, дали през финансите, говорете за целево да се изпратят. Кои години са правени?НИКОЛАЙ НАНКОВ: На по 35, 40 и повече години са мостовите съоръжения, които не са основно ремонтирани дори по някои от тях нямаме частични ремонти. 211 моста, господин премиер, се нуждаят от ремонт, по автомагистралите – 34, а 17 от тях, половината от тези 34, са в лошо състояние и се нуждаят от ремонт.Миналата година отремонтирахме 7 мостови съоръжения по „Хемус“ и по „Тракия“, в момента 5 планово извършваме, но нямаме осигурено финансиране. Споменах 17 мостови съоръжения са в лошо състояние. Много често не сме разбирани и от шофьорите, ние го правим разбира се за тяхна безопасност, за безопасност на българските граждани, за това, че правим ремонти на долното строене, на колоните на мостовете, където арматурата е корозирала, нуждаят се от основно подменяне на арматура, на бетонните постаменти. Примерът с „Тракия“, примерът с „Хемус“ на моста на Коренишки дол, който в момента отремонтираме. Те виждат, че няма работници отгоре по автомобилните платна, критикуват ни, но ще ни разберат. Паралелно с това изнасяме тежкото движение от „Хемус“ сме спрели тежкотоварното движени, тъй като конструктивните …..БОЙКО БОРИСОВ: Те когато правят основите на моста няма как да пуснем движението по магистралата.НИКОЛАЙ НАНКОВ: Абсолютно.БОЙКО БОРИСОВ: Второ, ремонтите на тези съоръжения са изключително скъпи и за фирмите, защото самите работници, които трябва да работят на 90, 100 и 80 метра височина да ги укрепват и да работят е много сложна специфична дейност и много трудно се намират специалисти да го правят това.ИВАЙЛО МОСКОВСКИ: Господин премиер, ако е възможно да предложа, освен съоръженията по пътната инфраструктура, да бъдат добавени по принцип съоръженията в транспортната инфраструктура, защото същият казус, който коментира колегата Нанков за виадуктите и мостовите в пътната инфраструктура, стои и в железопътната.Така че, ефектът от неремонтирани дълги години и неподдържани дълги години такива съоръжения е еднакъв и за железница и за пътища.БОЙКО БОРИСОВ: Аз искам да свършим работа, защото от празнодумци ми е омръзнало, да тръгнем да обясняваме, че 45 години не са пипани е безсмислено.Така че, и двете министерства да подготвят и всичко да започне да се отремонтира и да се укрепва.Ние строим нови съоръжения, пак казвам, но никой няма да излезе от тези преди нас и да каже: „Ние сме виновни“, защото вместо преди 20 години да отремонтират този мост, преди 25, преди 15, никой няма да поеме отговорност.Затова подгответе се и за сряда, ако трябва целеви заеми, след това ТОЛ системата да ги връща, или целево да търсим пари от бюджета, това искам навсякъде да се влезе и да се ремонтира.НИКОЛАЙ НАНКОВ: Хубаво е господин премиер, освен че ремонтирахме 2016-та и 2017-та и тази година планово мостови съоръжения по автомагистралите. Хубаво е, че за всички мостови съоръжения по автомагистралите и пътищата от първи клас имаме и конструктивни обследвания направихме през 2017 година и тази година и работни проекти и можем да влезем още другата седмица.В сряда ще имате график и ще имате механизъм, по който ще стартираме и ще осигурим финансирането.БОЙКО БОРИСОВ: В понеделник още искам с Московски и Горанов да седнете това да ми го отработите и в понеделник да ми го докладвате. В сряда трябва да вземем решението на Министерски съвет, а до понеделник трябва да имаме решението как да стане.НИКОЛАЙ НАНКОВ: Ще сме готови.БОЙКО БОРИСОВ: Симеонов!ВАЛЕРИ СИМЕОНОВ: Не искам да се създаде впечатлението, за катастрофичност и, че едва ли не тези съоръжения не са поддържани. Напротив достатъчно показателен е фактът, че до момента нямаме пътно съоръжение, което да е повредено, което означава, че се работи и плановите ремонти си вървят, и че не се допускат такива ситуации, на каквито сме свидетели примерно сега в Италия, колкото и грозно да звучи, или пък примерно от малко по-силен валеж да бъде отнесена магистрала, както стана в Германия. Такива случаи в България няма, което означава, че качеството на ремонтите до момента е добро, но просто трябва да се засили и да се огледа всичко.БОЙКО БОРИСОВ: Не си против, това да го ускорим.ВАЛЕРИ СИМЕОНОВ: Така че все пак в България има много добра традиция по отношение на строителството, не само на пътното, но и на жилищното и точно по тази причина ние нямаме и поражения примерно при земетресения и т.н., нека да си го отчетем това.БОЙКО БОРИСОВ: Колегата Симеонов подкрепя нашето решение да ускорим тези ремонти, за да сме спокойни за всички.Това че сме направили повече от всички досега взети заедно по укрепването и ремонтите е факт и не сме допуснали, но да стартираме и да влезем и на другите места, а да не чакаме догодина януари или март, когато им идва срока и плана. Да знаем, да се влезе, и хората да знаят, че тези огромни съоръжения се правят.Да благодарим на тези, които са ги направили 80-та година или 85-та, защото са добре направени. Да се ядосаме на тези, където не са ги поддържали през годините и сега ние да ги доосигурим тези, които ни остават, а да не чакаме сроковете на плановите ремонти. Това решение взехме.", "date": "2018.08.15", "title": "Борисов благодарен за строените по времето на Живков мостове и виадукти (стенограма)"}
{"url": "https://offnews.bg/112/gori-chitalishteto-v-selo-glozhene-686299.html", "text": "Гори читалището в село Гложене. Пожарът е лумнал на втория етаж на масивната сграда, където се е помещавало бившето кино, съобщава Нова тв.Културната институция съществува над 100 години и в библиотеката има над 14 500 тома литература.Очаквайте подробности!", "date": "2018.08.15", "title": "Гори читалището в село Гложене"}
