{"url": "https://offnews.bg/drugi/vremeto-razvali-oshte-poveche-nastroenieto-na-natcionalite-ni-po-baske-675654.html", "text": "След драматичната загуба снощи във Финландия, неприятните емоциии на мъжкия национален отбор по баскетбол продължиха и във въздуха.Силният снеговалеж затрудни прибирането на отбора. Вместо да се отправят към София, нашите принудително кацнаха в Будапеща.От унгарската столица отборът ни ще се върне във Франкфурт, където ще чака по-благоприятни условия за прибиране в България.Националите трябваше да кацнат с полет на \"Луфтханза\" в 13:30 от Франкфурт. След 40-минутни опити да кацне, пилотът в крайна сметка реши да се приземи в Унгария и да изчака по-добри условия.", "date": "2018.02.26", "title": "Времето развали още повече настроението на националите ни по баскетбол"}
{"url": "https://offnews.bg/politika/sbogom-sds-na-rakovski-134-veche-stoi-nadpisat-na-nfsb-675663.html", "text": "Сградата на Раковски 134 вече не е същата. Надписът на Съюза на демократичните сили, който от десетилетия стоеше на централата на синята партия, вече го няма.На мястото на легендарното лъвче и името на СДС вече си издига огромен транспарант на Националния фронт за спасение на България (НФСБ) на Валери Симеонов.След решение на правителството НФСБ вече е в правото си да стопанисва два етажа на Раковски 134.На последните парламентарни избори сините не влязоха в парламента като част от Реформаторския блок и загубиха правото си да ползват с нисък наем държавен или общински имот. СДС обаче все пак ще запази два етажа в легендарната сграда на демокрацията.", "date": "2018.02.26", "title": "Сбогом, СДС! На Раковски 134 вече стои надписът на НФСБ"}
{"url": "https://offnews.bg/futbol/guardiola-shte-prodalzhi-da-nosi-pandelkata-675656.html", "text": "Мениджърът на Манчестър Сити Пеп Гуардиола ще продължи да носи жълтата панделка на ревера си в подкрепа на каталунските политически затворници, въпреки че ще бъде глобен от ФА.\"\", каза Гуардиола.Без никакво притеснение испанецът бе с панделка и по време на финала за Купата на Лигата, в който Манчестър Сити победи Арсенал с 3:0 на \"Уембли\" и взе първи трофей под ръководството на специалиста.", "date": "2018.02.26", "title": "Гуардиола ще продължи да носи панделката"}
{"url": "https://offnews.bg/politika/atanasov-saprugat-na-ginka-e-izvesten-na-dans-675657.html", "text": "Славчо Върбаков, съпругът на Гинка Върбакова, е енергичният двигател на семейния бизнес. Върбаков е известен на ДАНС, заяви пред bTV лидерът на ДСБ Атанас Атанасов.Атанасов твърди, че в Национална служба Сигурност \"Върбаков е бил познат заради афера с фалшиви телефонни импулси, които източвали БТК\".Лидерът на ДСБ беше директор на НСС в правителството на Иван Костов.Има достатъчно данни за заплаха от пране на пари в тази сделка (сделката за ЧЕЗ- б.р.): може да има скрити играчи, които ще участват с финансиране, и не знаем кои са. Подозрително е мълчанието по отношение на банката, която ще участва, заяви Атанасов.Знам, че финансирането ще стане по три канала и само един ще е от банка. За обществото е важно поведението на правителството, което е длъжно да се грижи на националната сигурност, а тук има неглижиране, добави той.Атанасов е категоричен, че скандала около сделката за ЧЕЗ \"има заряд да смъкне правителството\".", "date": "2018.02.26", "title": "Атанасов: Съпругът на Гинка е известен на ДАНС"}
{"url": "https://offnews.bg/sviat/100-balgari-blokirani-v-rim-zaradi-otmeneni-poleti-675653.html", "text": "Заради усложнената метеорологична обстановка в Рим са отменени полети на авиокомпаниите „Райън Еър\" и „Уиз Еър\" - съответно от летищата „Чампино\" и „Фиумичино\".В министерството на външните работи е постъпила информация за около 100 български граждани, които са останали в италианската столица по тази причина, съобщават от ведомството.Българският консул в Рим е осъществил контакт с тях и е получил уверения, че \"авиокомпаниите са им предоставили актуална информация и съдействие, като са били настанени в хотел и е осигурен престоят им до намиране на начин да се завърнат в страната ни\".Министерството на външните работи препоръчва на българските граждани при възможност да се въздържат от пътувания от и до Рим.Българските граждани могат да се обръщат за съдействие към дипломатическата ни мисия в Рим, Италия, на телефон: 00393203261848.", "date": "2018.02.26", "title": "100 българи блокирани в Рим заради отменени полети"}
{"url": "https://offnews.bg/obshtestvo/ruskata-pravoslavna-tcarkva-v-hibridna-ataka-sreshtu-makedonskata-i-ba-675662.html", "text": "Проблемът на непризнатата Македонска православна църква трябва да се решава с диалог между нея и Сръбската православна църква.Това заяви пред сръбската редакция на агенция Sputnik председателят на Отдела за външни църковни връзки на Московската патриаршия митрополит Иларион Волоколамски.С тези думи той коментира готовността на  Българската православна църква за Църква-майка.Изборът на медия за изказването на висшия представител на Руската православна църква не е случаен - това е финансираната от Кремъл пропагандна агенция Sputnik. В медията е наречена \"псевдоинформационна агенция\".Ако една православна църква започне да подкрепя разкола за сметка на другите църкви, това може да доведе до нови разколи, но не и до преодоляване на съществуващите, коментира митрополит Иларион \"по проблемите с непризнатата МПЦ и с разколниците в Украйна.\"", "date": "2018.02.26", "title": "Руската православна църква в хибридна атака срещу македонската и българската"}
{"url": "https://offnews.bg/ikonomika/da-balgaria-ginka-e-slamen-chovek-sdelkata-za-chez-triabva-da-bade-675637.html", "text": "Настоящият опит за разпореждане с българските активи на ЧЕЗ носи неприемливо висок риск от увреждане на националните ни интереси в енергетиката, икономиката и сигурността. Тази сделка е нетърпима за Българската страна и призоваваме тя да бъде предотвратена. Това се казва в позиция на Да, България.Преди дни стана ясно, че Гинка от Пазарджик купува бизнеса на чешката компания у нас, чийто оборот възлиза на 1,8 милиарда годишно. Бизнесдамата купувач управлява малка семейна фирма, а днес стана известно, че основната част от парите, с които се финансира придобиването идват от офшорки.Настояваме българските институции и политически сили на най-високо ниво да пристъпят към еднозначни действия за убеждаване на двете страни по настоящата сделка, за рестартирането на продажбата на ЧЕЗ и за налагането на подход на избор на инвеститор, който е максимално съобразен със стратегическите интереси на страната ни и отговаря на минимални стандарти на прозрачност, заявяват още от партията на бившия правосъден министър Христо Иванов.Според Да, България необходимостта от предотвратяване на така предложената сделка следва както от това, което вече е известно за нея, така и от това, което тя не представлява.Ето още от позицията на извънпарламентарната политическа сила:", "date": "2018.02.26", "title": "Да, България: Гинка е сламен човек, сделката за ЧЕЗ трябва да бъде спряна"}
{"url": "https://offnews.bg/izvan-terena/naj-zhelanata-v-tenisa-se-zavarna-kam-trenirovkite-675658.html", "text": "Канадският секссимвол на женския тенис Южени Бушар се завърна към основното си занимание седмица, след като осъди американската федерация заради инцидент с нея по време на Ю Ес Оупън 2015.Бушар вече тренира упорито в залата за фитнес и не се щади, което личи по изпотения й отзад клин.\"Сега е моментът да се върна към това… Моля ви да се престорите, че не виждате тези ужасни следи от изпотяване\", написа канадската тенисистка.Феновете й едва ли имат нещо против да виждат въпросните следи, защото те означават само едно - любимката им е готова да се пребори да се върне на върха в ранглистата.", "date": "2018.02.26", "title": "Най-желаната в тениса се завърна към тренировките"}
{"url": "https://offnews.bg/politika/ataka-iska-ostavkata-na-delian-dobrev-kato-shef-na-energijnata-komisia-675660.html", "text": "\"Атака\" иска оставката на Делян Добрев като председател на енергийната комисия в парламента, съобщават от пресцентъра на партията.Причината: изказването на Добрев от миналата седмица, че математически е възможно да се замени подкрепата на депутатите от \"Атака\" с тази на депутатите на Марешки.\"Атака\" ще продължи да търси начин да получи отговор от ръководството на партия ГЕРБ - съгласувано ли е с тях изказването на Делян Добрев, касаещо участието на \"Атака\" във властта. Припомняме, че председателят на енергийната комисия към парламента и народен представител от ГЕРБ Делян Добрев е обвиняем за извършена умишлена безстопанственост по делото „Белене” - пишат още от партийния пресцентър.", "date": "2018.02.26", "title": "Атака иска оставката на Делян Добрев като шеф на енергийната комисия в НС"}
{"url": "https://offnews.bg/politika/dogan-sabira-izvanredno-dps-v-saraite-675661.html", "text": " За първи път Централното оперативно бюро на ДПС и парламентарната група на движението се събират при почетния председател Ахмед Доган. Сбирката е насрочена за 15.00 часа във вторник в \"Сараите\" в столичния квартал \"Бояна\".Това съобщи сайтът на журналиста . Изданието на Андай първо извади речта на Доган, след която Местан беше отстранен от лидерския пост в ДПС и му се наложи да се крие в турското посолство. Според източниците на 24rodopi.com, членовете на ЦОБ и ПГ не знаят за какво ще им говори Доган утре.Заседания на ЦОБ и ПГ са провеждани под ръководството на председателя Мустафа Карадайъ, но в този формат никога досега не сме били викани при г-н Доган, всички са изненадани. Бяхме изрично предупредени никой да не отсъства, твърдят още източниците на изданието.От ДПС потвърдиха за срещата пред OFFNews, но по думите им тя е редовна и в нея няма нищо необичайно.", "date": "2018.02.26", "title": "Доган събира извънредно ДПС в Сараите"}
{"url": "https://offnews.bg/medii/bnt-pregovaria-da-kupi-predavaneto-stani-bogat-675643.html", "text": "БНТ преговаря за правата на култовото телевизионно предаване \"Стани богат\", потвърдиха за OFFNews от телевизията. То вероятно ще тръгне скоро в новата програмна схема, но без Ники Кънчев. Причината е, че той е лице на Нова телевизия, затова БНТ ще му търси заместник. Лицензът за \"Стани богат\" за България се държеше от \"Олдскул\" (а преди това от \"СИА Адвъртайзинг\") и не е подновен. В същото време Нова телевизия не планира да връща предаването на екран, което означава, че БНТ има право да закупи правата за продукцията. Националната телевизия вече обяви конкурс за нови предавания на български независими продуценти. Срокът за кандидатстване е до 30 март.", "date": "2018.02.26", "title": "БНТ преговаря да купи предаването 'Стани богат'"}
{"url": "https://offnews.bg/evropa/zaradi-krizata-s-rohingite-vanshnite-ministri-ot-es-gotviat-sanktcii-s-675646.html", "text": "Министрите на външните работи на страните от Европейския съюз се договориха днес за подготвяне на санкции срещу мианмарски генерали заради кризата с рохингите, предаде Ройтерс, като се позова на тяхна декларация.На среща в Брюксел външните министри поискаха от върховния представител на ЕС за външната политика и сигурността Федерика Могерини да състави списък на хората, на които ще бъде наложена забрана за влизане в съюза и замразяване на активите заради убийства на представители на това мюсюлманско малцинство. Външните министри на 28-те се договориха и за засилване на оръжейното ембарго срещу Мианма, чиито сили за сигурност обвиниха в тежки нарушения на човешките права.Това ще са най-строгите до момента мерки на ЕС срещу мианмарската армия. Вероятно съюзът ще се присъедини към САЩ и Канада, които вече наложиха такива санкции, отбелязва Ройтерс.Агенцията посочва, че все още не са обсъдени имена на генерали, които може да попаднат в черния списък. Подробности за планираното затягане на оръжейното ембарго, датиращо от 90-те години на 20-и век, не бяха дадени.Решението на ЕС да обсъди едностранни санкции срещу Мианма отразява съпротивата срещу такива мерки в Съвета за сигурност на ООН, където имащите право на вето Русия и Китай заявиха този месец, че ситуацията в щата Ракхайн е стабилна и под контрол, отбелязва Ройтерс.Над 680 000 човека, предимно рохинги, избягаха от Ракхайн от август в съседен Бангладеш. Мианмарската армия предприе репресии срещу това малцинство в отговор на атаки срещу силите за сигурност.САЩ и ООН определиха кампанията като етническо прочистване.Външните министри от ЕС заплашиха с икономически санкции друга страна от Югоизточна Азия - Камбоджа, където управляващата партия спечели всички места в Сената на изборите вчера за горна камара на парламента, след като основната опозиционна сила бе разпусната, а мнозина привърженици на опозицията - лишени от право да гласуват, предаде още Ройтерс.Те казаха в изявление, че обмислят \"конкретни целенасочени мерки\".Дипломати определиха тази формулировка като предупреждение към управляващия повече от 30 години премиер Хун Сен, че може да бъдат наложени санкции на високопоставени представители на неговото правителство.ЕС освен това ще преразгледа преференциалното търговско споразумение с Камбоджа заради, според правозащитници и опозицията, репресиите на властите преди изборите през юли. Външните министри на 28-те призоваха Камбоджа да възстанови демокрацията.", "date": "2018.02.26", "title": "Заради кризата с рохингите външните министри от ЕС готвят санкции срещу мианмарски генерали"}
{"url": "https://offnews.bg/politika/borisov-predlaga-belene-da-stane-balkanski-proekt-675642.html", "text": "Премиерът Бойко Борисов анонсира предложение за изграждането на АЕЦ \"Белене\" като общ балкански проект с европейско финансиране.Това каза премиерът в Лондон, където участва в Инвестиционен форум за Западните Балкани организиран от Европейската банка за възстановяване и развитие (ЕБВР). В конференцията участват и лидерите от всички страни от региона.Според Борисов всички държави от Балканите могат да се включат и да се търси финансиране от Европейския съюз, пише БГНЕС.„АЕЦ Белене с европейско финансиране, с акционери всички нас, можем да го преговорим”, каза българският премиер.„Хората на Балканите ще ни повярват, когато ни видят с булдозерите, че почваме да строим. Ние сме си дали сметка, че с войни и с доказване кой е по-силен, нищо не е постигнато и сме най-бедните. Затова истински съм щастлив, че сме заедно тук”, заяви още Бойко Борисов.„По-добре да се дадат пари за инфраструктура, за модернизация на Балканите, за хората, които живеят на Балканите, защото бедността довежда до войни. Така че или финансираме и изграждаме едни модерни Балкани, или започваме да се готвим за войни, или ЕС вадим пари и започваме да строим и започваме да се подготвяме за друго”, коментира Бойко Борисов.", "date": "2018.02.26", "title": "Борисов предлага Белене да стане балкански проект"}
{"url": "https://offnews.bg/ikonomika/balgaria-e-partnior-po-8-strategicheski-proekta-za-regiona-na-r-dunav-675650.html", "text": "Девет проекта по поречието на река Дунав за над 40 млн. евро в областта на водния транспорт, инфраструктурата, енергетиката, образованието и иновациите са определени като стратегически и са подкрепени от Стратегия на ЕС за Дунавския регион. България е партньор в 8 от тях. Те допринасят за по-добрата свързаност в Дунавския регион и за създаване на по-благоприятни условия за превоз на товари, търговия и туризъм.Най-мащабният от тях - „FAIRway Дунав“, е на стойност 24 млн. евро и цели подобряване на корабоплаването и навигацията по р. Дунав и нейните плавателни притоци. Партньори по проекта са Австрия, Словакия, Унгария, Хърватия, България и Румъния.България е партньор и по друг интересен проект - „Дунавски поток“, който е на стойност 2,1 млн. лв. и работи за по-ефективно управление на плавателния път по р. Дунав и нейните притоци.Стратегията на Европейския съюз за Дунавския регион, известна като Дунавската стратегия, обхваща над 100 милиона души в 14 държави: 9 са членки на ЕС - Австрия, България, Германия, Румъния, Словакия, Словения, Унгария, Чехия, Хърватия, и 5 са извън - Босна и Херцеговина, Черна гора, Молдова, Сърбия, Украйна. Основната цел на Стратегията е да се развие огромният икономически потенциал на река Дунав, която със своите 2850 км е втората по дължина река в Европа. Дейностите за сътрудничество в Дунавския регион са ориентирани в четири стълба: свързване на региона, опазване на околната среда, постигане на благосъстояние чрез сигурност и изграждане на капацитет. Стратегията залага на регионалния подход – насърчаване на съвместната работа между широк кръг от заинтересовани страни за справяне с общите предизвикателства. Национален координатор на Стратегията у нас е министерството на регионалното развитие и благоустройството, а страната ни е съкоординатор по две от приоритетните ѝ оси: съвместно с Румъния по ос 3 „Култура и туризъм“ и съвместно с Германия по ос 11 – „Сигурност“.България пое от Унгария председателството на Дунавската стратегия през октомври 2017 г. за срок от една година. То, заедно с Председателството на Съвета на ЕС, дава на страната ни уникален шанс да работи още по-фокусирано за постигане на икономически растеж, създаване на работни места, намаляване на регионалните различия и засилване на териториалното сближаване. Водещо събитие в Календара на Председателството на Дунавската стратегия е Седмият й годишен форум, който ще се проведе на 18 и 19 октомври в София. Той е посветен на туризма и културно историческото наследство като генератор на икономически растеж. Очаква се на него широко да се дискутират възможностите за привличане на публични и частни инвестиции, както и използването на финансови инструменти.", "date": "2018.02.26", "title": "България е партньор по 8 стратегически проекта за региона на р. Дунав"}
{"url": "https://offnews.bg/politika/prezidentat-e-pritesnen-ot-lipsata-na-prozrachnost-pri-sdelkata-s-gink-675652.html", "text": "Президентът Румен Радев изрази загрижеността си от липсата на достатъчно информация, както и на прозрачност в процеса на придобиване на активите на една от най-големите компании в стратегически сектор като енергетиката, съобщи пресслужбата на държавния глава.На работна среща на „Дондуков“ 2, държавният глава обсъди с председателя на Комисията за енергийно и водно регулиране (КЕВР) Иван Иванов актуални въпроси в енергийния сектор, сделката за закупуване на активите на ЧЕЗ в България от компанията \"Инерком България\", както и отговорностите на КЕВР по Закона за енергетиката.Президентът беше категоричен, че българските институции трябва с действията си да гарантират защитата на обществения интерес и на държавата в този случай.", "date": "2018.02.26", "title": "Президентът е притеснен от липсата на прозрачност при сделката с Гинка"}
{"url": "https://offnews.bg/obshtestvo/snegat-donese-vakantcia-v-41-uchilishta-675647.html", "text": "41 училища останаха затворени днес заради снега и непроходими пътища, съобщи Министерството на образованието.От тях най-много (10) са в област Разград: ОУ „Св. Климент“ в село Юпер, ОУ „Паисий Хилендарски“ в село Равно, ОУ „Н. Й. Вапцаров“ в село Бисерци, СУ „Христов Ботев“, ПГ по ветеринарна медицина и земеделие и НУ „Васил Левски“ в Лозница, ОУ „Виделина“ в село Сейдол, ОУ „Иван Вазов“ в село Веселина, ОУ „Христо Ботев“ в село Гороцвет и ОУ „Кирил и Методий“ в село Трапище.Осем бяха училищата без учебни часове в област Силистра. Две от тях – СУ „Христо Ботев“ и СУ „Йордан Йовков“, са в Тутракан. По едно училище беше затворено в Главиница и селата Сокол, Стефан Караджа, Зафирово, Цар Самуил и Нова Черна. Тези училища ще останат затворени и утре, 27 февруари 2018 г.В Перник заради нарушено топлоподаване не отвориха ОУ „Св. Иван Рилски“, ОУ „Св. К. К. Философ“, VI СУ „Св. Св. Кирил и Методий“, СУРИЧЕ „Д-р Петър Берон“ и ПМГ „Христо Смирненски“. По пет училища останаха затворени и в областите Видин и Враца, а в Шумен - четири.По едно училище в областите Кърджали, Плевен, Русе и Пазарджик не са провеждали учебни часове – ОУ „Иван Вазов“ в село Костино, ОУ „Васил Левски“ в село Беглеж и ОУ „Св. Климент Охридски“ в село Сваленик и ОУ „Константин Величков“ в село Паталеница. Заради усложнената пътна обстановка не учиха и пътуващи ученици от общините Павликени и Свищов. Във вторник и сряда всички ученици от общините Враца, Добрич и Лозница ще бъдат във ваканция. До 1 март включително няма да учат и в пет общини от област Смолян - Смолян, Доспат, Борино, Баните и Мадан.", "date": "2018.02.26", "title": "Снегът донесе ваканция в 41 училища"}
{"url": "https://offnews.bg/futbol/ofitcialno-otlozhiha-kraga-v-parva-liga-zaradi-vremeto-675644.html", "text": "Предстоящият междинен 23-и кръг на Първа лига бе отложен, потвърдиха от БФС. Това бе решено на извънредно заседание на СТК днес. Засега не е ясно за кога ще бъдат насрочени срещите, като това ще бъде оповестено в следващите дни, като вероятно решението ще е съобразено с метеорологичната обстановка.Ето решението на СТК:На свое извънредно заседание СТК реши:Със съгласието на Нова броудкастинг и Футбол Про Медия, предвид тежките атмосферни условия - силен снеговалеж, очаквани ниски температури и трудна проходимост по пътната мрежа в страната, срещите от XXIII- ти кръг на Първа професионална футболна лига, както и срещата от XVIII - ти кръг на Втора професионална лига - ФК \"Черноморец\" Балчик - ПФК \"Лудогорец 2\" се отлагат.Срещите ще бъдат насрочени допълнително.", "date": "2018.02.26", "title": "Официално отложиха кръга в Първа лига заради времето"}
{"url": "https://offnews.bg/obshtestvo/pazardzhik-prekratiava-dogovori-za-parkingi-s-ginka-varbakova-675640.html", "text": "Община Пазарджик ще прекрати договорите за ползване на два от шестте отдадени на концесия паркинги в града.  Предложението на кмета Тодор Попов е внесено за следващата сесия на Общинския съвет на 28 февруари, съобщи Дарик. Единият от тях е „Бивши хали“, чийто концесионер е една от фирмите на Гинка Върбакова – „Грийн Билдинг БГ“ ЕООД. Той е най-големият обществен паркинг в областния център, с 45 места, и беше отдаден срещу месечен наем от 4800 лева месечно на частното дружество през септември миналата година. При подписване на контракта дружеството пое ангажимент да направи инвестиции за 50 000 лева и да разкрие четири нови работни места.Другият паркинг е с 12 места, а наемът му е 1200 лева. Ползвател е една от бизнеспартньорките на Върбакова – Екатерина Марчокова-Стоянова. Справка в Търговския регистър показва, че тя е или е била доскоро в ръководството на фирми, чийто собственик е Върбакова или има участие в тях – “Диана хънт“ ЕООД, „Улер 2009“ ЕООД, „Инерком“ ЕООД, „Инеркомгруп“ ЕООД, „Солар грийн енерджи“ АД и други.Според текста на предложението, прекратяването на договорите е по взаимно съгласие. И понеже след отдаването на обектите под наем са съкратени служители от общинското „Паркинги и охрана“ сега възстановяването на статута на двата паркинга е невъзможно, казва се още в предложението на Попов.Единствената възможност е преобразуването на два обекта в места за краткосрочно паркиране „Синя зона“. За „Бившите хали“ се предлага това да стане от 1 април, а за „Иван Вазов“ – от 18 март.", "date": "2018.02.26", "title": "Пазарджик прекратява договори за паркинги с Гинка Върбакова"}
{"url": "https://offnews.bg/tenis/zadava-se-revoliutcia-v-mazhkia-tenis-675659.html", "text": "ITF започва 25-годишно партньорство на стойност 3 милиарда долара с инвеститорската група Kosmos. По този начин ще бъдат генерирани значителни приходи за глобалното развитие на тениса.Бордът на директорите на ITF одобри единодушно план за превръщането на Купа „Дейвис“ в Световно първенство по тенис, провеждащо се в продължение на седмица в края на сезона, на което играят 18 страни.Решението беше взето на заседание на Бордът на директорите на ITF през този уикенд. В него участие взе президентът на Българската федерация по тенис и член на Борда на Директорите на Международната тенис федерация (ITF) Стефан Цветков.Инвестицията от Kosmos ще включва значително увеличение на наградните фондове за тенисистите и държавите-членки на ITF, както и финансирането на проекти на местно ниво и други програми за развитие на тениса.Жерар Пике, който е испански футболист на Барселона, е основател и президент на Kosmos. В групата е още изпълнителният директор на „Rakuten“ Хироши Микитани.„Това е голяма промяна за ITF и тениса – заяви президентът на ITF Дейвид Хагърти. – Искаме да превърнем Купа „Дейвис“ във фестивал на тениса и забавлението, на което да участват най-добрите играчи в света. Новото партньорство не просто ще създаде Световно по тенис, но ще отключи рекордни инвестиции за бъдещите играчи.“Плановете ще бъдат представени на годишното общо събрание на ITF, което ще се проведе през август в Орландо, Флорида. За окончателното одобрение ще бъде необходимо мнозинство от две трети.\"От инвеститорската група Kosmos сме много развълнувани да се присъедини към това вълнуващо партньорство с ITF. Заедно можем да издигнем Купа на Дейвис до нови висоти“, заяви Жерар Пике.Вече няколко града са кандидатствали да домакинстват на първото издание на новия турнир, като преговорите продължават.Световното ще има групова фаза, след която ще следват 1/4-финални сблъсъци на директна елиминация. Всеки двубой ще представлява два сингъл мача и един на двойки във формат 2 от 3 сета. 16 от 18 държави участници автоматично ще се класират, докато останалите две ще се избират.Няма да има промяна във формата на сблъсъците от Група 1 и Група 2.", "date": "2018.02.26", "title": "Задава се революция в мъжкия тенис"}
{"url": "https://offnews.bg/tenis/gledame-grigor-dimitrov-sled-rabota-675645.html", "text": "Най-добрият ни тенисист Григор Димитров ще изиграе първия си мач на турнира от сериите АТР500 в Дубай срещу Малек Жазири във вторник, не преди 17:00 часа българско времеСрещата е първа от вечерната програма на централния корт. До момента двамата не са срещали в официален двубой. Тунизиецът, който е под номер 116 в световната ранглиста участва в надпреварата в Дубай с \"уайлд кард\".Иначе в свободното си време преди сблъсъка талантът от Хасково реши да се отдаде на екстремни забавления и буквално \"прелетя\" прелетя над Дубай.Димитров се пусна по въжена линия, която е дълга 1 километър, a pо време на спускането може да се развивият до 80 км/ч.", "date": "2018.02.26", "title": "Гледаме Григор Димитров след работа"}
{"url": "https://offnews.bg/112/biznesmen-proizvezhdal-halva-e-otkrit-ubit-v-doma-si-675624.html", "text": "47-годишен бизнесмен е намерен убит в къщата си в с. Добревци.Това съобщиха от ОДМВР-Ловеч.Сигналът за убийството е получен около 18.50 часа на 25 февруари в РУ-Ябланица. Подаден е от брата на жертвата - който съобщил, че е открил трупа брат си в къща, в село Добревци, в която той живеел сам.На мястото незабавно е изпратен полицейски екип, който установява огнестрелна рана в областта на главата на убития мъж. Образувано е досъдебно производство. Работата на полицията продължава под наблюдението на Окръжна прокуратура Ловеч.Двамата братя имат фирма за производство на прочутата ябланска халва, съобщава \"24 часа\".Между тях не е имало вражда, не са засегнати и бизнес интереси, най-вероятно убийството е от битов характер.", "date": "2018.02.26", "title": "Бизнесмен, произвеждал халва, е открит убит в дома си"}
{"url": "https://offnews.bg/politika/ninova-zaiavi-sreshta-s-cheshkia-poslanik-za-prodazhbata-na-chez-675623.html", "text": "Председателят на БСП Корнелия Нинова заяви среща с посланика на Чешката република Душан Щраух днес, съобщиха от партията. Очаква се срещата да се осъществи до края на седмицата. На нея Нинова ще връчи писмо на посланика до чешкото правителство с въпроси относно продажбата на ЧЕЗ.БСП поиска повече информация за сделката от Чехия, тъй като чешкото правителство стои зад държавната компания ЧЕЗ.Интересува ни по време на посещението на чешкия премиер у нас дали той и Борисов са разговаряли за сделката и поемал ли е нашият министър-председател ангажименти от страна на България и българското правителство, обясни преди ден Нинова. ", "date": "2018.02.26", "title": "Нинова заяви среща с чешкия посланик за продажбата на ЧЕЗ"}
{"url": "https://offnews.bg/politika/30-mlrd-evro-shte-struvat-transportnite-koridori-na-zapadnite-balkani-675626.html", "text": "30 милиарда евро ще струват транспортните коридори на Западните Балкани.Това каза премиерът Бойко Борисов на среща на Европейската банка за възстановяване и развитие в Лондон. Срещата е за Западните Балкани и на нея присъстват и премиерите на Косово, Македония, Сърбия, Албания, Босна и Херцеговина и Черна гора.Борисов призова и останалите страни на Балканите \"да си напишат домашното\".Крайно време е да говорим в цифри, в срокове и кое кога ще стане. Мисля, че в следващите 7-8 години можем да задвижим и построим транспортните коридори на Западните Балкани ако сме гъвкави и бързи, коментира Борисов, цитиран от \"Фокус\". По думите му голяма част от тези коридори вече са построени, като даде пример с магистралата Белград-София, която била готова на 90%.„Всеки колега от Западните Балкани да си напише домашното до четвъртък. Да покажем на Европа, че сме отлични ученици, че можем и знаем. Тогава убеден съм, че интересът, който има към Западните Балкани ще продължи и след нашето Председателство. До юни трябва да направим процеса необратим“, каза още Бойко Борисов.По думите му около 5 млрд. евро ще струва изграждането на дигиталната инфраструктура във всяка една от държавите от Западните Балкани.В този регион имат интереси и Русия, и Китай, и Саудитска Арабия, и САЩ, но това си е нашата Европа, подчерта Борисов.Според него е крайно време вече да се говори в цифри и срокове. На 90 процента Белград – София е готова обяви той, готово е и трасето София – Истанбул.България държи най-много на в транспортните коридори 4, 8 и 10. Към момента Европейската банка за възстановяване и развитие е определила сумата от 700 млн. евро, включително и за жп линията София – Скопие, свързването на Западните Балкани с Гърция и прокарването на каспийски газ за Балканите.„Нашите инициативи ще са успешни като подпомагаме борбата с корупцията и капацитета на кадрите, които ще засилят растежа на региона”, каза директорът на Европейската банка за възстановяване и развитие Сума Чакрабарти.", "date": "2018.02.26", "title": "30 млрд. евро ще струват транспортните коридори на Западните Балкани, прогнозира Борисов"}
{"url": "https://offnews.bg/obshtestvo/balgarskite-nedelni-uchilishta-v-chuzhbina-shte-imat-pravo-da-obuchava-675606.html", "text": "Българските неделни училища в чужбина ще имат право да обучават онлайн при определени условия - нещо, което не е предвидено по сега действащите разпоредби. В същото време обучение по роден език и литература, история и география ще се организира при най-малко 20 деца в предучилищна възраст и/или ученици в училището. Долният праг сега е 10 деца.Промените са предвидени в проект за ново постановление на Министерския съвет, внесено от министъра на образованието Красимир Вълчев за обсъждане. Ако то бъде прието, ще влезе в сила на 1 юли 2018 г.Освен изцяло присъствено, обучението по трите предмета може да бъде:- електронно с частично присъствени часове, които са не по–малко от 30% по учебен предмет;- електронно без присъствени часове.Електронно обучение с частично присъствени часове ще може да се провежда, ако учениците нямат възможност да посещават всички часове, включително учениците със специални образователни потребности. Същата възможност ще имат учениците, които искат да вземат два класа да една учебна година.Изцяло електронно ще е обучението, ако:- няма българско неделно училище в чужбина в радиус на 200 и повече километра от дома на ученика, което желае да се обучава;- за учениците е невъзможно да пътуват до училището, включително учениците със специални образователни потребности;- желаещият да се обучава е по-възрастен, отколкото се предполага за ученик в съответния клас.За включване в електронно обучение ще е необходимо подаване на заявления от кандидатите не по-късно от 15 дни преди началото на учебната година. Те ще минават през одобрението на обучаващата организация и ръководителя на училището. До 15 октомври информацията за броя на одобрението трябва да постъпи в МОН. От \"Дондуков\" 2А трябва да имат и възможност да проследяват процеса и резултатите от обучението чрез съответната електронна платформа.ОбхватОбучението ще се организира за децата от предучилищна възраст (от 4 г.) и ученици от първи до дванадесети клас и ще се провежда от специалисти с професионална квалификация \"учител\" съобразно българските държавни изисквания по учебни програми и помагала, утвърдени от министъра на образованието. Училищата ще осигуряват завършването на клас по трите предмета, но не и придобиването на степен на образование.Освен да обучават, неделните училища в чужбина ще могат да подготвят кандидат-студенти за прием в български висши училища с изпити по литература, история и география, както и да извършват \"допълнителни училищни дейности, които подпомагат обучението и са свързани със съхраняване на националното самосъзнание, култура и традиции\".Както и досега, към тези училища ще има родителски съвети. Те ще осъществяват мониторинг върху дейността на училището, включително относно законосъобразното и целесъобразното разходване на средствата.След края на обучението си учениците ще получават удостоверение. Ако решат да продължат обучението си в България, няма да полагат приравнителни изпити по български, история и география на България, с изключение на учениците, на които е признат завършен период от обучение в VІІ клас или за VІІ клас, които ще полагат приравнителен изпит по български и литература за първия срок на VІІ клас или за VІІ клас.ФинансиранеНеделните училища ще бъдат финансирани от държавния бюджет чрез бюджета на МОН.Сумата ще се определя на базата на: норматив за постоянни разходи; нормативи на дете/ученик/ за провеждане на присъствена форма или електронно обучение, умножен по броя на децата/учениците в училището в съответния вид обучение за текущата учебна година; норматив за кандидат-студент за провеждане на обучение, умножен по броя на кандидат-студентите в българското неделно училище за съответната учебна година.Размерите на нормативите и добавката ще определя министърът на образованието със заповед за всяка учебна година.Размерите на нормативите и на добавката могат да се диференцират в зависимост от ценовото равнище в различните страни и/или цената на живота в отделни градове.Парите ще се използват за заплати, осигуровки, издръжка и оборудване на помещенията.ОрганизацииОрганизациите, които могат да създават неделни училища, са: организации на българи, живеещи извън Република България, регистрирани съгласно законодателството на съответната държава за извършване на образователно-културна дейност; дипломатическите представителства на Република България в чужбина; български православни църковни общини; Славянобългарския манастир \"Св. Вмчк. Георги Зограф\" – Атон, Гърция.", "date": "2018.02.26", "title": "Българските неделни училища в чужбина ще имат право да обучават онлайн"}
{"url": "https://offnews.bg/kultura/edin-ot-naj-revoliutcionnite-tehno-artisti-matador-gostuva-na-klub-675618.html", "text": "Програмата на клуб \"Ялта\" за март месец започва ударно на 2 март. В първия петък от месеца клубът кани един от най-революционните артисти на електронната сцена - Matador. Той ще представи сет на живо, а заедно с него в Room 1 ще видим и един от резидентите на ENTER, Fabio FLorido, както и Liubo Ursiny.Matador е известен с разтърсващите си сетове на живо, за които през 2016 г. печели наградата Electronic Live Performer от DJ Awards’ и заради които заема постоянна позиция в класацията на Resident Advisor за Live Artist. Също като Matador, Fabio Florido е резидент на ENTER. Като една от изгряващите звезди на електронната сцена, Florido има подкрепата не само на Hawtin, но и на артисти като Dubfire, Luigi Madonna, Subfactral, Markantonio и Sasha Carassi.Със специфичното си техно, италианеца е вземал участие на легендарни фестивали като като Awakenings, Sonus и Tomorrowland, както и в клубове като като Barraca (Испания) и Cocorico (Италия). Последният път, в който българската публика видя Fabio Florido, беше по време на миналогодишното Halloween парти на клуба, където се представи повече от забележително.", "date": "2018.02.26", "title": "Един от най-революционните техно артисти - Matador, гостува на клуб Ялта на 2 март"}
{"url": "https://offnews.bg/112/zaloviha-pian-shofior-s-3-39-promila-alkohol-675625.html", "text": "Задържан е 39-годишен мъж за шофиране с 3.39 промила алкохол в с. Горна Малина, съобщиха от пресцентъра ОДМВР-София.Случаят е от 24 февруари. Около 15.20 часа в с. Горна Малина автопатрул е извършил проверка на лек автомобил „Фолксваген Голф“.Когато тествали водача за употреба на алкохол, дрегерът отчел, че 39-годишният Д.М. от с. Априлово е седнал зад волана с 3.39 промила.Нарушителят е задържан за срок до 24 часа и срещу него е започнато бързо производство за извършено престъпление по чл. 343Б, ал.1 от НК.", "date": "2018.02.26", "title": "Заловиха пиян шофьор с 3.39 промила алкохол"}
{"url": "https://offnews.bg/112/dva-tira-se-udariha-zadrastvania-na-trakia-675628.html", "text": "Два тира се удариха на магистрала \"Тракия\".Инцидентът е станал на 71-ви км в посока София, при разклона за Церово и Велинград. В района са се образували задръствания. Колоната от автомобили бе около 10 километра. Единият водач е откаран в старозагорската болница с фрактура, съобщи БНТ.Пътен инцидент между два тежкотоварни камиона на АМ „Тракия“ в посока Пазарджик - София, въпреки забраната за движение на МПС над 12 тона в участъка, възпрепятства работата на снегопочистващата техника, информира АПИ.", "date": "2018.02.26", "title": "Два тира се удариха, задръствания на Тракия"}
{"url": "https://offnews.bg/zimni/balgarite-se-zavarnaha-ot-piongchang-675630.html", "text": "Най-голямата група български олимпийци се прибра тази сутрин в България. Треньори и състезатели от отборите по биатлон, сноуборд и ски-бягане кацнаха тази сутрин в София, а утре се прибира и последният ни олимпиец Йордан Чучуганов, който остана, за да носи знамето на церемонията по закриването.Биатлонистът Красимир Анев си направи самокритика, като настоя, че говори единствено за себе си, а не от името на всички.“Ясно е, че не се получи това, за което бяхме готови и което очаквахме. Причините са много, ще си ги анализираме по-задълбочено с треньора, с федерацията и се надявам да не допускаме повече същите грешки”, коментира Анев на летище \"София\".По време на олимпиадата той се прочу с репликата, че сме пълнеж на фона на останалите.\"Репликата за пълнежа? Беше емоционално изказване. Случва се понякога човек да си мисли такива неща. Във всеки един аспект има още какво да се желае. Не казвам, че сме най-бедните, че нищо не ни е осигурено и т.н., но има много какво да се желае, защото ако започна да ви разяснявам за инвестициите, които правят другите отбори, за какво става въпрос - няма да ми стигне един ден”, добави опитният състезател.С интерес беше посрещнат и Радо Янков, който от най-голяма надежда се превърна в най-голямо разочарование, след като отпадна още в квалификациите на паралелния гигантски слалом в сноуборда.\"Разочарован съм, тъй като всичко беше фокусирано върху самата Олимпиада и не знам дали това не беше грешка, защото така се покачват собствените ти очаквания и желанието. Може би голямото желание за добро класиране ми попречи\", каза Янков, който също пое вината за представянето върху себе си.", "date": "2018.02.26", "title": "Българите се завърнаха от Пьонгчанг"}
{"url": "https://offnews.bg/ikonomika/sofijska-voda-sas-saveti-za-vik-instalatciite-v-studa-675632.html", "text": "„Софийска вода“ напомня как да се предпазят ВиК инсталациите при ниски температури. Във връзка с днешните, ниски температури и метеорологичните прогнози, че те ще останат такива до края на седмицата, „Софийска вода” съветва клиентите си как ВиК инсталациите и водомерните шахти в имотите трябва да се обезопасят срещу замръзване. Припомняме, че поддържането на водомерния възел против замръзване е ангажимент на клиента и препоръчваме да не се допуска температурата да пада под нула градуса при монтирания общ водомер, намиращ се във водомерните шахти, сградите на етажната собственост или в други помещения, където той е монтиран. При липса на такива условия, трябва да бъде добре топлоизолиран и защитен от влага.С понижаването на температурите рискът от замръзване на тръбите е изключително висок и затова съветваме:При необитаемите имоти водата да бъде спряна, а инсталацията източена; Вратите и прозорците на неотопляемите помещения трябва да са уплътнени и плътно затворени, а таванът на сградата - добре изолиран.Отново външни чешми и тръби е важно да се предприемат следните мерки: чешмите не бива да бъдат оставяни да текат или капят – това би довело не само до аварии, но и до ненужно разхищения на вода, а това ще се отрази на потреблението и съответно на месечната сметка; задължително е да се спре водата от спирателния кран; тръбите трябва да бъдат източени, както и да се премахнат всички маркучи; най-добре е външните чешми да бъдат изолирани, като се използват материали, които не поемат влага и не могат да замръзнат.Водомерните шахти в имотите също трябва да се зазимят чрез поставяне в тях на чували със стърготини, капакът да е дървен и добре изолиран.За да се предпазят водопроводните инсталации от замръзване инсталацията/тръбите/ трябва да бъдат източени; изправността на спирателните кранове е нужно да бъде проверена; по възможност, водомерът е препоръчително да е в помещение, в което температурите не падат под нула градуса или да е добре изолиран; водомерните шахти трябва да бъдат зазимени, като за това е необходимо да бъдат добре топлоизолирани; водата към всички външни чешми трябва задължително да бъде спряна.Собстсвениците на имоти, в които не живеят целогодишно, е добре да ги посетят и проверят след настъпването на по-добри метрологични условия и след повишване на температурите. „Софийска вода“ и нейните екипи са на разположение да окажат съдействие на всички жителите на София и свои клиенти чрез 0800 1 21 21 - 24-часова безплатна телефонна линия; www.sofiyskavoda.bg – актуални новини, самоотчети, проверка качеството на водата, подаване на сигнали и др. ", "date": "2018.02.26", "title": "Софийска вода със съвети за ВиК инсталациите в студа"}
{"url": "https://offnews.bg/kultura/dzhejn-filmat-za-naj-izvestnata-primatolozhka-s-premiera-i-bezplatn-675631.html", "text": "Възхваляван от критиците като „хипнотизиращ“, „забележителен“, „спиращ дъха“ и „най-добрия документален филм за 2017 година“, „Джейн“ ще бъде излъчен за първи път пред българската публика на специалната премиера в програмата на 22-рия София филм фест. Събитието е на 9 март, от 18,30 часа в кино „Люмиер Лидл“, а входът е свободен.Филмът на награждавания режисьор Брет Моргън („Kurt Cobain: Montage of Heck“, „The Kid Stays in the Picture“) е съставен от подбрани материали от над 100 часа непоказвани кадри, заснети в Националния парк „Гомбе“ в Танзания през 60-те години на 20-и век, и разказва историята на Джейн Гудол – млада жена без специална подготовка, чиято изследователска работа с шимпанзетата поставя под въпрос доминирания от мъже научен консенсус на нейното време и прави революция в разбирането ни за естествения свят.Филмът започва с кадри от „Гомбе“ от 1960 г., когато 26-годишната британка, подтиквана единствено от любовта си към животните, се отправя на първата си изследователска експедиция, за да изучава шимпанзетата. Тя търпеливо печели доверието на животните и скоро влиза в световните новини с откритието, че шимпанзетата са високоинтелигентни и социални животни, които използват оръдия на труда, за да събират храна.За работата на Джейн Гудол се знае много от различни книги и филми, но за самата жена е известно много по-малко. Сега, докато Джейн изучава шимпанзетата, ние ще изучаваме Джейн и ще видим отблизо как се влюбва и се бори да постигне баланс между брака и майчинството си и мечтата на живота си.„Когато гледах филма за първи път, ме обзе силна носталгия. В него имаше нещо много неподправено, реално и непринудено“, казва д-р Джейн Гудол, носител на Ордена на Британската империя, основателка на института „Джейн Гудол“ и Посланик на мира на Обединените нации. „Филмът „Джейн“ показва нещата такива, каквито бяха и хвърля светлина върху човешките характери, по много съкровен начин особено върху моя и този на Хюго. Той ме върна в най-хубавите дни от живота ми така, както никой от другите документални филми не го е правил“.Режисьорът Брет Моргън споделя: „Това, което ме интересуваше най-силно, бе да покажа историята на една силна жена, особено в ерата, в която е работила Джейн. Филмът до голяма степен представлява любовна история, само че любовта не е между мъж и жена. Любовта е между една жена и нейната работа“.Професионално заснетите от оператора Хюго ван Лавик кадри са открити в архивите на National Geographic и, макар да са с отлично качество, работата с тях не минава без трудности. Многобройните ролки с 16-милиметрова лента не са подредени и към тях няма бележки или звукови писти, което изправя Моргън и екипа му пред тежката задача да организират големия архив, да идентифицират 160 шимпанзета и да пресъздадат звуците на гората в „Гомбе“. Резултатът е истински подвиг в областта на монтажа, който връща към живот забравените кадри и предлага безпрецедентен поглед към живота на пионерката, която става едно от най-големите имена в областта на опазването на природата напук на малките си шансове.„Правени са много страхотни документални филми за изследванията на Джейн Гудол и за живота й, но тези нови кадри показват Джейн в светлина, в която не я бях виждал,” казва продуцентът Брайън Бърк. „Като представят първите ѝ пътувания до Африка и първоначалните ѝ реакции при срещата с шимпанзетата, както и чрез поглед към личния ѝ живот, тези кадри разкриват една бъдеща легенда в началото на нейното пътуване.”„Джейн“ прави своя дебют на Международния филмов фестивал в Торонто, където получава отлични ревюта и е показан на повече от 25 филмови фестивала по света, сред които на Лондонския филмов фестивал BFI, на Нюйоркския филмов фестивал, на Международния фестивал за документални филми в Амстердам, на филмовия фестивал „Савана” и на DOC NYC. През октомври 2017 г. филмът е прожектиран пред пълна зала в „Холивуд Боул“ под съпровода на оркестър, което го превръща в първия документален филм, показван в тази легендарна зала в Лос Анджелис.Брет Моргън е автор на някои от най-новаторските и аплодирани документални филми за последните 15 години, сред които “On the Ropes” (1999), “The Kid Stays in the Picture” (2002), “Crossfire Hurricane” (2012) и “Kurt Cobain: Montage of Heck” (2015). Моргън е възпитаник на „Хемпшир Колидж” и Нюйоркския университет, където учи кино, а негови филми са номинирани за награди „Оскар” и „Еми” и са печелили няколко награди „IDA” и една награда „DGA”.", "date": "2018.02.26", "title": "'Джейн': Филмът за най-известната приматоложка с премиера и безплатна прожекция"}
{"url": "https://offnews.bg/zimni/ruskite-hokeisti-razmeknaha-mok-675617.html", "text": "Международният олимпийски комитет няма да глоби хокеистите на Русия които изпълниха родния си химн след триумфа им на Олимпиадата в Пьонгчанг.Припомняме, че \"сборная\", състезаваща се под олимпийски флаг, спечели финала на олимпийския хокеен турнир след драматична победа с 4:3 над Германия и завоюва златните медали.По време на награждаването руските хокеисти изпяха химна на страната заедно с привържениците си по трибуните, докато от уредбата звучеше олимпийския химн.\"Разбираме реакцията на спортистите, които го направиха под въздействието на силни емоции, като се има предвид, че спечелиха златните медали при необичайни обстоятелства\", се казва в изявление на МОК.Нещо повече, Русия може да се върне в структурите на Международния олимпийски комитет още в сряда. По думите на руския член на МОК Шамил Тарпишев решението ще бъде взето след приключване на анализа на всички допинг проби, взети от руските спортисти на Олимпиадата в ПьонгЧанг.\"Чакаме тестовете на скиорите и хокеистите. Ако няма проблеми с тях, ще бъде взето автоматично решение за възстановяване на членството на Руския олимпийски комитет в МОК\", каза Тарпищев пред РИА \"Новости\".", "date": "2018.02.26", "title": "Руските хокеисти размекнаха МОК"}
{"url": "https://offnews.bg/obshtestvo/seziraha-8-institutcii-za-reklamata-shokolada-samo-go-mirishem-na-na-675629.html", "text": "Национална мрежа за децата сезира 8 институции заради реклама на Национална лотария с участието на гимнастичките от националния отбор по художествена гимнастика.Във видеото, излъчвано в телевизионния ефир, момичетата водят следния диалог:\"- Може ли някой да изтича за един шоколад?- О, да, и аз искам един.- Аз вчера пропуснах – може ли да ми вземеш два?\"В този момент се намесва Илиана Раева - треньорката им и председател на Българската федерация по художествена гимнастика, като пита:\"Шоколад ли чух? Нали сме се разбрали нещо? Шоколада....\"Изречението ѝ довършват момичетата, които декламират в хор: \"...само го миришем\".Сигналът от НМД е за \"създаване на риск от насърчаване на деца и млади хора към хазартни игри\". Изпратен е до Комисията за медии и култура към Народното събрание, Държавната агенция за закрила на детето, Държавната комисия по хазарта, Министерството на финансите, Министерството на младежта и спорта, Съвета за електронни медии, Националния съвет за саморегулация и Българската федерация по художествена гимнастика.\"Уважаеми госпожи и господа, от няколко седмици в българските телевизии се излъчва рекламен клип с участието на деца и млади хора, които са определяни като гордост на нацията, които създават асоциации между своя пример и покупката на лотарийни билети - пишат от НМД. - Ние, от Национална мрежа за децата, като обединение на 150 организации в България считаме това за грубо нарушение на етичните и законови норми, които защитават децата и младите хора от заплахи за тяхното развитие и злоупотреба.\"Защо организациите твърдят, че се нарушават етични и законови норми? Ето как отговарят те:НМД призовават Националния съвет по саморегулация да излезе със становище, а СЕМ да съдейства за спиране на излъчването ѝ.Те искат още ММС да излезе с позиция по отношение на рекламата в контекста на Закона за младежта, където в член 2 от закона се посочва, че „Държавната политика за младежта е целенасочена и последователна дейност на държавата, общините, младежките организации и обществото, която има за цел създаване на благоприятни условия за пълноценно личностно развитие на младежите и участието им в обществения и икономическия живот“.\"Бихме се радвали в позицията да намерим и отговор на въпроса как конкретно държавната политика към младежта, като целенасочена и последователна дейност създава благоприятни условия за пълноценно личностно развитие на младежите в България в контекста на излъчваната реклама\", допълват от НМД.Организациите настояват ДАЗД да използва правомощията си, като установи възрастта на участниците в рекламата и провери дали са изпълнени разпоредбите на Закона за закрила на детето.Те призовават депутатите от Комисията за медии и култура да инициират дебат и последващи промени в Закона за хазарта, които драстично да ограничат вредното влияние на децата и младите хора.Разчитаме основният регулатор на хазарта в България в лицето на Министъра на финансите да заеме позиция по поставената тема, пишат още те и лично се обръщат в един от героите в клипа - Илиана Раева.\"Уважаема госпожо Раева,В качеството Ви на председател на Българската федерация по художествена гимнастика бихме искали да Ви попитаме кое Ви накара да се съгласите за включване на гимнастичките от Националния отбор по художествена гимнастика в рекламен клип, който насърчава опити за лесна печалба и хазартна пристрастеност на деца и млади хора? Вие сте единственият носител на права що се отнася до реклама на художествена гимнастика – насърчаването към хазартни игри ли е асоциацията, която бихте искали да има с този спорт? Вашият Устав предвижда изключване на членове на БФХГ при грубо уронване на престижа и авторитета на Федерацията. Какво се предвижда при подобни действия от страна на Председателя на Управителния съвет?\", питат от НМД.\"Силно се надяваме съвместните усилия на държавните институции и гражданското общество да доведат до едно ясното поставяне на границата на недопустимото по отношение на насърчаването на деца за участие в хазартни игри. Вярваме, че наличието на законови и етични норми е смислено, само ако те се прилагат на практика и не позволяват ситуации, в които печалбата на частни лица стои над рисковете за развитието на децата и младите хора у нас\", се казва още в позицията на Национална мрежа за децата.", "date": "2018.02.26", "title": "Сезираха 8 институции за рекламата 'Шоколада само го миришем' на Националната лотария"}
{"url": "https://offnews.bg/obshtestvo/chistiat-i-kvartalni-ulitci-nad-180-snegorina-na-teren-v-sofia-675619.html", "text": "Над 180 машини и 1022 души работят по почистването на снега в София. Не е спирала работата по почистване на основни трасета, улици и булеварди, по които се движи градския транспорт в София във връзка с подължаващия снеговалеж. Над 180 снегопочистващи машини са на терен. Извършва се разпръскване на смеси срещу заледяване и избутване на снежна маса.Почистваща техника навлиза и във вътрешно-кварталните. Работи се в районите Триадица, Оборище, Лозенец, Нови Искър, Панчарево и Слатина, съобщи Столична община. Почистват се подходи към пешеходните подлеци, спирки на градския транспорт и тротоари. По данни на фирмите, ангажирани с дейностите, на терен работят 1022 души. Повечето от тях са ангажирани в ръчното почистване на пешеходните пространства.Градският транспорт се движи при зимни условия. Временно поради затруднения беше нарушен графика в движението на трамвайни линии 3, 6 и 11.Напомняме на шофьорите да използват автомобилите си оборудвани за движение при зимни условия и да карат със съобразена скорост.В Кризисните центрове на Столична община са приети 186 души, останали без дом. Те получават подслон и храна. Центровете работят денонощно. Гражданите могат да подават сигнали на 112 и в контактния център на Столична община на тел. 0700 17 310.", "date": "2018.02.26", "title": "Чистят и квартални улици, над 180 снегорина на терен в София"}
{"url": "https://offnews.bg/temida/sadat-otmeni-pravilata-za-izmervane-na-toka-kato-nezakonni-675620.html", "text": "Върховният административен съд (ВАС) е отменил правилата, с които Комисията за енергийно и водно регулиране (КЕВР) е посочила как да се извършва измерването на електрическата енергия.Това е станало с , след като от Върховната административна прокуратурата оспориха административния акт, който е от 2013 година.  Мотивите на държавното обвинение бяха, че разпоредбите, с които се уреждат отношенията, свързани със случаи и начини за извършване на преизчисление на количеството електрическа енергия, потребено от битови и небитови клиенти от операторите на съответните мрежи и то едностранно, са приети в нарушение на основни начала на административното производство - законност; равенство; достъпност, публичност и прозрачност; последователност и предвидимост и при неспазване на приложими разпоредби на Закона за нормативните актове, въведени за гарантиране на принципите за обоснованост, стабилност, откритост и съгласуваност.Един от мотивите на прокуратурата, с които се иска отмяна на правилата, е свързан с изискването преди приемането им те да бъдат публикувани за обществено обсъждане с придружаващи ги мотиви. Според държавното обвинение: Съдът се съгласява, че доказателствата сочат, че на 26.07.2013 г. на интернет страницата на комисията е бил публикуван само проектът на правилата, но не и мотивите към тях:В същото време липсва и доклад към проекта на правилата, в който по закон се изисква да бъдат отразени причините, налагащи приемането на промените, целите, които се поставят, финансовите и други средства, необходими за прилагането на новата уредба, очакваните резултати от прилагането, включително финансовите, ако има такива, както и анализ за съответствие с правото на Европейския съюз. \"Добрата нормотворческа практика изисква в случаите, когато не са необходими финансови средства или няма прилагане на право на Европеайския съюз, това изрично да залегне в доклада\", коментират от съда.Решението може да се обжалва или протестира с касационна жалба или протест пред Върховния административен съд, петчленен състав в 14-дневен срок.", "date": "2018.02.26", "title": "Съдът отмени правилата за измерване на тока като незаконни"}
{"url": "https://offnews.bg/futbol/malak-fen-stana-litceto-na-makata-da-si-privarzhenik-na-arsenal-675601.html", "text": "Арсенал загуби катастрофално с 0:3 от Манчестър Сити във финала за Купата на Лигата на Англия, а образът на малък фен на \"топчиите\" стана символ на мъката, която привържениците на лондончани изпитват.Малчуганът беше показан от камерите в 66-ата минута, когато \"гражданите\" вкараха третия си гол и всички надежди за първа Купа на Лигата на Арсенал под ръководството на мениджъра Арсен Венгер рухнаха. Момчето така се разплака, че не останаха безучастни с мъката му.\"Бедното момче. Футболистите на Арсенал трябва да гледат това и да се засрамят от позорната си игра\", коментираха в социалните мрежи.Детето може да има нов повод за плач след мачовете от Лига Европа, където Арсенал се изправя срещу набиращия форма отбор на Милан.", "date": "2018.02.26", "title": "Малък фен стана лицето на мъката да си привърженик на Арсенал"}
{"url": "https://offnews.bg/vitc-na-denia/vitc-na-denia-26-fevruari-675599.html", "text": "Министър Теменужка Петкова:\"Довиждане, за мен беше ЧЕЗ!\"", "date": "2018.02.26", "title": "Виц на деня - 26 февруари"}
{"url": "https://offnews.bg/kultura/aga-e-shediovar-675635.html", "text": "Въпреки че, филмът \"Ага\", който закри престижния фестивал \"Берлинале\" бе извън конкуренцията за Златна мечка, аз му я връчих без никакви скрупули. Не си мислете, че го правя само, защото е български. Напротив, това е последното нещо, за което мислих по време на прожекцията.Познато ли ви е чувството, когато усещате цялата енергия в тялото си концентрирана, гримасата си променлива, очите изцяло отворени и дланите неспокойни– не може да се опише, но е подобно чувството, когато гледате добър филм.Гориш с филма, говориш му, самозабравяш се. Щастлива съм, че бях сред първите от широката публика, които гледаха премиерата на „Ага“ в Берлин. Излязох от залата трепереща и дълбоко разчувствана. Нищо друго от фестивала тази година не успя така дълбоко да ме докосне.Филмът е като приказка, изградена върху хармония и тишина. Всяка минута от него е красива, многозначителна, а кадрите му внушават даже аромати. На мен лично ми замириса на риба по време на филма. Кинематографията е съвършена. Както Милко Лазаров сподели на пресконференцията днес, всичко по време на снимките са вършили с лекарска прецизност.Естетиката - това е била основната движеща сила по време на заснемането. Слънцето е различно там, свети по-особено в безкрайната снежна тундра, а в небето има линии от самолети, разминаващи се, които сякаш само напомнят, че модерния свят съществува.Красотата на „Ага“ е в битката на човека срещу природата, в семейната любов, в раздялата, в случайните детайли, които попадат под лупата на оператора и режисьора и в естествена игра на актьорите. Диалозите са пропити с безброй метафори и значения, страхотно написани и страхотно пресъздадени. Нищо не е в повече, нищо не дразни зрителя.„Ага“ е най-силния филм за любовта, който съм гледала. В България всички ще имат удоволствието да го видят на София филм фест. След броени дни, на седми март, той открива фестивала в зала 1 на НДК.", "date": "2018.02.26", "title": "„Ага“ е шедьовър"}
{"url": "https://offnews.bg/ikonomika/mareshki-poluchil-predlozhenie-da-uchastva-v-sdelkata-za-chez-675602.html", "text": "И на мен ми предложиха да участвам в сделката за ЧЕЗ, но отказах, защото не разбирам от този бизнес. Това обяви в ефира на bTV лидерът на „Воля” Веселин Марешки. Предложението дошло от консултанти, уточни той.Според него трябва да се провери дали правителството е оказвало натиск върху кандидатите. Иначе в сделката нямало нищо притеснително.И той смята, че нямам как правителството да не е знаело за продажбата на най-голямото дружество в страната.ой обвини БСП, че се държи неуважително и невъзпитано към купувача като я нарича „Гинка от Пазарджик”.Той потвърди, че депутатите от неговата група са били заплашван от социалистите, че ако подкрепят оставката на Валери Жаблянов като зам.-председател на БСП, те ще поискат оставката на Марешки от същия пост. Заплахата отправил Славчо Велков.", "date": "2018.02.26", "title": "Марешки получил предложение да участва в сделката за ЧЕЗ"}
{"url": "https://offnews.bg/temida/polugol-mazh-vilnia-v-studentski-grad-i-nabi-dvama-politcai-675603.html", "text": "Полугол и пиян мъж вилня в Студентски град, като междувременно наби и двама полицаи. Инцидентът е станал в неделя около 17.00 часа, съобщиха от прокуратурата.Мирослав Терзиев се почерпил в заведение \"Бум бар\" в ж.к. „Студентски град“. След като пийнал достатъчно, той излязъл гол до кръста по ул. „Акад. Борис Стефанов“ № 1 до тунела, където били разположени търговски обекти.Терзиев започнал да се държи арогантно, отправяйки обидни реплики към продавачите, показвал им неприлични жестове и демонстрирал агресивно поведение. Един от потърпевшите подал сигнал на спешния телефон 112, като около 17.40 часа на място пристигнал полицейски патрул с двама служители от 07 РУ – СДВР.Те разпоредили на Терзиев да спре агресивното си поведение и да предостави документ за самоличност. След като дал личната си карта, той продължил да обижда и псува полицаите, легнал на земята, като ги предизвикал да го арестуват. Когато се изправил, Терзиев нанесъл удар с крак в областта на прасеца на десния крак на единия полицай, след което с крак ритнал другия под коляното и започнал да буйства. Той се съпротивлявал и опитал отново да удари полицаите, докато му поставяли белезници.Терзиев е отведен в 07 РУ - СДВР и задържан за срок до 24 часа по реда на Закона за министерство на вътрешните работи, а по случая е образувано досъдебно производство.В хода на това производство, на Терзиев е повдигнато обвинение по чл. 325, ал. 2, вр. ал. 1 НК - хулиганство, придружено със съпротива срещу орган на власт.Разследването е приключено под ръководството и надзора на Софийска районна прокуратура, като на 26.02.2018 г. е внесен обвинителен акт срещу Терзиев за описаното по-горе деяние.Предстои делото да бъде насрочено за разглеждане в Софийски районен съд.", "date": "2018.02.26", "title": "Полугол мъж вилня в Студентски град и наби двама полицаи"}
{"url": "https://offnews.bg/ikonomika/nap-proveriava-kak-ginka-kupuva-chez-675633.html", "text": "Националната агенция за приходите (НАП) е започнала проверка по сделката между ЧЕЗ и \"Инерком\", съобщиха Агенцията пред .От там отказаха да уточнят детайли около самата проверка, докато тя не приключи. Тъй като е данъчно-осигурителна информация, от приходната агенция не коментираха и дали има запори върху сметки или имущество на собственика на \"Инерком\" Гинка Върбакова и съпруга й Славчо Върбаков.През почивните дни премиерът Бойко Борисов е поискал НАП и ДАНС да проверят случая.", "date": "2018.02.26", "title": "НАП проверява как Гинка купува ЧЕЗ"}
{"url": "https://offnews.bg/112/izletial-ot-sofia-samolet-poiska-avarijno-katcane-675634.html", "text": "Пилот на самолет, излетял от София за италианският град Бергамо, е поискал аварийно връщане на летището, а после е решил да продължи до унгарската столица Будапеща и да кацне там. Причината е технически проблем в машината.От МВР съобщават,че заради сигнала към аеропорта в столицата са били изпратени екипи на пожарната. Полетът се изпълнява от нискотарифна авиокомпания. На летище София има анулирани полети от и за Рим и Париж, и от Варна.Полетите на летище София се изпълняват с известно отклонение от разписанието. В момента закъсняват полетите от летище София за Франкфурт, Виена и Ларнака. Пистата за излитане и кацане, пътеките за рулиране и перонът се почистват от снега. Извършват се антиобледенителни процедури на въздухоплавателните средства.От летището призовават гражданите да се съобразят със зимната обстановка и да предвидят достатъчно време за придвижване. Заминаващите пътници да се явяват минимум два часа преди полета си.", "date": "2018.02.26", "title": "Излетял от София самолет поиска аварийно кацане"}
{"url": "https://offnews.bg/sviat/dete-zagina-pri-predpolagaema-himicheska-ataka-v-iztocha-guta-boevete-675610.html", "text": "Дете загина при предполагаема химическа атака в Източна Гута, съобщиха сирийски опозиционни активисти, цитирани от ДПА и БТА.Агенцията отбелязва, че съобщеното нападение с хлор в последния бастион на сирийските бунтовници близо до столицата Дамаск е било извършено вчера - ден след като Съветът за сигурност на ООН прие единодушно резолюция за незабавно 30-дневно прекратяване на огъня в Сирия по хуманитарни причини.Сирийският режим е хвърлил поне една бомба с хлор срещу бунтовническия анклав, пише пък в. \"Вашингтон пост\".Четиринадесет човека са получили проблеми с дишането, след като самолет на сирийските правителствени сили поразил село Аш Шофание в Източна Гута, съобщи Сирийският център за наблюдение на правата на човека - неправителствена мониторингова организация, която работи във Великобритания и разполага с широка мрежа от информатори в Сирия.Най-малко 10 цивилни пък бяха убити днес при въздушни удари и артилерийски обстрел на бунтовническия анклав, предаде Франс прес. Сред жертвите в Дума, най-големия град в района източно от Дамаск, са девет души от едно и също семейство, включително три деца.Районът е подложен на обстрел от авиация и артилерия.В събота Съветът за сигурност на ООН одобри резолюция за 30-дневно примирие в Сирия. Условията на примирието предвиждат осигуряване на достъп до хуманитарна помощ и евакуация на болни. Предвиждаше се примирието да влезе в сила незабавно и да важи за цяла Сирия. То обаче не включва териториите под контрола на групировките \"Ислямска държава\" и \"Джабхат ан-Нусра\".Източна Гута, с население от около 400 000 човека, е обсадена от 2013 г.", "date": "2018.02.26", "title": "Дете загина при предполагаема химическа атака в Източа Гута, боевете не спират въпреки решението на ООН"}
{"url": "https://offnews.bg/politika/krum-zarkov-sakskoburggotski-i-borisov-prodadoha-chez-675594.html", "text": "Има косвени доказателства, че правителството е знаело какво се случва около сделката с ЧЕЗ. Това заяви зам.-председателят на ПГ на „БСП за България“ Крум Зарков по бТВ. По неговите думи кратка справка в интернет показва, че една от темите по време на посещението на чешкия премиер в края на януари е именно ситуацията около закупуването на ЧЕЗ. „Т.е. такъв разговор е имало или е подготвен да има и ние ще поискаме повече сведения от самия министър-председател в рамките на парламента“, каза още Зарков. Според него се е знаело, че процедурата върви, че „Енерго-Про“ и други участници са отпаднали от нея и че има съмнения по начина, по който се е развива - в самата Чехия има конфликт по тази процедура.„Второто косвено доказателство е оставката на Теменужка Петкова. Защо министърът на енергетиката неочаквано хвърли оставка? Това не може да е само, защото са приятелки с купувачката. Приятелството само по себе си не е наказуемо. Би било, ако приятелството е спомогнало за реализирането на сделката“, коментира народният представител. Той е на мнение, че не може 12 часа след избухването на скандала министър да подава оставка и малко по-късно правителство да твърди, че няма нищо общо.„Това са несъвместими неща. Имаме съмнение, че зад Гинка Върбакова се крият чужди или български интереси, но това не може да остане неразкрито“, категоричен е Зарков. „Здравият разум отказва да приеме, че напълно неизвестна фирма с 1000 лв. печалба може да купи бизнес, който струва милиарди и от когото зависят над 2 млн. българи. Както и да си обясняваме нещата, неприемлива е постановката, че държавата ни няма нищо общо със сделката“, подчерта зам.-председателят на ПГ на „БСП за България“. Според него това е начинът, по който България функционира и се управлява – чрез сламени хора, чрез подставени лица и съмнителни милионери. „Всяко управление носи отговорност за стратегическите сектори на тази страна и един от тях е на път да ни се изплъзне“, каза още депутатът от левицата. Той обясни, че през 2005 г. са продадени 67% от ЕРП-тата и е разграфена страната на три. „Това е по време на правителството на Симеон Сакскобургготски. 2009 г. първото правителство на Борисов, продава и останалите 33%“, допълни той. „БСП иска държавата да има много по-голямо отношение към енергийния бизнес“, посочи Зарков. По неговите думи казусът ЧЕЗ стои на масата от много време и е на път да се развие в негативна посока. „Как ви се струва твърдението, че като държава и общество не можем да се произнесем по нищо, защото някакви хора в чужбина се разбират за електроподаването на една трета от територията ни?“, попита той. Според него държавата има правото, без да нарушава принципите на пазарната икономика, да се намеси в пазара като играч. „Според международните правила държавата може да се намеси и го е правила. Ако държавата не може да се намеси в начина, по който се захранва с ток една трета от нейното население, не знам защо имаме държава. Съмнявам се, че ДАНС не е следяла как се развива тази сделка. Това би било странно“, каза още той.„Изправени сме пред един Рубикон – ако държавата и обществото ни допусне бизнес от такъв характер и с такъв размер да мине в ръцете на офшорка, то не виждам какво добро очакваме да се случи за страната ни. Не можем и не трябва да допускаме това нещо“, коментира Крум Зарков.", "date": "2018.02.26", "title": "Крум Зарков: Сакскобургготски и Борисов продадоха ЧЕЗ"}
{"url": "https://offnews.bg/medii/koj-vliza-v-novia-sezon-na-masterchef-675595.html", "text": "Участници с вълнуващи лични истории влизат в дългоочаквания нов сезон на предаването MastefChef по bTV.Стартът е тази вечер в 21 ч, когато 60 любители готвачи влизат в състезанието. Предизвикателствата пред тях ще отправят шеф готвачите Андре Токев, Петър МИхалчев и Лео Бианки. Голямата награда за победителя е 100 000 лева, кулинарен курс в Le Cordon Bleu Лондон и престижната статуетка.Сред участниците са хора с интригуващи съдби. Като например 28-годишната Миряна Петрова от Добрич. Тя е завършва мениджмънт в Правец, а след това заминава да работи в Германия, където се заразява с вирус, който отключва автоимунно заболяване и унищожава бъбреците й. Връща се в България, започва хемодиализа и влиза в листа на чакащите трансплантация, за да може да води нормален живот. Когато започва да губи надежда, че ще бъде късметлийката избрана сред 1000 чакащи, леля ѝ предлага да ѝдари единия си бъбрек. Точно тогава получава дългоочакваното обаждане от болницата и трябва да вземе трудно решение. Тя отказва органа и го отстъпва на млад мъж, който се явява на комисия в същия ден. Така и двамата получават трансплантация, а малко след това се влюбват един в друг и заживяват заедно. Казва, че кулинарията е придобила нов смесъл в живота ѝ след операцията и от тогава е нейна страст. Въпреки че е вегетарианец, тя обича морски дарове и опитва месото, което приготвя за своя любим. Ако спечели MasterChef, Миряна иска да отвори ресторант с него.Срес участниците в и 33-годишният Кольо Минчев от Ямбол, който започва да готви като студент, защото не харесва храната в стола. Открива, че е добър в кухнята и кулинарията се превръща в негово хоби. Когато среща бъдещата си съпруга, животът му се променя. Тя е приета в престижен университет за реклама и двамата се преместват в Ню Йорк, което му помага да развие бизнеса си с износ на български хранителни продукти в САЩ. Постоянно чете и се образова за нови техники и актуални тенденции в световната кухня. Обича екстремните спортове, ски, сноуборд, спортна ориентация и други, които са го научили да преследва целите си и никога да не се предава. Ако спечели MasterChef, Кольо иска да отвори ресторант със салони за различна интернационална кухня.В кулинарната надпревата влиза и Станислав Райчев от Бургас. 32-годишният кандидат за титлата Mastef Chef e израснал само с баща си и пази спомените от детствота, когато майка му е готвила. Отгледан с типично мъжка храна като макарони и яйца, той открива страстта си към кулинарията заедно с любовта. Среща съпругата си в академията, в която и двамата учат за пожарникари. Впечатлява я с изкусителна паста, а тя го дарява с прекрасен син, който също мечтае да стане пожарникар. Въпреки че е само на 3 години, малкият вече е получил първите си кулинарни уроци, за да бъде подготвен за всяка ситуация в живота. Ако спечели MasterChef, Станислав иска да отвори специален ресторант за колегите си - огнеборци.Гергана Хемминга е на 35 години от София и макар да живее в Германия, се връща у нас специално, за да участва в предаването. Тя е учител по хуманитарна програма в Латинска Америка, преподава английски на млади жени, учи ги как да сбъднат мечтите си и да постигнат целите си. По време на пътуванията си развива страст към местната кухня. Посетила е много държави в Европа, говори английски, френски и испански. В момента учи немски, тъй като скоро се е преместила в Германия със съпруга си – датчанин. Среща го по време на пътуване до Белгия, където, освен в него, се влюбва и в шоколада и френската кухня. Гергана е голям фен на MasterChef – гледала е почти всички сезони на шоуто по света и се връща в България специално, за да участва. Ако спечели, иска да създаде севиче ресторант и да сбъдне още много кулинарни мечти.", "date": "2018.02.26", "title": "Кой влиза в новия сезон на MasterChef"}
{"url": "https://offnews.bg/obshtestvo/git-kam-rabotodatelite-vzemete-merki-za-studa-675604.html", "text": "Главна инспекция по труда напомня на работодателите, че трябва да предприемат специални мерки за опазване живота и здравето на работещите, предвид прогнозата за опасно студено време през седмицата в цялата страна.За днес в областите Кърджали и Смолян е подаден червен код за много опасно време с обилни снеговалежи и силен вятър. В останалите области на страната кодът е оранжев. При червен и оранжев код за неблагоприятни климатични явления – снеговалеж, дъжд, вятър, ниски температури, мъгла, работодателите са длъжни да съобразят условията на труд с регламентираните в Наредба № РД-07-3 от 18.07.2014 г. за минималните изисквания за микроклимата на работните места. При работа на открито трябва да се прецени доколко тези неблагоприятни климатични условия могат да застрашат живота и здравето на работниците и да се предприемат съответните мерки за минимизиране на риска. Такива могат да бъдат промяна на работното време, въвеждане на по-чести почивки, промяна на типа работа, като се възлага такава, която е по-безопасна при дадени условия, осигуряване на подходящо работно облекло, на лични предпазни средства или средства за колективна защита (в случая такива, които предпазват от преохлаждане и измръзване), на помещения с условия за възстановяване на топлинния баланс на организма, топли напитки и т.н.Трябва да бъде осигурено наблюдение или средства за комуникация с работещите на открито на изолирани работни места, както и първа медицинска помощ и условия за подходящо транспортиране на работещите с внезапно влошено здравословно състояние за оказване на медицинска помощ.В Наредбата за минималните изисквания за микроклимата са описани също оптималните и допустимите минимални и максимални стойности на температурата на въздуха в студения и топлия период на годината при лека, средно тежка и тежка физическа работа в закрити помещения. При ниски температури оптималните стойности варират между 16 и 23 градуса, а допустимите – от 13 до 25 градуса, като по-ниски температури са допустими съответно при тежката физическа работа.Заради сравнително топлото за периода време досега в Инспекцията по труда тази зима са подадени единични сигнали, свързани с работа при ниски температури, които обикновено са от работещи на закрито и то в по-големи помещения, в които не е осигурено равномерно затопляне. При работа на открито работодателите като цяло се съобразяват с неблагоприятните климатични условия и предприемат мерки за ограничаване на негативното им въздействие. Най-често се въвежда промяна на работното време или се възлага друга работа, при която това негативно въздействие се минимизира. Нарушенията, касаещи факторите на работната среда, част от които е микроклиматът, са свързани с липсата на измервания. След намесата на контролните органи на ИА ГИТ, такива се извършват, но те рядко са извън нормата.", "date": "2018.02.26", "title": "ГИТ към работодателите: Вземете мерки за студа"}
{"url": "https://offnews.bg/sviat/lavina-ubi-trima-skiori-v-shvejtcarskite-alpi-675598.html", "text": "Трима скиори загинаха и четирима бяха ранени при няколко лавини в Швейцарските Алпи през уикенда, съобщи Франс прес, цитиран от БНР.Двама швейцарци бяха пометени вчера следобед от голяма лавина в скалиста зона на община Шато д'Оекс. Единият от скиорите, жена на 55 години, загинала на място, докато другият - мъж на 61 години, бил ранен, без опасност за живота, и евакуиран с хеликоптер.В събота четирима швейцарски скиори били затрупани от лавина в кантона Вале. Спасителните екипи, изпратени с хеликоптер, успели да ги измъкнат, но 40-годишна жена по-късно починала от раните си в болницата.Полицията в кантора Берн съобщи, че двама скиори били затрупани в събота от лавина в Лауенен. Единият от двамата мъже, чиято възраст и националност не бяха уточнени, е починал от раните си в болницата.", "date": "2018.02.26", "title": "Лавина уби трима скиори в швейцарските Алпи"}
{"url": "https://offnews.bg/112/mazh-bi-s-traba-shofior-kojto-go-zasiakal-na-krastovishte-video-675600.html", "text": "Шофьор нападна и наби с тръба друг водач на кръстовище в Казанлък. Инцидентът е станал в неделя около 16.00 часа на кръстовището на \"Абаята\" в Казанлък, съобщават местни медии. Боят е уловен от любителска и охранителна камера. Кадрите показват как младият мъж удря по-възрастния с метална тръба. Междувременно се чува коментар, че братът на младежа е полицай.Охранителната камера на общинска администрация Казанлък пък разкрива как след като автомобилът на по-възрастния водач засича колата на младия мъж, той излиза и напада шофьора пред него.Възрастния мъж не му остава длъжен и от своя страна го удря с бухалка в гърба. След това младежът изважда метална тръба, с която почва да бие опонента си, чупейки стъклото на колата му.Полицията е образувала бързо полицейско производство срещу агресивния млад мъж. Той е задържан за 24 часа за едро хулиганство.", "date": "2018.02.26", "title": "Мъж би с тръба шофьор, който го засякъл на кръстовище (видео)"}
{"url": "https://offnews.bg/futbol/cherniat-fevruari-na-gerena-prodalzhava-otide-si-tcvetan-veselinov-675612.html", "text": "На 70-годишна възраст от този свят си отиде големият футболист на Левски и националния отбор на България Цветан Веселинов - Меци, съобщават от официалния сайт на \"сините\".Легендарното крило играе за \"сините\" от 1965 до 1975 г. Шампион на България през 1968, 1970 и 1974 г. Носител на Купата на България през 1967, 1970, 1971 г. В \"А\" група има 193 мача и 70 гола, а за Купата на страната 26 мача и 9 гола. За националния отбор има 6 мача и 2 гола. Сребърен медалист от ОИ-1968 в Мексико. В евротурнирите има 12 мача и 3 гола. \"Майстор на спорта\" от 1968 г. Като треньор работи в Тунис и школата на Левски.Той беше съотборник на Гунди и един от най-популярните и обичани играчи на тима. Лошите новини от \"Герена\" през този месец просто не спират.Припомняме, че миналата седмица в рамките няколко дни починаха легендата на Левски Павел Панов и бившият български национал Георги Марков.Екипът на OFFNews изказва съболезнования на роднините и близките на големия български футболист Цветан Веселинов.", "date": "2018.02.26", "title": "Черният февруари на Герена продължава, отиде си Цветан Веселинов"}
{"url": "https://offnews.bg/kultura/ndk-chestva-rozhdenia-den-na-krikor-azarian-sas-spektakal-na-negov-uch-675609.html", "text": "Брилянтна комедия, която се движи по ръба на стендъп и поезия - това е спектакълът на Ива Тодорова – „Приятно ми е, Ива!”, който гостува на театър \"Азарян\" на 15 март от 19:00 часа, специално заради честването на рождения ден на големия Крикор Азарян. Ива Тодорова завършва НАТФИЗ „Кръстьо Сарафов“ в класа на проф. Крикор Азарян и както се случва с всички негови ученици, това оставя дълбока следа у нея.„Правим ли това, което обичаме? Обичаме ли това, което правим? Какво е да си пораснал? А също и - каква е връзката между популацията на лешоядите и ежедневието на рекламния директор? А между любовен монолог и изгоряла крушка?”, пита авторката на спектакъла и и със смях до сълзи представя нейната гледна точка, вдъхновена и от досега й с проф. Азарян.„Всеки час по актьорско беше повод за експеримент и радост. И някак неусетно започнах и да чета много, да гледам непрекъснато филми и представления. Коко така разказваше за автори, художници, филми, че веднага ти се приискваше да си част от знанието“, споделя още Ива.През 2015 година точно на рождения ден на Крикор Азарян – зала 2 в НДК се превръща в театър \"Азарян\". От тогава на тази дата НДК отбелязва раждането на големия режисьор със специално събитие, дело на някой от учениците му.Театър \"Азарян\" е една от най-големите и красиви театрални зали в България, с уникална амфитеатрална форма. На нея вече са били представяни някои от най-известните български актьори и режисьори, както и съвсем млади творци. Първото представление в новия театър е „Чайка” по Чехов – един от любимите драматурзи на проф. Азарян.", "date": "2018.02.26", "title": "НДК чества рождения ден на Крикор Азарян със спектакъл на негов ученик"}
{"url": "https://offnews.bg/sviat/zastreliaha-razsledvasht-zhurnalist-i-priatelkata-mu-v-slovakia-675627.html", "text": "Словашки разследващ журналист и приятелката му бяха застреляни в дома им, а най-вероятната причина за покушението е свързана с работата му по темата за укриване на данъци, съобщи високопоставен полицейски служител от Братислава, цитиран от \"Уошингтън поуст\".Телата на 27-годишния Ян Кучиак и партньорката му са били открити в неделя в къщата им във Велка Маца, на изток от столицата.Полицията е влязла в дома им по сигнал на разтревожен член на семейството. Засега силите за сигурност отказват каквито и да е детайли по престъплението, освен че \"изглежда то да е свързано с разледванията на Кучиак\".Словашкият премиер Роберт Фицо коментира, че ако това наистина е така, то това е безпрецедентна атака срещу свободата на пресата и демокрацията в Словакия.Журналистът е бил прострелян във врата, а гаджето му в главата. Престъплението е извършено между четвъртък и неделя.Досега в Словакия не е имало поръчково убийство на репортер.Кучиак е работил за новинарския сайт Aktualne.sk като фокуса на работата му са били схемите за данъчни измами.Последното от разследванията му е за бизнесмен, продаващ жилища в затворен комплекс на компании, които са негова собственост.", "date": "2018.02.26", "title": "Застреляха разследващ журналист и приятелката му в Словакия"}
{"url": "https://offnews.bg/sviat/zadarzhaha-10-rusnatci-za-seks-trening-v-tajland-aleks-lesli-i-nasti-675608.html", "text": "Десет руснаци са арестувани в Тайланд по време на незаконен секс тренинг. Обучението се провеждало в хотел в курортния град Патая, съобщава РИА Новости, като се позовава на местни медии. Руснаците са обвинени в незаконно влизане в Тайланд, пребиваване в страната след изтичане на визата им, както и в работа без официално разрешение.Всички задържани са преподаватели по съблазняване и сексуални технологии. Сред слушателите е имало още 43 руснаци, които са освободени след разпит. Те показали документи, че са платили по 20 000 тайландски бата (около 650 долара) за обучението. Източник в полицията в Патая е заявил пред РИА Новости, че задържането е станало в хотел Ibis, а обучението е рекламирано в интернет. Руското посолство заяви, че задържаните ще бъдат депортирани. Настя Рибка и Алекс Лесли станаха известни покрай разследването на Алексей Навални срещу милиардера Олег Дерипаска. Благодарение на Рибка Навални установи, че Дерипаска почива на яхта заедно с човек, който прилича на вицепремиера Сергей Прикодко.Рибка публикува и книга за връзка с неназован олигарх, съавтор й бе Лесли. Дерипаска подаде иск срещу тях, а съдът нареди сайтът на Навални да бъде блокиран. ", "date": "2018.02.26", "title": "Задържаха 10 руснаци за секс тренинг в Тайланд, Алекс Лесли  и Настя Рибка сред тях"}
{"url": "https://offnews.bg/112/ultrasi-se-biha-v-plovdiv-edin-e-s-opasnost-za-zhivota-675614.html", "text": "Група футболни фенове са си спретнали масов бой снощи в Пловдив. Инцидентът е станал малко преди 22 часа снощи, съобщават от полицията в града. Вчера вечерта в полицията постъпила информация, че на кръстовище между бул. „Дунав“ и ул. „Васил Левски“ е възникнал конфликт между привърженици на два футболни отбора.Полицаите успели да предотвратят по-голямо меле, като пристигнали на място разправата била прекратена.Трима от участниците - на 35, 39 и 47 години, били откарани в болница за оказване на спешна медицинска помощ. Най-младият е оставен под лекарско наблюдение с опасност за живота. При извършения оглед на местопроизшествието било установено, че има нанесени материални щети по спрян наблизо лек автомобил „Мерцедес“.В рамките на образуваното по случая досъдебно производство в Трето РУ са предприети активни действия за изясняване на причините и обстоятелствата за побоя, както и установяване на самоличността на инициаторите му.", "date": "2018.02.26", "title": "Ултраси се биха в Пловдив, един е с опасност за живота"}
{"url": "https://offnews.bg/evropa/2025-ta-e-vazmozhnata-godina-za-prisaediniavane-na-zapadnite-balkani-k-675596.html", "text": "Председателят на Европейската комисия Жан-Клод Юнкер заяви вчера в Тирана, че 2025 година е възможната дата за присъединяване към ЕС на всички страни кандидати от Западните Балкани, ако те изпълнят критериите за членство, предаде Ройтерс. \"Противно на това, което четем навсякъде, Комисията и аз не сме казвали, че Сърбия и Черна Гора непременно ще станат членове на ЕС през 2025 г.\", заяви Юнкер пред репортери в албанската столица, където пристигна от Македония. \"2025 г. е датата, отворена за всички страни кандидати\", добави той. \"И в зависимост от това доколко една страна кандидат дотогава или по-късно, или по-рано е изпълнила всички критерии за членство, ние ще процедираме така, че нейните усилия да бъдат признати от ЕС\", посочи Юнкер на съвместна пресконференция с албанския премиер Еди Рама. Председателят на ЕК изтъкна, че Албания е постигнала \"впечатляващ напредък\" в реформата на съдебната система и администрацията, и борбата с престъпността, предаде Асошиейтед прес. Но ръководството на страната трябва да реши всички големи гранични спорове със съседите, за предпочитане преди ЕК да приключи оценката на напредъка на страните от Западните Балкани към членство в ЕС, отбеляза Юнкер. Очаква се оценката да бъде оповестена през април.", "date": "2018.02.26", "title": "2025-та е възможната година за присъединяване на Западните Балкани към ЕС"}
{"url": "https://offnews.bg/analizi-i-komentari/ginki-za-egoistichno-razgrabvane-na-balgaria-gerb-675584.html", "text": "Всъщност, \"гинка\" не е просто отделно взето колосално безобразие, нека не се лъжем. Това е начало на качествено нов етап на деградацията на нашата държавност. Първият управленски акт на реално притежаващата държавата ни партия - гинки за егоистично разграбване на България...Държавата ни е похитена от една безскрупулна прослойка. Тя осъществява практически пълен контрол върху четирите власти - законодателна, изпълнителна, съдебна и медийна; може да принуждава с мека или груба сила депутатите, така че винаги да има тематични мнозинства, като държи в запас за политически рекет партия-идиотка; налага в опозиционната партия архаични теми за дневен ред, които я правят абсолютно неадекватна и тотално декоративна; и владее нужните манипулиращи и демагогски ресурси да си поръчва желаните изборни резултати.С други думи, ние имаме власт на една безскрупулна проолигархична прослойка, която използва формалните демократични процедури, за да увековечава чрез избори безпределната си власт. Докато може да прави това чрез избори, тя ще го прави, после ще обърне дебелия край и ще премине към репресии.Защо казвам, че е начало на нов етап?Защото доскоро тази прослойка отнемаше от бизнесмени отделни успешни бизнес-начинания и предприятия (хлебопекарна, рибовъдно стопанство, шивашки цех, консервна фабрика, шофьорска школа и др., върхът бе опитът да се заграби Дунарит.. ). Но сега вече въпросната алчна и хищна проолигархична прослойка премина към свръхконцентрация на собствеността у нас, като си \"купува\" стратегически бизнеси с ключово значение за националната сигурност и икономиката на държавата.В новия етап се играе на много едро, играе се суперрешетелно и с мегавълчи апетит. При това на държавата, сиреч на властта, се отделя ролята на средство, на инструмент за осъществяване на тази цел - посочва й се какво тя трябва да направи и й се виква Дръж!!!! Държавата у нас е дотолкова похитена и превърната в маша, в пипало, в наемен корпус за бърза употреба, че за участващите в нея има само четири опции:1. Да се стремят с пълни сили да станат част от проолигархичната прослойка, където са милионите левове, че даже и милиардите...2. Да изпълняват волята на прослойката, като успоредно с това на своето си ниво създават свои корупционно-грабителски кръгове - суджук-далавери, кум-гейтове, сват-шайки, свински черва и др...3. Да служат за подставени лица, мюрета, куци патета, червеи-примамки, за да се осъществят конкретни сделки - срещу крупни възнаграждения, които компенсират отпадането им след това от хранителната верига...4. Да откажат да бъдат използвани, да излетят завинаги от властта и да подсмърчат около нея, събирайки на изборите резултат, близък до статистическата грешка.Ето в такава България ние ВЕЧЕ живеем и първата гинка е ударът на камбаната, която оповестява нейното раждане.Но ние сме умиращо общество и не разбираме за кого бие камбаната. Ето защо като примирено и оглупяло стадо вървим към собственото си заколение.Довчера ни стрижеха безпощадно, до кръв.От днес вече ни отреждат друга участ...Б. ред. - ", "date": "2018.02.26", "title": "Гинки за егоистично разграбване на България (ГЕРБ)"}
{"url": "https://offnews.bg/sviat/vzriv-v-magazin-v-lestar-chetirima-sa-martvi-chetirima-raneni-obn-675585.html", "text": "Голяма експлозия стана в магазин в английския град Лестър. Четирима души са загинали, а други четирима са били ранени при взрива, станал към 19 ч. местно време в неделя, и последвалия пожар, предаде Би Би Си.На местопроизшествието бяха изпратени линейки и шест пожарни. Четиримата ранени бяха откарани в болница, състоянието на единия от тях е сериозно. Възможно е в сградата да има още пострадали, до които спасителните екипи още да не са успели да стигнат.Експлозията и последвалия пожар разрушиха магазин на партера - полски супермаркет, над който има двуетажен апартамент.На този етап от разследването полицията не свързва взрива с акт на тероризъм.", "date": "2018.02.26", "title": "Взрив в магазин в Лестър: четирима са мъртви, четирима - ранени (обновена)"}
{"url": "https://offnews.bg/nashite-avtori/iz-delnitcite-na-edin-lud-19-23-fevruari-675611.html", "text": "Понеделник, 19 февруариВежди Рашидов рекъл вчера: Надявам се, че Борисов и Радев ще се разберат като мъжкари… Те са сериозни, достолепни мъже, на всичкото отгоре са и екстремни в живота – единият е летец, а другият – каратист…”Само мъничко ще го поправя Веждито. Било му е неудобно да каже единият е летец, а другият пожарникар, но такава е истината. Щото каратист не е професия все пак.Но за друго го споменавам. Забелязвам в него интересна метаморфоза по отношение на Пеефски. Делян Пеефски, вика, никой не го е осъдил за нищо и е грозно да се ползва като боздуган и като плашило. Образът на Пеефски, вика, е демонизиран в обществото и това не е честно.Същият този зле образован и още по-зле възпитан екземпляр говореше съвсем друго през 2013 г.:„Всички ли сме роби на един дебел, грозен, на 20 г. милионер бе, да му е.а пу.ката майна. Всички ли сте роби на такъв изрод, нямате ли смелост... Как е станал този боклук мултимилиардер на 20 г. и е изкупил всички хора и за 1000 лева заплата всички му слугуват… Няма медии. Аз оня ден се обаждам на Валя Велева и казвам – искам да направя интервю, а тя казва: о, моля ти се недей. После звъня в „Стандарт“ на Славка, нарочно го правя... Петьо Блъсков изцяло се е продал... Това са на Доган вестници. Ако смятате, че този фес не ви управлява, селски от Дръндар – то това ви е нацията на 1300 г., да ви е.а циганската нация…”Както казахме още тогава, нация, която е допуснала подобен простак да ѝ бъде министър на културата, си заслужава… таковането. И най-вероятно си го получава.Но същинският въпрос е в друго – какво предизвиква такива крайни метаморфози във възгледите на хората. Отговорът е един и е открит още от финикийците.Несправедливо демонизираният пред „Телеграф“: Противниците ми, вика, са хората, ограбили България - приватизаторите от бандитската приватизация на Костов и техните марионетки политици. Разобличавал съм ги и ще продължа да го правя. И именно заради това олигарсите и създадената от тях медийна машина са създали образа на „универсалното зло Пеевски“, за да прикриват кражбите си и да отвличат вниманието от тях.Това твърдение на демонизирания не противоречи на нищо, освен може би на фактите. Анализ на обществените поръчки, извършен от „Биволъ“, показа, че фирми, свързвани с Пеевски, са сключили договори за 733 368 918 лева от които 432 356 344 с еврофинансиране. Освен това тези фирми имат и огромни дългове към покойната банка КТБ, а някои от тях са ги прекредитирали в ПИБ. „Тези факти, обобщава „Биволъ“, не говорят за устойчив бизнес модел и създаване на стойност, а по-скоро за добре организиран грабеж.“Та работата на Пеефски е малко като присмяла се кука на крива бука…Както знаете, а ако не знаете, време е да научите, бивш милиционер няма. Попиеш ли милиционерския манталитет, то е завинаги. Гледайте Борисов и Цветанов и нема що да се убеждаваме. О.З. милиционерът Светлозар Лазаров, който сега се подвизава като оргсекретар на „Атака“ и осъществява топлата връзка между Пеефски (ДПС) и Волен Сидеров, дал интервю за агенция БЛИЦ. Лично на главния редактор Крачунов го дал. И в него казва: „Добре е днес на рождения ден на Васил Левски да се сетим за святото дело на Апостола, което е подпомогнало освобождението на България…“Ако датата на интервюто беше 18 юли, всичко щеше да е наред, но то е от 19 февруари. И както знае целият български народ (без Лазаров и Крачунов) на тази дата Левски не се е родил, а е обесен. Е, може да се каже метафорично, че се е родил за безсмъртието, но това не може да го измисли милиционерска кратуна.Както е казал д-р Филипов много отдавна, след Волен Сидеров нищо в сферата на патриотизма не изглежда невъзможно. Дори и това, че един милиционеро-патриот не знае кога е роден и кога е обесен Апостолът на България!Вицепремиерът Симеонов разправя по телевизора: \"Русия директно се намеси в резултатите на референдума за добив на газ в Добруджа. Там в протестите участваха хора от паравоенни формирования. За мен намесата на Русия и на руски икономически интереси е безспорна… По време на конгреса на Найджъл Фарадж бяха изнесени данни, че Русия саботира разработването и добива на газ от Великобритания в нейни находища. Защо България няма собствен добив?\"И това съвсем не е въпрос. България няма и няма да има скоро собствен добив. И не става дума само за шистовия газ, а за всеки газ, който не е руски. Прав е Валери да се съмнява, че работа по находищата в Черно море се протака пак поради намесата на руски интереси.Наскоро ми попадна една статия за добива на газ от хидрати. Оказва се (за мен сега се оказа, а за учените малко по-рано), че Черно море има най-много залежи на газови хидрати (твърд кондензат на природен газ). По предварителни сметки и обърнато в пари, на дъното на морето лежали съкровища за 16 800 млрд.! Развитието на науката щяло да позволи до няколко години промишлено извличане на този газ. Япония вече успешно прилагала такава технология и се очаквало ефектът от добива да е съпоставим с революцията в енергетиката на САЩ, предизвикана от добива на шистов газ.Обаче!Доц. Атанас Василев, един от водещите учени в тази област у нас, казва, че една от най-съществените пречки за стартирането на такъв добив, е, че се засягат интересите на големите компании, които добиват газ по конвенционален начин. „Оказва се, вика, че истинската заплаха за присъствието на \"Газпром\" на световния пазар на горивата не е шистовият газ, а газовите хидрати.“Големите компании, вика, следят внимателно и участват активно в изследванията на газовите хидрати и разработването на методики за добив. „Опасявам се, че в България може да има натиск и изкуствено създадени пречки, както външни, от геополитически характер, така и вътрешни - \"български\". Ще бъде много жалко, ако се случи така, тъй като газовите хидрати могат да направят България не само енергийно независима, но и високотехнологична и с висок научен потенциал.\"Аз обаче не се опасявам. Така де, човек се опасява от работи, които не знае. А това не само ще стане, то вече става. От което следва, че България скоро няма да стане енергийно независима.В оптимистичен вариант това можело да стане до две години. Но, както е добре известно, оптимистичният вариант у нас рядко е реалистичен, затова е най-добре да се надяваме на песимистичния. Демек, до 20 г. едва ли ще почнем да добиваме газ от хидрати.Кметът на село Катерица, общ. Пордим, Красимир Костадинов решил да отбележи по запомнящ се начин 145-ата годишнината от обесването на Левски, като направи възстановка на събитието. Поръчал да изработят кукла в цял ръст, която по лице да прилича на Апостола и я обесил на спирката насред селото. Гражданите от селото били потресени, а най-ранобудните били и доста уплашени, като видели как вятърът люлее един обесен насред селото… Ето ви телефона на кмета, ако решите лично да му изкажете възхищението си: 06528 - 2487Ама скръб да видиш…Ало, братя от последната възраст! Ако си мислите, че малко остана, че краят е близо, май ще ви разочаровам. Не е изключено това да е само началото. Проф. Стюарт Хамероф, директор на Центъра за изучаване на съзнанието в Университета на Аризона, твърди, че човек има душа и тази душа е безсмъртна. Тя не умира с неговата физическа смърт, а остава да витае из Вселената. Информацията в мозъка на човек се съхранявала дори и след като неговото сърце спре да бие. Предсмъртното усещане възниквало, когато квантовите частици, които формират душата на човека, напуснат нервната система и отидат във Вселената. Според теорията на професора същността на душата ни се крие в структури в мозъчните клетки, а нашето съзнание е резултат от квантовата гравитация в тези структури.Между другото, братя и сестри, докато чакате да ви понесе космическият вятър из Вселената барабар с умните ви мисли, да ви кажа, че правителството е решило да ви озъби. В добрия смисъл. Председателят на Българския зъболекарски съюз (БЗС) д-р Шарков съобщи, че след дълги преговори с НЗОК се решило хората между 65 и 69 г. ще имат право на безплатни кастанети. По-нататък програмата щяла да се разшири и да обхване и други възрастови групи, за които сега нямало пари. Всъщност, проблемът не е, че парите са малко, ами вие сте много, а зъбите ви малко. По данни на БЗС около 20 % от хората на възраст над 65 г. нямали вече нито един зъб в устата си. А на останалите 80% се падали средно по 7 зъба.Едно нещо обаче ме смущава. По изчисления на БЗС средният годишен разход на системата за едно лице, нуждаещо се от кастанети, ще е около 200 лева. Което ме кара да подозирам, че ще ви прекарат с конфекция. Оригинално индивидуално чейне струва значително повече.", "date": "2018.02.26", "title": "Из делниците на един луд (19-23 февруари)"}
{"url": "https://offnews.bg/obshtestvo/bez-voda-v-chast-ot-krastova-vada-dnes-675580.html", "text": "\"Софийска вода” временно ще прекъсне водоснабдяването в част от кв. „Кръстова вада“ днес, съобщиха от дружеството. Във връзка с реконструкция на уличен водопровод на бул. „Черни връх“ се налага спиране на водоподаването от 9:30 до 18:30 ч. по ул. „Д-р Борис Вълчев“ от бул. „Черни връх“ до ул. „Флора Кънева“, бул. „Черни връх“ №77, 77А, ул. „Проф. Георги Йолов“ №3, 5,7.", "date": "2018.02.26", "title": "Без вода в част от Кръстова вада днес"}
{"url": "https://offnews.bg/obshtestvo/snegat-zatvori-patishta-katastrofa-spria-tri-tramvaia-po-chast-ot-mar-675588.html", "text": "Усложнена зимна обстановка в цялата страна – поради обилен снеговалеж, силен вятър и навявания е ограничено движението на товарни автомобили над 12 тона от 5 до 10 км на АМ „Люлин”.Снегът затвори пътища в страната, най-много се натрупа в Кюстендил и Видин – до 20 см. Ограничено е преминаването на камиони над 12 тона и през проходите „Пампорово”, „Рожен” и „Превала”, както и по път Девин – Михалково за снегопочистване.Поради снеговалеж и навявания изцяло е затворен за движение пътя Свищов – с. Горна Студена. Затворен за тежкотоварни автомобили над 12 тона е пътят между селата Павел и Царевец. От АПИ съобщиха, че над 1000 машини в цялата страна почистват републиканската пътна мрежа.  съобщи МВР. Прогнозата е, че целият ден снеговалежът ще продължи. Той е съпътстван и със силен вятър, който причинява и снегонавявания. Улиците и пътищата са заснежени, но към момента градският транспорт се движи по всички маршрути. Поради ПТП трамваите 4, 5 и 11 въртят на Бъкстон, каза кметът на столицата Йорданка Фандъкова пред БНТ.\"Тежка е ситуацията. Работи се за освобождаване на движението, но към момента гражданите трябва да знаят движението на трамваите. Навсякъде градският транспорт се движи. Усложнена зимна обстановка. Затруднено е движението и на автомобили, и на пешеходци. Моля, всички граждани да почистят пред домовете и офисите си\", заяви Фандъкова.\"Почистването ще продължи целия ден, но, ако някой има възможност и няма необходимост да излезе с личния си автомобил, да го направи, а тези,които ще излязат с автомобил, нека да са подготвени. Пътищата за Витоша, Алеко и Златните мостове ще останат затворени. Обстановката във Витоша е усложнена. По данни на спасителната служба температурата е -12 градуса, силен вятър и опасност от лавини. Най-добре да не позволяваме гражданите да се качват в планината. Ако има нужда във връзка с почистване, ще затваряме булеварди и улици, за да бъдат почистени, допълни Фандъкова. В София 182 снегорина обработват големите булеварди. ,", "date": "2018.02.26", "title": "Снегът затвори пътища, катастрофа спря три трамвая по част от маршрута им"}
{"url": "https://offnews.bg/futbol/bordo-se-seti-za-rozhdenika-gabriel-obertan-675605.html", "text": "Днес звездата на Левски Габриел Обертан празнува 29-ия си рожден ден. Той е роден на 26.02.1989 година в Пантен.В кариерата си е носил екипите на френските Бордо и Лориен, английските Манчестър Юнайтед, Нкжасъл и Уигън, както и руския Анжи.Именно първият му професионален клуб се сети за него. С двата си гола срещу Септември в събота французинът даде повод на най-големия фенски сайт на Бордо - \"girondins33.com\" да напише кратък материал за него.\"Само два дни преди да стане на 29 години, бившият атакуващ халф на Бордо и... Манчестър Юнайтед, Габриел Обертан, си направи отличен подарък за празника.Той вкара два гола за клуба си Левски, към който се присъедини през лятото. Габриел бе точен при успеха с 4:1 над Септември София. Левски е на трето място в първенството, а Габриел се справя добре в тима от българската столица\", се пише в материала, който е озаглавен \"Между другото Обертан вкарва в България\".", "date": "2018.02.26", "title": "Бордо се сети за рожденика Габриел Обертан"}
{"url": "https://offnews.bg/obshtestvo/zapochva-ledena-sedmitca-utre-shte-e-po-studeno-675589.html", "text": "Започва ледена седмица, която ще продължи до края на работната седмица. В по-голямата част от страната температурите ще са между минус 9 и минус 4 градуса, само на места по Южното Черноморието до 2 градуса.Над Черноморието ще бъде облачно с валежи предимно от сняг. Ще духа силен вятър от изток-североизток. Максималните температури на въздуха: минус 1 - плюс 2 градуса. Температурата на морската вода е 6 – 7 градуса. Вълнението на морето ще е 4 – 5 бала.Максималната температура на височина 1200 метра ще е около минус 9, на 2000 метра – около минус 11 градуса.", "date": "2018.02.26", "title": "Започва ледена седмица, утре ще е по-студено"}
{"url": "https://offnews.bg/obshtestvo/bez-sinia-i-zelena-zona-dnes-parkiraneto-v-sofia-bezplatno-675591.html", "text": "„Синя“ и „зелена“ зона се затварят днес, заради тежките метеорологични условия, съобщи Центърът за градска мобилност.ЦГМ ще почиства с приоритет паркингите пред училища, детски градини и обществени сгради. Обилният снеговалеж прави невъзможно качественото почистването на всички места за спиране в зоните за паркиране.Системата за СМС паркиране няма да приема съобщенията за плащане, а талоните няма да се проверяват от контрольорите на ЦГМ.Призоваваме гражданите да се съобразят с тежките зимни условия за деня и да не използват личните си автомобили, ако имат тази възможност, заявяват от ЦГМ. ", "date": "2018.02.26", "title": "Без синя и зелена зона днес, паркирането в София безплатно"}
{"url": "https://offnews.bg/ikonomika/pochti-1-2-ot-sdelkata-za-chez-e-finansirana-s-krediti-ot-ofshorki-tv-675597.html", "text": "Почти половината от средствата за закупуването на активите на ЧЕЗ в България са осигурени с кредити, свързани с офшорни фирми. Това заяви за БНР Веселин Вачков, директор на чешкото издание \"Лидове новини\", което днес излиза с подробен материал за сделката за придобиване на бизнеса на чешкото дружество у нас от българската компания \"Инерком\".Вачков заяви, че част от кредиторите на сделката са свързани с международното разследване за укриване на данъци \"Парадайз пейпърс\". Офшорното финансиране е често използвано при закупуване на големи компании в България, обясни Мартин Владимиров от Центъра за изследване на демокрацията:В  собственичката на \"Инерком\" Гинка Върбакова отрече да е фасада на офшорка и допълни, че финансирането идва с банков кредит от международна финансова институция, която обаче не може да разкрие на този етап.", "date": "2018.02.26", "title": "Почти 1/2 от сделката за ЧЕЗ е финансирана с кредити от офшорки, твърди чешка медия"}
{"url": "https://offnews.bg/psihologia/lesen-metod-za-po-dobra-pamet-ot-pitagor-675573.html", "text": "Проучвания показват, че ако не тренирате редовно мозъка си, може да имате сериозни проблеми с паметта в напреднала възраст. За да се пребори с този проблем, може да опитате разработения от Питагор изключително елементарен метод за добра памет, който изисква минимално усилие и дава максимален резултат.Всяка вечер, преди да заспите, си припомнете всичко, което ви се е случило през деня във възможно най-големи подробности, като например мястото, където сте оставили чашата си за кафе. Ако искате да подобрите паметта си, трябва да бъдете особено старателни.От кой момент да започнем?Започнете от сутринта. Какво видяхте първо, когато се събудихте? Мъжът/жената до вас, слънцето пред прозореца, стаята? И продължете в същия дух, докато си спомните всички подробности. Кого поздравихте пръв, когато пристигнахте на работа, до кого седяхте в метрото, докато се прибирахте у дома? Отначало ще бъде трудно да проследявате последователността на действията си, защото мозъкът ви ще е по-муден, но с течение на времето ще станете по-добри.Първия ден, в който се опитате да направите упражнението, ще бъдете изумени колко малко си спомняте. Но не се обезсърчавайте. След три дни ще забележите подобрение. Интуитивно ще се опитвате да запазите моментите в главата си, като по този начин ще елиминирате проблемите със запаметяването.Как Питагор е използвал този метод?Питагор и учениците му са използвали тази техника сутрин, а не вечер. Но в съвременния свят е по-удобно и ефективно да прегледате спомените си преди сън.Сутрин нямаме достатъчно време, затова няма да можем да се концентрираме качествено, а и подобна мозъчна дейност е доста трудна и решава всички проблеми с безсънието.Какви са предимствата?- Ще ви бъде по-лесно да запомните каквато и да е информация: имена, телефонни номера, списъка със задачи.- Ще има по-малко моменти, в които няма да можете да се сетите за конкретна случка или важен спомен. Благодарение на тази техника, мозъкът ще възпроизвежда фрагменти от нужната информация много по-бързо.- Ще забравите за безсънието. След такова натоварване на мозъка, ще започнете да заспивате много по-бързо.- И най-важното. Ще преразгледате графика и начина си на живот, защото ще можете много по-лесно да прецените кои ваши действия са полезни за вас и кои – не.", "date": "2018.02.26", "title": "Лесен метод за по-добра памет от Питагор"}
{"url": "https://offnews.bg/leka-atletika/bolt-se-hvali-s-transfer-vav-futbola-675586.html", "text": "Световният рекордьор в спринта на 100 и 200 метра Юсейн Болт е подписал договор с футболен отбор. Сензационната новина бе разкрита от самия ямайски лекоатлет в профила му в ъв Фейсбук, като Болт обещава да даде повече информация около \"трансфера\" си във футбола във вторник в 10 часа сутринта българско време.Юсейн Болт никога не е крил желанието си да стане футболист. Спринтьорът е голям фен на Манчестър Юнайтед, а наскоро бе свързан и с тима на Борусия Дортмунд заради общия спонсор за екипировка, който ползват германците и Болт - \"Пума\".Вероятността обаче Болт да е подписал договор с някой от тези два отбора е доста малка, но светът е пълен с изненади.", "date": "2018.02.26", "title": "Болт се хвали с трансфер във футбола"}
{"url": "https://offnews.bg/sviat/zapadnite-balkani-tarsiat-pari-v-london-borisov-otkriva-foruma-675590.html", "text": "Министър-председателят Бойко Борисов ще открие Инвестиционен форум за Западните Балкани, който се организира от Европейската банка за възстановяване и развитие в Лондон. В конференцията ще вземат участие лидери от всички страни от региона - премиерите на Сърбия , Черна гора, Албания и Република Македония, на Косово и председателстващият председателството на Босна и Херцеговина.Целта е лидерите и потенциалните инвеститори да обсъдят възможностите за привличане на частния, финансовия и публичния сектор за реализацията на стратегически инфраструктурни проекти. Идеята е политиците да срещнат инвеститорите и да се набележат проектите. Премиерът Борисов е в Лондон с транспортния министър Ивайло Московски и председателя на енергийната комисия в парламента Делян Добрев.", "date": "2018.02.26", "title": "Западните Балкани търсят пари в Лондон, Борисов открива форума"}
{"url": "https://offnews.bg/ikonomika/kupuvachat-na-chez-obidena-sam-ne-sam-ginka-ot-trebich-675592.html", "text": "Собственичката на фирма \"Инерком\" Гинка Върбакова, която бе избрана от ЧЕЗ за купувач на бизнеса им в България, заяви, че е обидена от това, че в публично пространство за нея се говори на малко име. Не съм \"Гинка от Требич\", заяви Върбакова по Нова тв. \"Най-обидното беше говоренето на малко име, ставането на името ми като нарицателно, без никой да пожелае да се запознаем, да разговаря с мен, да види компаниите ми. Процедурата тече повече от година. Никой до този момент не ни потърси и не попита какви сме. Ако някой е имал притеснения можеше да дойде. Намираме се в законова държава, пазарна икономика, не могат да бъдат ограничени по този начин правата на инвеститорите. Ако се връщаме към национализация това са едни далечни и тъмни времена\", заяви Върбакова.Бизнесдамата призна, че компанията, която участва в процедурата, е на 1 година: \"Това е компания, зад която стоят моите компании. Фирмата е създадена специално за сделката. Затова тя няма опит и е с капитал от 50 хиляди лева. Според българското законодателство, тя можеше да е и с 2 лева капитал\".Запитана как банката си гарантира, че обезпечава парите, Гинка Върбакова отвърна: „Практиката е при такъв вид финансиране да бъдат залагани акциите на дружеството, тоест това е напълно позната във финансовите среди практика”. И допълни, че активите на нейните компании се оценяват на около 100 милиона лева.Тя призна, че от 20 години познава Теменужка Петкова, която подаде оставката си като енергиен министър, след като сделката беше обявена публично.На въпрос дали Петкова е помогнала по някакъв начин в осъществяването на сделката за продажбата на ЧЕЗ, Гинка Върбакова беше категорична: „Цялата сделка се проведе под чешкото законодателство. Цялата сделка и разговори бяха в Прага и българското правителство, български министри или български политически лица не са имали абсолютно никаква информация за нея. Това е една частна сделка”.", "date": "2018.02.26", "title": "Купувачът на ЧЕЗ: Обидена съм, не съм Гинка от Требич"}
{"url": "https://offnews.bg/analizi-i-komentari/galap-interneshanal-zhenite-sa-po-nekorumpiraniat-pol-675583.html", "text": "Жените са по-коректни от мъжете, но са подценени. Редица бизнес качества са по-присъщи за женитe, отколкото за мъжете, но ролята на жените като ръководители и бизнес хора у нас е все още пренебрегвана от обществото ни и явно има нужда от насърчаване. Иначе, като цяло, ние, българите, имаме завидно лично самочувствие – въпреки общия негативизъм, който от години се споделя във всевъзможни изследвания.Това са част от изводите и препоръките от експресен телефонен сондаж на „Галъп интернешънъл“ по поръчка на списание „Жената днес“. Сондажът е проведен сред 801 души между 14 и 16 декември чрез телефонно интервю по панелна методика, която осигурява представителност на данните за пълнолетното население в страната. 1% от извадката е равен на около 55 хиляди души. Абсолютна максимална грешка е ± 3.5 при 50% дялове. Мъже или жени „Галъп интернешънъл“ провери общото отношение по няколко твърдения. По почти всички проверени твърдения излиза, че жените са по-коректни от мъжете. Например, мнозинство от 75% са съгласни, че жените са по-дисциплинирани от мъжете, 69% - че жените са по-лоялни и всеотдайни от мъжете, 65% - че жените по-сигурно връщат заеми, 56% - че жените са по-некорумпирани. Останалите са несъгласни или не могат да преценят. Колебание в общественото мнение се наблюдава само по едно от тестваните твърдения – че жените са по-пестеливи. Тук съгласието е на практика колкото и несъгласието. Около 48% от всички респонденти изразяват съгласие с твърдението „Като цяло жените са по-пестеливи от мъжете“, но на практика също толкова (47%) не са съгласни. Останалите се колебаят. В повечето ситуации, жените закономерно отговарят солидарно - далеч по-категорично в полза на своя пол, в сравнение с отговорите на мъжете. Единодушие обаче цари по отношение на корупцията – и мъже, и жени смятат, че жените са по-некорумпираният пол. Оказва се, че когато става дума за качества за работа и бизнес, и въобще – за качества, свързани с отношенията между хората, обществото ни е съгласно, че жените са по-добра опция. В тяхно лице се виждат по-грижовни и отговорни хора. Вероятно това се свързва и с образа на майката. Разбира се, жените отговарят по-благосклонно за себе си, но и мъжете не се противопоставят. Може би клишето, че жените харчат повече е пуснало корени, но пък от друга страна, и мъже, и жени еднакво споделят възгледа, че жените не са толкова предразположени към корупция.Самооценките на обществото Въпреки по-голямата си коректност, жените изглеждат подценени. Например, когато попитаме българите кого биха избрали за заместник, 38% избират опцията „полът не е от значение“, но сред останалите отговори преобладава отговорът „мъж“ (34%) срещу „жена“ (27%). 1% не могат да преценят. Нещо повече, жените изглежда сами се подценяват в по-голяма степен. Например, 55% от българите смятат, че всъщност се подценяват или са се подценявали на работното си място. При жените този дял е по-висок – 58%, а при мъжете – 52%.А ето и останалите отговори по този въпрос сред обществото: 17% от българите признават, че се надценяват, 23% от българите твърдят, че се оценяват реалистично, а около 5% не могат да формират мнение, или твърдят, че никога не са работили.Мнозинство от 68% от българите смятат, че биха били (или са) добри ръководители. При мъжете този дял е 72%, а при жените е 63%. И тук се оказва, че мъжете са по-самоуверени, възможно е и това да е стереотип – че мъжът именно е ръководител, а жената - не. А е възможно също в извадката да са попаднали повече мъже, които вече са ръководители – такива са обективните данни на статистиката у нас: сред хората с ръководни длъжности мъжете преобладават. Като че ли едно от малкото места където жените не са подценени и не се подценяват, е интуицията. На въпроса „Вие лично смятате ли, че имате добра интуиция“ 88% от жените казват „да“, а от мъжете 85% казват „да“. Така общо 87% от българите смятат за себе си, че имат добра интуиция. Този въпрос всъщност потвърждава един от основните изводи на изследването – българите съвсем не страдаме от ниско самочувствие.Да напомним: 68% смятат, че биха били (или са) добри ръководители; 55% смятат, че на работата като цяло им се налага (или им се е налагало) да се подценяват. 87% смятат, че имат добра интуиция. Ако не се брои интуицията, жените имат по-ниско самомнение, а и общите мнения са по-неблагосклонни към тях. Към това трябва да се добави и по-високата склонност за заместници да се избират мъже.Така се оказва, че обществото ни признава, че жените имат повече качества, но донякъде неглижира тяхната роля. Високото самочувствие е факт, но при жените – не съвсем.Най-уверени в себе си са най-младите.Жените и бизнесът Мнозинство от 59% от запитаните казват, че биха били добри предприемачи. При мъжете 61%, при жените 57%. Явно и тук личи и високо самочувствие, и неравенство между половете. Стереотипите и автостереотипите проличават и в още един индикатор - респондентите бяха изправени пред хипотетичен избор от няколко възможни дейности, чието ръководство биха поели. Сред вариантите фигурираха малка фабрика, ферма, туристическа агенция, средно голям магазин, ресторант, студио за красота.Явно тенденцията мъжете да се ориентират към ръководни дейности в областта на производството, а жените – в областта на услугите и търговията, се запазва. При мъжете „водят“ фабрика и ферма.Над една трета от мъжете биха избрали да оглавяват малка фабрика, докато при жените тази опция се споделя от около 15%. Най-много от дамите (около една четвърт) биха ръководили средно голям магазин или туристическа агенция. Приблизително равни дялове се споделят от различните полове по отношение ръководството на ресторант. Явно остава навикът в общественото мнение – мъжете произвеждат и ръководят, жените обслужват и търгуват. ", "date": "2018.02.26", "title": "Галъп интернешънъл: Жените са по-некорумпираният пол"}
{"url": "https://offnews.bg/gimnastika/neshka-robeva-spodelia-parvite-si-vpechatlenia-ot-rabotata-v-germania-675587.html", "text": "Германският ансамбъл по художествена гимнастика няма да участва на туррина за Световната купа в София от 30 март до 4 април, обяви треньорът му Нешка Робева. Тя е убедила местната федерация, че момичетата все още не са готови за показване пред публиката. Робева споделя и проблемите, с които се сблъсква в Германия, където художествената гимнастика е аматьорски спорт и приоритет пред тренировките са матурите и кандидатстването в университет.Ето какво написа Нешка във Фейсбук:\"Здравейте, приятелиВече една седмица съм в Германия. „Бурите“ по идването ми тук, отминаха и започна ежедневието. Времето отлита бързо и то благодарение на това, че с мен са двете левскарчета - Лъчи и Изабел.Цяла сутрин сме заедно, подготовката за квалификациите в България, върви на високи обороти. Разпределили сме си задълженията – в свободното време те учат и пазаруват. Аз готвя - те обезателно хвалят гозбите ми. Радвам се, че нямат проблеми с килограмите… И ако никак не държа на комплиментите, като треньор, то като готвач - ако забравят да ми ги направят, си ги искам…Спомням си един случай в Япония със Стела Салапатийска. Бяхме на лагер… Реших да ги зарадвам, като им направя зеле на фурна с кайма. Японското зеле никак не искаше да уври и аз цяла нощ го приготвях и дебнех да не загори.На сутринта , когато ги премерих, Стела беше с 2кг. отгоре. Сами разбирате, че полудях. Бях готвила цяла нощ, а тя да не може да яде.„Двеста клякания!“ Стела клекна и седна?! Така разбрах, че не може да кляка... До вечерта се научи, смъкна двата проклети килограма и най-важното, аз си получих похвалата за среднощното готвене, което си беше подвиг.С немския отбор работим, но времето, което е отделено за тренировки, според нивото на подготовка и предстоящите състезания, е твърде малко.Тук на художествената гимнастика никой не гледа сериозно - набляга се на училището и ако сме честни в отношението си към децата - така трябва. Художествената гимнастика в Германия е аматьорски спорт, а влизането във висше учебно заведение, изисква сериозна подготовка. На някои от момичетата предстоят матури…си получих похвалата за среднощното готвене, което си беше подвиг.С немския отбор работим, но времето, което е отделено за тренировки, според нивото на подготовка и предстоящите състезания, е твърде малко.Тук на художествената гимнастика никой не гледа сериозно - набляга се на училището и ако сме честни в отношението си към децата - така трябва. Художествената гимнастика в Германия е аматьорски спорт, а влизането във висше учебно заведение, изисква сериозна подготовка. На някои от момичетата предстоят матури…приятелите и почитателите, чудеса в спорта не стават. Знам как се работи, как сме работили, сравнявам и сега работата си. И въпреки това се радвам, че мога нещичко да дам на тези деца, защото го заслужават... Вярвам, че ще си издействаме малко повече време за тренировки.Никой от приятелите, не ми задава въпроса, не се ли страхувам, че ако отборът не се представи добре, веднага ще бъда посочена с пръст и заклеймена… Не, не се страхувам. Харесва ми да работя, самият процес ми харесва…Създаването на една композиция, постепенното й изясняване, изграждането й, първото й представяне пред публика, реакциите, корекциите… Докато стигнем до представянето й на състезанията.Спомням си, че когато поставях новите композиции, горях от нетърпение да ги покажа и обикновено канех Марги Рангелова да ги види… Тя мълчеше, докато не й зададях въпроса - „Харесва ли ти?“ Отговорът винаги беше един – „Не! Кое да ми хареса, та тя (или те), не може да си хване уреда.“Веднага започвах да разказвам, това ще е така, а онова – иначе… Марги неизменно казваше - „Направи ги, изработи ги и тогава ме кани, аз не мога да проникна нито в мислите ти, нито във фантазиите…“И така се научих, че ако искам да покажа нещо, най-напред трябва да го докарам до вида, в който няма да се налага да обяснявам, кое как ще изглежда, когато го изработим.“И тъй като ние все още сме далече от вида, в който ставаме за показване, убедих немското ръководство, да не участваме на Световната купа в София.Храня тайната надежда, че до европейското първенство, ще се докараме до по-приличен вид… А до световното?... Ще се постараем.А сега лек ден, приятели и не се подлъгвайте по японското зеле. Трудно увира!\".", "date": "2018.02.26", "title": "Нешка Робева споделя първите си впечатления от работата в Германия"}
