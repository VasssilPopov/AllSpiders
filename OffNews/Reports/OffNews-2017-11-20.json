{"url": "https://offnews.bg/politika/simeonov-ninova-se-pravi-na-dzhihadistka-s-bombi-669704.html", "text": "Опозицията няма да бъде осмирена. Ще има стремглава ескалация на ултиматуми и рекет. Корнелия Нинова се прави на джихадистка с пояс с бомби, която държи бутона, а ние се опитваме да гоним котка с щафета салам. Това заяви вицепремиерът Валери Симеонов в студиото на БНТ по повод оставката на бившия председател на Народното събрание Димитър Главчев.Той заяви, че за него оставката на Главчев е била изненадваща. Според него не е трябвало той да напуска поста по толкова \"лек\" начин. Симеонов добави, че оставката не е била съгласувана с Патриотите. \"Всички оставки се консултират, въпреки че са акт на самостоятелно решение\", допълни той и каза, че при обсъждането на искането на оставката му от БСП дори не се е говорило, че той може да я даде. \"В едно нещо съм съгласен с Елена Йончева - по границата има корупционни схеми. Те обаче не са на най-високо ниво във властта, на ниско ниво има схеми\", така Симеонов коментира в студиото на \"Още от деня\"  за оградата по границата ни,която цели да спре незаконно преминаващи мигранти - идея на Патриотите.Той допълни, че има информация за това, че гранични полицаи формират патрули, които стоят на места, където няма видеоконтрол. Войниците обаче винаги били изпращани на местата, където има камери, допълни Симеонов, цитирайки оплакване на войници до него. По думите му, той има политически опоненти, които се опитват \"да го удавят в чаша вода\", но това няма да стане. ", "date": "2017.11.20", "title": "Симеонов: Нинова се прави на джихадистка с бомби"}
{"url": "https://offnews.bg/obshtestvo/stopanskata-kamara-predupredi-seriozen-sriv-na-investitcii-harchim-t-669694.html", "text": "От 2007 година инвестициите в България търпят сериозен срив. В същото време страната ни е лидер по харчове за вътрешен ред и сигурност в Европа.Това става ясно от  от Българската стопанска (БСК) камара данни От камарата посочват, че от 17 препоръки към България, направени през януари т.г., по шест има минимален напредък, който се изразява основно в изработване на проектозакони, пътни карти и механизми, но не и в реални действия, с реални резултати.Проучване на Евробарометър по поръчка на Европейската комисия през 2017 г. показва, че Българите са най-негативно настроената срещу съдебната система нация в целия Европейски съюз. 63% от българските граждани оценяват нивото на независимост на съдебната система като „много лошо или сравнително лошо“, при средно за ЕС28 (вкл. България!) 34%. За сравнение, в Дания недоволните от правосъдието са едва 7%, в Люксембург – 9%. Под 20% са негативно настроените граждани на Холандия, Финландия, Естония, Австрия, Германия, Великобритания, Швеция и Ирландия.По бюджетни разходи за обществен ред и безопасност сме лидери в Европа с 2,8% от БВП (при средно 1,8% за ЕС28). Лидери сме и по разходи за полицейски служби (1,4% от БВП при средно 1% за ЕС), както и за издръжка на съдебната система (0,7% от БВП при средно 0,3% за ЕС). По издръжка на затворите сме на средното за ЕС ниво от 0,2% от БВП, заедно с още 13 държави-членки (Словакия, Румъния, Унгария, Великобритания, Испания, Литва, Латвия, Италия, Естония, Чешка република, Франция, Швеция и Дания).Според класацията на международната организация Transparency International, България е с най-нисък индекс (41) на възприятие за корупция (0=силна корупция > 100=без корупция) при средно за ЕС28 индекс 65. Най-малко усещане за наличие на корупция имат гражданите на Дания (индекс 90), Финландия (89), Швеция (88) и Холандия (83).По данни на Световната банка, загубите, дължащи се на кражба, грабеж, вандализъм и палеж, съставляват 0,7% от продажбите през 2013 г., а през 2007 г. са били 0,2%.По показателя „Съдии на 100 000 жители“ през 2015 г. България се нарежда на пето място в Европа с 31 съдии (при средно 21,8 за ЕС), по внесени в съда дела сме на 13-то място, а по брой дела на един съдия сме на 22-ро място (216 дела/съдия). За сравнение, в Румъния на 100 000 жители има 23-ма съдии, на които се падат средно по 373 дела.Според последните данни на социологическата агенция „Алфа рисърч“, през октомври 2017 г. българският съд се е ползвал с одобрението на едва 10% от гражданите, а прокуратурата – с 6%! Две-трети от българите дават негативна оценка и на съда, и на прокуратурата.В класацията за тази година на Световния икономически форум „Глобален индекс на конкурентоспособността“ България е на 49-то място сред 137 държави, благодарение единствено на макроикономическата стабилност (по този показател сме на 25-то място). Оттам-нататък: по състояние на институциите сме на 98-мо място, по ниво на инфраструктура – 76-то място, по показателя „Здравеопазване и начално образование“ – 68-мо място (при 57-мо през миналата година!), по показателя „Висше образование и продължаващо обучение“ – 54-то място (при 46-то през миналата година) и т.н. Но по-впечатляваща е класацията на най-проблематичните фактори за правене на бизнес – корупция, престъпност и неефективна държана администрация.Налице е сериозен срив на инвестициите като дял от БВП – от 28,3% през 2007 г. на 18,6% през 2016 г., в т.ч.: публичните инвестиции са намалели от 5,2% на 2,8%, преките чуждестранни инвестиции – от 18,8% на 1,4%. Ръст е налице единствено при местните частни инвестиции, които са се увеличили от 4,3% през 2007 г. на 14,4% през 2016 г.В класацията за медийна свобода на международната организация Репортери без граници през 2017 г. България заема 109-а позиция, а през 2007 г. е била на 52-ро място в света. В обобщената оценка на Репортери без граници за България се казва: „България е с най-ниския индекс за свобода на пресата сред членовете на ЕС. Това се дължи на средата, доминирана от корупция и тайни споразумения между медии, политици и олигарси. Разпределението на средствата от ЕС за определени медии се осъществява при пълна липса на прозрачност, което подкупва редакторите, за да толерират правителството в политическите си коментари или да се въздържат от представяне на някои проблемни истории.“", "date": "2017.11.20", "title": "Стопанската камара предупреди: Сериозен срив на инвестиции, харчим твърде много за полиция"}
{"url": "https://offnews.bg/sviat/amsterdam-shte-e-sledvashtoto-sedalishte-na-ema-669708.html", "text": "Съветът на ЕС определи днес Амстердам за следващото седалище на Европейската агенция по лекарствата (ЕАЛ). Гласуването премина през три кръга, като София, която също бе кандидат за домакинство, отпадна заедно с повечето от останалите кандидати при първото гласуване, предаде БТА.Във втори кръг се състезаваха Милано, Амстердам и Копенхаген, като столицата на Дания отпадна. Според източници от заседанието крайният резултат в третия кръг е завършил с реми и накрая печелившият е бил определен с жребий.Общо 19 града бяха предложили да приемат ЕАЛ и нейните близо 900 служители, натоварени със задачата да оценяват и проверяват лекарствените изделия. Сред тях бяха Барселона, Братислава, Хелзинки, Букурещ. Дъблин, Брюксел, Варшава и Виена бяха кандидати за домакинство на ЕАЛ и за Европейския банков орган (ЕБО).По-късно днес Съветът на ЕС ще определи къде да се премести банковият орган, като в тази надпревара България не участва. За ЕБО се състезават осем града, сред които Франкфурт, Париж и Люксембург.ЕБО и ЕАЛ досега се намират в Лондон. Тяхното преместване ще се наложи покрай решението на Великобритания да напусне ЕС.", "date": "2017.11.20", "title": "Амстердам ще е следващото седалище на ЕМА"}
{"url": "https://offnews.bg/evropa/merkel-po-dobre-novi-izbori-vmesto-pravitelstvo-na-maltcinstvoto-669710.html", "text": "Германската канцлерка Ангела Меркел каза днес, че би предпочела нови избори вместо да оглави правителство на малцинството, предаде Ройтерс, цитирана от БТА.Тя говори след като преговорите за съставяне на трипартийна коалиция се провалиха снощи.\"Моята гледна точка е, че нови избори са по-добрият път\", каза Меркел в интервю за телевизиите А Ер Де и Цет Де Еф, което ще бъде излъчено тази вечер. Тя добави, че в плановете й не влиза да бъде канцлер в правителство на малцинството.Меркел отбеляза, че не вижда причина да подава оставка и вместо това е съсредоточена върху формирането на стабилно управляващо мнозинство. Уверена съм, че моят консервативен блок ще се яви на едни нови избори по-единен отпреди, подчерта тя.Германия има нужда от стабилно правителство, което да не търси мнозинство за всяко решение, каза Меркел.На въпрос дали е възможно съставянето на нова \"голяма коалиция\" с Германската социалдемократическа партия, тя отговори, че ще изчака да види отговора на социалдемократите след преговорите им в сряда с президента Франк-Валтер Щайнмайер.Канцлерката изрази разочарование, че Свободната демократическа партия се е оттеглила от коалиционните преговори, и добави, че не очаква пробизнес формацията да промени курса си.По-рано днес германският президент призова всички политически партии в страната да поемат отговорност за формиране на правителство, за да бъдат избегнати предсрочни избори, които ще отслабят Германия и Европа.", "date": "2017.11.20", "title": "Меркел: По-добре нови избори вместо правителство на малцинството"}
{"url": "https://offnews.bg/sviat/edin-zagina-i-dvama-sa-raneni-sled-eksplozia-v-zavod-v-belgia-669712.html", "text": "Един човек е загинал и двама са ранени при експлозия в металургичния завод на компания \"АрселорМитал\" в белгийския град Гент, съобщиха службите за реагиране при извънредни ситуации, цитирани от Франс прес и БТА.Експлозията е станала към 15 часа в едно от помещенията и е причинена от технически проблем, заяви източник от службата за противопожарна безопасност в Гент.Взривът не е предизвикал пожар и предприятието е било само частично евакуирано.\"АселорМитал\" потвърди тези информации в комюнике и заяви, че разследва какви са точните причини за произшествието.", "date": "2017.11.20", "title": "Един загина и двама са ранени след експлозия в завод в Белгия"}
{"url": "https://offnews.bg/sviat/mugabe-ne-podade-ostavka-zapochva-podgotovka-za-impijchmant-669685.html", "text": "Ултиматумът, който управляващата партия в Зимбабве постави, изтече в 12 часа днес, а президентът Робърт Мугабе не подаде оставка. От партията обявиха, че ако Мугабе не подаде оставка до уречения час, срещу него ще започне процедура за импийчмънт. CNN съобщи по-рано, че Мугабе се е съгласил да се оттегли и е подготвил текста на оставката си, като са договорени и условията на оставката, според които той и съпругата му Грейс получават пълен имунитет. Робърт Мугабе обаче така и не подаде оставка, а управляващата партия започна процедура за импийчмънт. От ЗАНУ-ПФ представиха днес проект на резолюция за импийчмънта на Мугабе след изтичането на ултиматума. В документа се казва, че Мугабе е източник на нестабилност в страната, че е показал неуважение към принципите на правовата държава и че е отговорен за безпрецедентната финансова депресия в Зимбабве.Двама правителствени източници на Ройтерс също обявиха, че Мугабе се е съгласил да подаде оставка, но управляващата партия не иска той да направи това пред военните, защото така ще признае, че има преврат.\"Би изглеждало крайно лошо, ако той бе подал оставка пред тези генерали. Това би създало огромна каша\", казват източниците. Вчера зимбабвийският президент направи телевизионно обръщение към страната, в което разсея очакванията, че ще подаде оставка, като не спомена нищо по въпроса.  Главният опозиционен лидер в Зимбабве каза днес, че отказът на Мугабе да подаде оставка е попарил надеждите на народа и призова за широко отворен политически процес в страната след намесата на военните миналата седмица.", "date": "2017.11.20", "title": "Мугабе не подаде оставка, започва подготовка за импийчмънт"}
{"url": "https://offnews.bg/knigi/istoriata-na-britanskite-izsledovateli-popadnali-u-nas-predi-vtorata-669691.html", "text": "Новата книга на проф. Рандал Бейкър проследява интересната история на двама британски изследователи, които попадат в планините на България и Югославия преди Втората световна война.Те се озовават в свят, който за тях е екзотичен и странен,правят снимки и водят записки, които документират бита на хората в малките планински селца в Пиринска и Вардарска Македония. Десетилетия по-късно снимките привличат интереса на проф. Рандал Бейкър, който решава да разплете тяхната история и да онагледи начина на живот на обикновените хора на Балканите през първата половина на XX век.С помощта на много хора, въвлечени в тази своеобразна детективска история, както и на случайни съвпадения, които му помагат по пътя, авторът на „Изгубените Балкани” нарежда пъзела около една история, която дава различна и неподправена гледна точка за ситуацията на Балканския полуостров в този период. Книгата показва бита и живота на обикновените хора в годините непосредствено преди техническия прогрес и започването на Втората световна война да ги променят из основи. Снимките в това издание се показват за първи път пред широка аудитория.Проф. Рандал Бейкър е роден в Княжество Уелс. Отива в Източна Африка през 60-те години на XX век, за да направи изследване за доктората си. През последвалата му академична кариера няма индикации за това коя част от света ще завладее вниманието му, а по-късно и живота му. Оказва се, че това са именно Балканите. Рандал Бейкър идва в България за пръв път през 1990 г., за да помогне за изграждането на Нов български университет. Оттогава се завръща в страната всяка следваща година. През 2007 г. той се оттегля от поста си в Университета на Индиана и се установява в София, където преподава в НБУ до пенсионирането си през 2016 г.Проф. Бейкър е автор на повече от 15 книги, част от които са превеждани и на български език.Честно, тази история действително е интересна. Става дума за детектив, който намира гниещи остан¬ки в три дървени сандъка и започва разследване, за да се установи кои са били тези хора? Къде са били? И какви, да му се не види, са ги вършили?Нещо повече, уликите силно намекват, че по вре¬мето, когато пишем, останките са на 78 години и дос¬та похабени – гледката никак не е приятна!Сега е моментът да ви успокоя, че дървените сан¬дъци с полепнала по тях пръст съдържат не хора, а изобра¬жения на хора върху стъклени плаки. Стотици диапо¬зитиви. Първоначално разпознати и класифицирани като „непродаваеми вехтории“ от единия от тройка¬та, засмукана в един изгубен свят от тези фотогра¬фии по напълно непонятен начин. Перипетиите около съживяването на реликвите се изляха в настоящата книга – признавам, плод на състояние, граничещо с вманиачаване.А какво е толкова интересно, че да привлече любопитството на цели трима души – единия, работещ върху документален филм за Наполеон за Би Би Си, другия – управляващ известна книжарница в Лайм Риджис, а третия – полупенсионер в българската столица София?Първият фактор е „мястото“. Случките, изобра¬зени на тези диапозитиви, се развиват главно в двете някогашни монархии Югославия и България. И двете отдавна не съществуват като монархии, а след кървав разгром през 90-те едната от тях изцяло замина в не¬битието като държава.Голяма част от онова, което виждаме от Югосла¬вия на диапозитивите, е заснето в днешната Република Македония, Република Черна гора, любопитната държа¬ва Косово (призната от едни, от други – не) и някое и друго кътче от Сърбия и Албания. Но във времената, когато са правени тези снимки, всички те (без Албания) се намират в границите на една държава. Тези две монар¬хии, като изключим Адриатическото крайбрежие, не са редовно посещавани от туристи. България със сигур¬ност не фигурира в ничий маршрут, макар и „Ориент експрес“ да минава през нея напът за Истанбул. Въпреки че през 80-те години на ХХ в. уважаваното американско издание „Форин афеърс“ успява да пусне статия със загла¬вие „България: последното неопознато място“. Тъй че към този момент това са „екзотични“ места, пораждащи вълнения и любопитство сред потенциалната пуб¬лика у дома, насред уютната Англия на средната кла¬са. Точно за подобни апетити са подготвени тези три илюстровани лекции.Но има и още един фактор „място“. Нашите субекти, заснели и изобразени на диапозитивите, са били алпинисти – не от типа изкатерващи вертикални скални сте¬ни, а от походния тип. Те търсели редки, по възможност все още неоткрити растителни видове, та после да може да ги кръстят на някой от тях. Събирали в грамадни, теж¬ки дървени хербарии образци от цветята, на които се натъквали, и представяли образци пред Кю Гардънс, извест¬ния световен център по градинарство в Англия. В няколко случая те се проявяват донякъде като бизнесмени, зареждащи разсадниците си, които осигуряват модни артикули за алпийските градини и алпинеумите по онова време.Тези подбуди и общата им страст ги отвели в ня¬кои от най-затънтените краища на Балканите, бездруго достатъчно отдалечени от Западна Европа. Върху фактора „отдалеченост“ се акцентира и от допълни¬телното съображение, че търсят растителни видове и места, „неизбродени и необработени“ от предишни експедиции. И тъй, ние сме изтикани в още по-недостъпни кътчета от Южните Балкани и така успяваме да видим места, рядко зървани и посещавани от външни хора в този поначало екзотичен кът на Европа. Следователно това са необичайни пътувания, изискващи оборудване, подготовка, издръжливост и някои съществено важни придружителни писма от дипломати, за да се осигури изобщо някакъв успех.Факторът „време“. 30-те години на ХХ в. са период на нарастващо напрежение в цяла Европа, завършило с кресчендото от 1939 г., когато се възцарява хаосът. И двете страни, Югославия и България, са подложени на вътрешни сътресения, убийства и идеологически край¬ности, с които Балканите оправдано са прочути, и са дали името си на процеса на разпад на страните на националистически късове. Ала там, горе, в света на алпийската флора, нещата не са се влошили толкова, колкото може би е видно отдолу. Има известен упадък, причинен от двете балкански войни и Първата световна война, и вследствие на този упадък започват преселвания – особено на македонски българи, които се връщат в България, макар да са живели в Македония от векове. Сега България и Югославия се намират от противоположните страни на по-широки конфликти, главно в резултат на Македонския въпрос. Но общо взето, животът си тече, както си е текъл винаги. Различните общности – власи, българи, цигани, турци, албанци, черногорци и тъй на¬татък – от пръв поглед се различават по облеклото си. То винаги си е било такова. И показва кои са те. Постройките, в известна степен, са вечни, а методите за обра¬ботка на земята са още от времето на османлиите, че и от по-отдавна.И през всичко това преминава нашата група с нейните мъчно понятни интереси, запечатваща пътьом образи в търсене на алпийска флора. Онова, което те няма как да знаят, е, че пътят на историята след тях се навива като килим, докато крачат през тези привидно нескончаеми пейзажи.Отстрани чакат идеологическите крайности фашизъм и болшевизъм, изгладнял антагонистичен патриотизъм, древни етнически разделения и имперските амбиции на съседите от край до край по Адриатика и Централна Европа. Целият този регион ще бъде преобърнат с главата надолу и с хастара навън от гражданска война, от амбициите на Германия и Италия, както и от някои доморасли териториални амбиции, като тези на България и Македония. Тези планини ще се превърнат в убежище на партизани, патриоти, бежанци и други, които бягат от хаоса, ала го водят подире си.Докато цялото това безредие се разразява по въпросните територии, в този кът на Европа идва възходът на комунизма, вследствие на договореностите от Ялтенската конференция. Въпросният нов господар ще събере отломките на традиционния живот и ще ги преработи в колективни и общи модели, натиквайки старите обичаи в „кошчето за исторически отпадъци“ на Троцки.И тъй, без да знаят, нашите приятели преминавали през спокойното предпоследно действие на една дълга и тежка драма на взаимовръзки. Те запечатали за нас тези последни мигове като случаен фон на онова, което смятали за своя главна цел – едно екзотично разклонение на градинарството. Ала оставили пленително и неочаквано наследство, изскочило на бял свят под формата на вехтории, покрай необяснимия порив на Боб по време на онази наквасена от дъжда и тъжна наглед разпродажба на вещи в Дорсет.", "date": "2017.11.20", "title": "Историята на британските изследователи, попаднали у нас преди Втората световна (откъс)"}
{"url": "https://offnews.bg/futbol/bivshi-kadri-na-levski-nosiat-pobeda-na-vereia-669709.html", "text": "Отборът на Верея победи с 2:0 Етър (Велико Търново) в последния мач от 16-ия кръг на Първа лига. Попаденията бяха дело на двама бивши нападатели на Левски - Валери Домовчийски и Исмаил Иса.Първият се разписа преди почивката, а вторият след подновяването на играта. По този начин Верея се върна в първата шестица на класирането. Играчите на Илиан Илиев са с 26 точки на шесто място след втора поредна победа. Етър от своя страна е 11-и с 15 точки.Успехите на терена обаче могат да бъдат помрачени от събития извън него. Във Верея не плащат редовно и нервите на треньора Илиан Илиев са опънати до крайност.“Надявам се тази седмица да има някакво раздвижване - ръководство да изплати обещаното. Ако това не се случи до петък, на пресконференцията за мача с Левски, ще се кажат нещата и няма да повярват направо.Трябва да се кажат нещата. Мисля, че отборът си изпълнява отговорностите, трябва и ръководството да го направи”, каза Илиев, който от месеци се справя повече от добре с това да мотивира играчите, въпреки финансовите затруднения.ВЕРЕЯ - ЕТЪР 2:01:0 Домовчийски (26)2:0 Иса (76)", "date": "2017.11.20", "title": "Бивши кадри на Левски носят победа на Верея"}
{"url": "https://offnews.bg/112/cheren-ponedelnik-trima-dushi-zaginaha-v-tezhka-katastrofa-do-shumen-669696.html", "text": "Трима души са загинали, а петима са ранени след тежка катастрофа на пътя Шумен-Силистра, в района преди с. Венец.Катастрофата е станала между два леки автомобила около 15,30 часа. Превозните средства са се ударили челно.Ранени са двама мъже, жена и дете, съобщава МВР. Загинали са мъж и две жени.На мястото на инцидента има полицейски и медицински екипи. \"Пътна полиция\" насочва движението по обходен маршрут през селата Капитан Петко и Хитрино.Раненото дете е със сътресение на мозъка, с комоцио. Жена е с тежка фрактура на крака, най-вероятно - и бедро, и подбедрица. Тя има и фрактура на черепа, но водеща е фрактурата на крайниците, с голяма кръвозагуба, каза д-р Атанас Атанасов, директор на МБАЛ - Шумен, където са настанени ранените след катастрофата, цитиран от \"Фокус\".Приети са и още двама души - мъж и жена, които са с разкъсване на вътрешни коремни органи, допълни той.По думите му всички пострадали от катастрофата се считат с опасност за живота, докато не приключат операциите им.„Към момента пострадалите са стабилизирани и към момента пряка опасност няма, но тези неща се развиват много динамично и всичко е възможно, утре сутрин ще имаме по-ясна прогноза“, коментира д-р Атанасов. ", "date": "2017.11.20", "title": "Черен понеделник: Трима души загинаха в тежка катастрофа до Шумен (обновена)"}
{"url": "https://offnews.bg/tenis/priatelkata-na-grigor-izleze-ot-nelegalnost-669699.html", "text": "Приятелката на Григор Димитров Никол Шерцингер излезе от нелегалност след спечелването на титлата от финалния турнир на АТР в Лондон. Американската певица и 26-годишният българин отпразнуваха заедно спечеления трофей и публикуваха обща снимка. Отсъствието на Никол от ложите в О2 Арена провокира слухове, че двамата не са заедно, които бяха опровергани категорично първо в речта на Григор след победата, а след това и от самата Никол в ефира на Х Фактор, където е ментор.Цяла седмица фоторепортерите очакваха Никол Шерцингер да се появи в “О2 Арена” в Лондон, за да гледа на живо своя любим Григор Димитров във Финалния турнир на АТР. Американската певица също е в английската столица заради ролята си на ментор в X Factor, но така и зае място в ложата на първата ни ракета.Нейното отсъствие провокира нова порция слухове за проблеми във връзката на звездната двойка, но Григор запуши устата на всички с речта си след финала срещу белгиеца Давид Гофен. 26-годишният хасковлия благодари на родителите си и своя отбор, като се обърна персонално към своята приятелка.“Благодарности към моя отбор, към семейството ми, майка ми, баща ми и към един човек, който не беше тук - Никол. Тя изигра много важна роля за всичко, което се случва”, заяви Димитров, който вече и официално се изкачи до рекордната в кариерата му позиция номер 3 в световната ранглиста. Григор добави 1500 точки към актива си след петте победи и титлата от финалния турнир на АТР в Лондон, след като на финала надви Давид Гофен от Белгия в три сета.Григор завършва година с 5150 точки, като скокът му е от три позиции. Досегашният номер 3 Александър Зверев слиза на четвъртата позиция. Гофен също се придвижва нагоре и от осми вече е седми. На върха остава Рафаел Надал с 10 645 точки, а втори е Роджър Федерер с 9605.\"Имал съм добри резултати и преди, но ми липсваше постоянство. Това е невероятно постижение за мен, но сега искам много повече. Само преди година, когато бях слязъл до 40-ата позиция в ранглистата си задавах въпроса какво е нужно, за да пратя три пъти поред топката в корта. С правилната настройка, хора и подкрепа обаче всичко е възможно. Този труден период ми беше необходим, сега оценявам тези 6-7 месеца непрестанни трудности, защото повиших нивото си.Във финала бях уморен, знаех, че Давид ще пробва нещо ново, за да не ми позволи да играя своя тенис. Към края на мача започнах да нервнича, но това е нормално. Справих се с това препятствие и се радвам, че спечелих. Сега малко ще си почина и продължвам подготовката за новия сезон\", коментира Григор пред сайта на АТР.", "date": "2017.11.20", "title": "Приятелката на Григор излезе от нелегалност"}
{"url": "https://offnews.bg/futbol/zamesvat-premiera-v-bitkata-za-stola-na-borislav-mihajlov-669700.html", "text": "Министър-председателят Бойко Борисов и министъра на спорта Красен Кралев бяха замесени в битката за шефското място в БФС от инициативния комитет, издигнал кандидатура на Любослав Пенев за президент на централата.От комитета изпратиха открито писмо до Борисов и Кралев с копие до медиите, в което се оплакват от работата на съюза и призовават за намеса.По принцип БФС е автономна структура и пряка намеса на държавата може да донесе сериозни санкции и дори изключване от структурите на ФИФА и УЕФА.Публикуваме писмото без редакторска намеса:ОТВОРЕНО ПИСМО ДО Г-Н БОЙКО БОРИСОВ,МИНИСТЪР-ПРЕДСЕДАТЕЛ НА РЕПУБЛИКА БЪЛГАРИЯ; Г-Н КРАСЕН КРАЛЕВ, МИНИСТЪР НА СПОРТА; ВСИЧКИ ОТГОВОРНИ МЕДИИОтворено писмо до Премиера и Министъра на спортаЛюбослав ПЕНЕВ - Президент на БФС, в името на България·20 ноември 2017 г.ОТВОРЕНО ПИСМОНА ВНИМАНИЕТО НА Г-Н БОЙКО БОРИСОВМИНИСТЪР-ПРЕДСЕДАТЕЛ НА РЕПУБЛИКА БЪЛГАРИЯКОПИЕ: Г-Н КРАСЕН КРАЛЕВМИНИСТЪР НА МИНИСТЕРСТВОТО НА СПОРТАКОПИЕ: ВСИЧКИ ОТГОВОРНИ МЕДИИУВАЖАЕМИ ГОСПОДИН МИНИСТЪР-ПРЕДСЕДАТЕЛ,УВАЖАЕМИ ГОСПОДИН МИНИСТЪР КРАЛЕВ,Позволяваме си да ангажираме вниманието виОТНОСНО: предстоящия конгрес на Българския футболен съюз (БФС)Не е нужно да ви описваме ситуацията в БФС. Ще използваме само един цитат от уважавана българска медия „едва ли има друга страна, в която футболът да е такъв фарс“, в статия „БФС се заличи от футболната карта” . Статията е от 24.10.2017 г. в trud.bg. И понеже БФС представлява националния футбол бихме ги коригирали малко: БФС заличи България от футболната карта. Тъй като сте спортно ангажирани държавници искрено се надяваме да сте я прочели, ако ли не, направете го. Кратко и ясно е описано състоянието в БФС. Тези господа от БФС управляват „Цар Футбол“, а интерес към него имат милиони българи. Не е за подценяване. Това е спорт, който носи огромни емоции и слава на България, той е социален феномен.УВАЖАЕМИ ГОСПОДИН МИНИСТЪР-ПРЕДСЕДАТЕЛ,УВАЖАЕМИ ГОСПОДИН МИНИСТЪР КРАЛЕВ,Два са конкретните повода, по които бихме искали да сте информирани и да се предприемат мерки:1. Предвид предстоящия конгрес през следващата година и желанието ни да имаме възможност да проведем една нормална кампания, на 17.11.2017 г. се опитахме да депозираме писмо за намерение във футболната централа за издигане на кандидатурата на г-н Любослав Пенев за президент на БФС. Не приеха писмото ни, защото нямали регистър за входяща поща. Изпратихме писмото по-късно по куриер, върнаха го със същия аргумент.Тук е въпросът: Как е възможно институция, представляваща НАЦИОНАЛНИ ИНТЕРЕСИ, да няма регистър за входяща поща? Сблъскахме се с описаните в статията непрофесионализъм и арогантност.2. Подробно разгледахме сайта на БФС. Това е недопустимо за национална институция, в която сигурно влизат много международни организации. Не можахме да намерим никаква точна информация, която би трябвало да е публикувана. В нея има малко документи, малко стари новини и координати. Предвид статута на сдружение с нестопанска цел, обединяваща всички футболни клубове, тук липсват регистри, отчети и т.н. Това е хаос и безотговорност. Постарахме се и разгледахме сайтовете на други европейски централи. Там има всичко.УВАЖАЕМИ ГОСПОДИН МИНИСТЪР КРАЛЕВ,На този етап единственото място, където може да се намери информация за футболните клубове-членове на БФС се оказа сайта на Министерството на спорта. Една повърхностна проверка показва, че над 30% от клубовете, фигуриращи вътре, не функционират, а някои от тях повече от 10 години. Защо и тук се подвежда обществото? Та това нали е официалния сайт на Министерството на спорта на България, принципал на българския спорт?Поискахме чрез медии на основание Закона за достъп до публичната информация списък с членовете на БФС. Оказа се, че такъв няма. Щели да го изготвят. Нима тези членове не си плащат членски внос и във всеки един момент да има яснота колко са? Или информацията се крие, или е пълна анархия? Това не е наследствена частна фирма, за да има търговски тайни. Това е институция с ангажимент към българското общество и държава и отчетността трябва да е преоритет и задължение.Тук са въпросите: Защо държавата го допуска? Има ли институции в България? Резултатът: Празни стадиони. 6 пропуснати европейски и световни първенства. Заличаване на България от футболната карта.УВАЖАЕМИ ГОСПОДИН МИНИСТЪР-ПРЕДСЕДАТЕЛ,Винаги сте се доказвал като отговорен държавник, когато става въпрос за българския спорт. Въпреки огромните Ви ангажименти в навечерието на най-важния за съвременния период на родината ни – председателството на съвета на ЕС, не пренебрегвайте тази ситуация. С нас се свързаха много представители и привърженици на „Цар Футбол“. Имаме много информация за дейността на БФС. Със сигурност голяма част от нея ще излезе на бял свят. Всички искат промяна. Напрежението е много голямо.Всички знаем, че в България има действащо законодателство и изненадващо за нас за БФС такова няма. Разчитаме на действия от страна на държавата, за да има възможност кандидатите за поста Президент на БФС да влязат в РАВНОСТОЙНА И КОРЕКТНА НАДПРЕВАРА, за да спечели най-добрия, В ИМЕТО НА БЪЛГАРИЯ!Тази година България ще е столица на Европа. Нека взимаме добрия пример и да го прилагаме. Не можем и не трябва да се държим като страна от третия свят. В кой век сме?20.11.2017 г. София Инициативен комитет: „Любослав Пенев – Президент на БФС“При необходимост от информация: Представител – Ивайло Гроздев", "date": "2017.11.20", "title": "Замесват премиера в битката за стола на Борислав Михайлов"}
{"url": "https://offnews.bg/112/otkriha-trup-na-mlad-mazh-sas-sledi-ot-nasilie-vav-varna-669702.html", "text": "Полицията във Варна е открила труп на 33-годишен мъж, по който е имало следи от насилие. Тялото е открито в апартамент в града, а мъжът е от с. Долно Новаково, обл. Търговище. Според полицията става въпрос за тежко криминално престъпление, извършено в нощта срещу 19 ноември.По случая е образувано досъдебно производство. Действията по разследването продължават под надзора наОкръжна прокуратура – Варна.", "date": "2017.11.20", "title": "Откриха труп на млад мъж със следи от насилие във Варна"}
{"url": "https://offnews.bg/obshtestvo/studenti-nastoiavat-za-zala-na-imeto-na-dotc-kristian-takov-669698.html", "text": "Студенти внесоха предложението зала да носи името на доц. Кристиан Таков до Академичния съвет на Софийския университет \"Св. Климент Охридски\", след като факултетния съвет на Юридическия факултет го отхвърли миналата седмица.  Искането, отправено в подписка, подкрепена от над 4200 души, беше отхвърлено от съвета с 12 гласа \"против\", 4 \"за\" и 4 \"въздържал се\".Причината за това е, че според преподавателите има много заслужили юристи, а искането за наименуване на аудитория натрапва “помпозност и показност”, с което се “съсипва паметта на Кристиан Таков”.За заседанието , инициатор на петицията.\"Преди да отида на заседанието днес, допусках, че проблемът е на друго равнище: там, където една изключителност не може да бъде разпозната дори и да се удариш в нея фронтално. Вярвах, че ако предложа очила, лупа, телескоп дори, ще улесня зрението, без да се сетя, че в зрението може да няма никакъв дефект. Това беше заблуда, която не се оказа чак толкова невинна. Тя въвлече всички вас в една обречена инициатива, а на повечето членове на факултетния съвет създаде дискомфорта да се чудят как да действат пред едно невъзможно изискване, дошло отвън: те самите да поискат още повече от това, което ги травмира\", разказа тя.Студентите Стефан Радов и Симеон Георгиев отправят сега искането към Академичния съвет на СУ, който е по-висшестоящ. За решението Георгиев е съобщил още по време на факултетния съвет, което е посрещнато от преподавателите с гневни реплики и обвинения, че студентът отправя заплахи. В искането си студентите посочват, че България е водена към светло бъдеще от лидери, които не просто знаят, но и изграждат верния път, а доц. Кристиан Таков е пример за това. \"Доц. Таков въплъщава морални качества от най-високо ниво, които да служат за пример за подражание на обикновения човек и в същото време духовни ценности и идеи от философски, правен и социален порядък, които да бъдат водеща сила в израстването на едно общество. С интелекта, активната си гражданска и професионална позиция доц. Таков се превърна в изключителен общественик и интелектуалец от ново поколение. С чувството си за справедливост и стремеж за свободен дух той изгради и утвърди устоите на съвестна и честна обществена служба в полза на модернизирането на висшето образование в България\", посочват в предложението си студентите, като допълват, че доказателство за това е и подписката зала да носи името на доц. Таков, подкрепена от 4200 души.\"Убедени сме, че Софийският университет отново ще докаже ключовата си роля в развитието на България, като отправи послание към идните поколения, приветствайки тази инициатива\", категорични са те.Ето и цялото им предложение:", "date": "2017.11.20", "title": "Студенти настояват за зала на името на доц. Кристиан Таков"}
{"url": "https://offnews.bg/futbol/shefat-na-sadiite-se-izvini-na-tcska-669705.html", "text": "ЦСКА доживя публично признание, че отборът е ощетяван от съдиите.Направи го шефът на съдийската комисия Петър Петров, който обяви, че според него реферът Волен Чинков е допуснал грешка с отсъждането на дузпа в полза на Ботев Пд срещу \"червените\" при равенството 1:1 на \"Българска армия\" и поради тази причина се извинява на ощетения клуб.Той добави, че заради грешката реферът ще понесе сериозно наказание, тъй като няма да свири в следващите няколко кръга на Първа лига.“Извинявам се на ЦСКА за грешката със симулацията. Изкусен симулант се оказа играчът на Ботев. Но при първото гледане никой не видя, че има симулация. Би било нагло, ако видите този съдия да ръководи някой от следващите мачове.Всеки, който повлияе на даден мач, ще седне на резервната скамейка”, коментира Петров, според когото бъдещето е във видеоповторенията, но скъпото оборудване едва ли ще позволи скоро да ги видим и у нас.", "date": "2017.11.20", "title": "Шефът на съдиите се извини на ЦСКА"}
{"url": "https://offnews.bg/obshtestvo/proekt-za-kragovo-dvizhenie-kadeto-ubiha-16-godishnia-kostadin-otlez-669693.html", "text": "От няколко години има проект за преобразуването на кръстовището на военната база Атия, на пътя Бургас – Созопол, в кръгово кръстовище. Това поясни кметът на с. Атия Ренета Стоева. Участъкът е опасен, защото ежедневно там пресичат десетки ученици, а и възрастни, за да стигнат до автобусната спирка.Проектът се бави, защото под пътя минавали подземни комуникации за военноморската база. Към момента бил на етап проучване. Стоева казва, че многократно са писали писма до областната администрация, защото пътят е общински. Участъкът е осветен още от 2007 г., поясни тя. Шофьорът, който сгази тази сутрин 16 – годишния Костадин Джардов, давал объркани обяснения, защото бил в шок от инцидента, поясниха от полицията. Казал, че бил заслепен от автомобил от насрещното движение и не е видял пресичащото момче. 59 – годишният мъж е отивал на работа, пътувайки от Черноморец. Не е имало спирачен път, което означава, че той буквално е помел момчето. Мъжът е задържан за 24 часа, все още не са му повдигнати обвинения. Костадин е бил ученик в бургаската гимназия по туризъм. Той бе един от победителите в кулинарния конкурс по проекта „Домино“ (дуално образование по швейцарски модел) и след няколко месеца му предстоеше да пътува в Швейцария. Мечтата му, която ще остане нереализирана, бе да има свой ресторант, в който всичко да е от шоколад.", "date": "2017.11.20", "title": "Проект за кръгово движение, където убиха 16-годишния Костадин, отлежава няколко години"}
{"url": "https://offnews.bg/ikonomika/rosatom-naj-dobre-e-aetc-belene-da-se-napravi-po-ungarski-model-669703.html", "text": "От икономическа гледна точка „унгаркият модел“ за финансиране изграждането на АЕЦ „Пакш“ 2 в Унгария е най-добър и за АЕЦ „Белене“. Това заяви пред български медии в Будапеща първият заместник генерален директор на „Росатом“ Кирил Комаров.Комаров е в унгарската столоци по повод днешното откриване на Международния форум на доставчиците в ядрената индустрия „АТОМЕКС – Европа 2017“.Пред пратеника на OFFNews Комаров заяви, че „Росатом“ е готов да окаже подкрепа и да участва в проекта за изграждане на българската АЕЦ „Белене“ така, както българското правителство реши.Той обясни, че когато Унгария е взимала решение за АЕЦ „Пакш“ 2 е била водена от една страна от необходимостта от осигуряване на електроенергия и от друга страна тази енергия да бъде на ниска цена. Те искат да бъдат конкурентоспособни на пазара за сметка на евтиния ток. Това е тяхната главна цел, по тази причина Унгария избра пътя на междудържавния кредит. Нека бъдем честни, от икономическа гледна точка това е най-изгодният вариант. Той предоставя възможност да се получи кредит при най-евтината лихва. Това е възможност да се получи кредит за възможно най-дълъг период, да не бъде обслужван по време на строителството на самата електростанция, да бъде изплащан, когато тя вече е завършена, от доходите, които идват от продажбата на нейното електричество.От икономическа гледна точка това е най-добрият вариант, а смея да твърдя, че и за България е най-добрият вариант. Твърдо съм убеден в това. Но това го казвам като експерт. А решението за това и дали то ще се вземе е на българското правителство“, обясни Комаров.Представителят на „Росатом“ зяви, че е готов да промени деловата си програма и да отмени всичките си ангажименти, за да присъства на церемонията по леене на първия бетон за АЕЦ „Белене“, когато това стане.", "date": "2017.11.20", "title": "Росатом: Най-добре е АЕЦ Белене да се направи по унгарски модел"}
{"url": "https://offnews.bg/tenis/nad-1-milion-balgari-gledaha-na-zhivo-triumfa-na-grigor-dimitrov-v-lon-669711.html", "text": "Рекорден брой фенове на тениса у нас – над един милион – станаха свидетели на най-големия триумф в кариерата на Григор Димитров, който завоюва титлата във финалите на ATP в Лондон.За да може толкова широка аудитория да се наслади на живо на успеха на първата ни ракета над Давид Гофен, Мтел предостави безвъзмездно правата за излъчване на шампионския сблъсък на БНТ 1 и Диема. Мачът можеше да се гледа в реално време и по , както и безплатно онлайн на ppv.mtel.bg. За сравнение големи футболни събития като квалификацията за Световно първенство между България и Швеция и финалът на Шампионска лига са били гледани от по около половин милион зрители у нас.„Убеден съм, че решението да споделим емоцията от големия успех на Григор Димитров, беше правилно. Вярвам, че направихме много българи щастливи. Григор постигна нещо невероятно, нещо, което не се случва всеки ден, нещо, което си струваше да се види от максимален брой хора в България”, сподели Симеон Донев старши директор „Маркетинг” в Мтел.Още със своя старт в началото на годината Mtel Sport 1 даде заявка, че ще предложи най-богатото тенис съдържание в българския ефир, след като придоби ексклузивни права за надпреварите ATP Masters 1000, ATP 500 и ATP 250. През този сезон спортният канал излъчи ексклузивно на живо над 20 турнира от календара на ATP, като в 13 от тях се състезаваше и Григор Димитров.Именно с Давид Гофен започна и приключи участието на най-добрия ни тенисист на честотите на  – двамата се срещнаха в Ротердам през февруари, когато белгиецът надделя, а сега, закриха тенис сезона, този път с победа и титла за българина.Зрителите видяха не само триумфа на Григор Димитров в Nitto ATP Finals, но и неговата първа титла от турнир от сериите ATP Masters 1000, завоювана в Синсинати през август. Преди два дни, с победата над Джак Сок в Лондон, феновете на тениса станаха свидетели и на най-високото класиране в кариерата на Димитров до момента – номер 3 в ранглистата на ATP.И през новия сезон  ще следи на живо най-интересното от надпреварите ATP Masters 1000, ATP 500 и ATP 250. Тогава ще научим дали след своето завръщане „старите” Джокович, Мъри и Вавринка имат сили отново да атакуват върха или той ще остане окупиран от Григор Димитров, Александър Зверев и компания. Отговорите на всички тенис въпроси – скоро по Mtel Sport 1.", "date": "2017.11.20", "title": "Над 1 милион българи гледаха на живо триумфа на Григор Димитров в Лондон благодарение на Мтел"}
{"url": "https://offnews.bg/dom/s-aromat-na-koleda-retcepta-za-domashen-aromatizator-669688.html", "text": "Наближава един от най-светлите и любими празници - Коледа. Само след няколко дни магазините, заведенията и домовете ни ще се превърнат в подобие на къщата на Дядо Коледа.Но защо да се ограничаваме само до декорация, като можем да пренесем празника в дома си и като аромат?Представяме ви рецепта за домашен ароматизатор. Продукти:- ½ чаша свежи червени боровинки;- 2 ½ см парче от свеж джинджифил;- мандарини;- вода;- 2 броя звезден анасон;- 3 пръчки канела, цели;- 2 стръкчета карамфил;- шушулка ванилия + няколко капки екстракт от ванилия;- няколко борови клонки;- 1 чаша ябълков сайдер.Съдове:- малка тенджераИнструкции:Налейте водата и сайдера и добавете останалите продукти. Сложете тенджерата на котлона и оставете да заври. Ако прецените, че ароматът е прекалено силен или слаб добавете още вода или още от желаната съставка. След като постигнете търсения ефект, поставете съда на котлона и оставете да къкри. Наслаждавайте на аромата, като все пак  не оставяте тенджерата без надзор за дълго време.", "date": "2017.11.20", "title": "С аромат на Коледа - рецепта за домашен ароматизатор"}
{"url": "https://offnews.bg/drugi/dni-na-predizvikatelstvata-2017-otvoreni-sreshti-i-prakticheski-semin-669677.html", "text": "На прага на зимата, за поредна 13-та година, фестивалът за екстремни спортове, туризъм и екология „Дни на предизвикателствата“ поставя в центъра си споделеното преживяване, мечтата за недокоснати върхове, бездни и далечни простори. Програмата е вече целодневна, а мястото на срещата – аула „Максима“ на УАСГ.Тази година големи отворени дискусионни срещи, обединяващи няколко спортни и специализирани общности, ще допълнят вечерната серия презентации за най-големите постижения през годината. Ще бъдем свидетели и на разтърсващи филмови премиери от света на екстремното и приключенско кино.В следобедния блок (между 14 и 17 ч.), в деня на откриването 29 ноември, ще можем да се включим в практика по оказване на първа помощ с основен акцент хипотермия и височинна болест, която ще бъде последвана от кратка сесия йога. Сигурността и безопасността присъстват като водеща линия в цялата програма. Те ще са в центъра на вечерната презентация на Планинска спасителна служба, която ще се опита да ни даде един експертен анализ на нещастни случаи в нашите планини през последните години. Темата ще има своето продължение на 30 ноември следобед с отворената дискусия за сигурност и инциденти в парапланеризма. Пилоти, претърпели инциденти, ще се изправят пред публиката, да споделят своя опит и да говорят за предотвратяване на рискове. В третия фестивален ден, 1 декември, ще погледнем на сигурността през погледа на БАССЕС, а почетен водещ ще бъде самият Глен Плейк, специалният гост на Дните, легенда в ските и добил широка популярност със своя авангарден пънк стил. По-късно вечерта ще бъде отбелязана и 20-годишнината на БАССЕС. Своята презентация-изненада Глен Плейк ще направи в рамките на вечерната програма на 30 ноември.Атрактивен модул по занаятчийство ще грабне вниманието в рамките на традиционното изложение на Дните. Ще можем да се включим в изкусително вкусна работилница по изработка на шоколад от Bio Benjamin - създатели на био шоколад от сурово какао.Изложението на Дните ще е отворено между 11 и 22 ч всеки фестивален ден и ще предложи актуални предложения за здравословен начин на живот, спортна екипировка, медикаменти за превенция на травми, идеи за пътувания и далечни дестинации. Изключително наситена и динамична е и вечерната програма (между 18 и 22 ч). Пригответе се за среща с десетки много успешни и вдъхновяващи с постиженията си българи и цели 10 филмови премиери. И това не е всичко.Цялата програма на фестивала по дни може да се види .Билети за фестивала могат да се закупят предварително на цена 25 лв. за трите дни онлайн от Тикетлоджик и на място от магазини „Стената“. Еднодневните билети са на цена 10 лв. и ще могат да се закупят и на място.", "date": "2017.11.20", "title": "Дни на предизвикателствата 2017: отворени срещи и практически семинари за екстремните любители"}
{"url": "https://offnews.bg/politika/i-vitceto-simeonov-odobri-vtori-lift-na-bansko-669681.html", "text": "Вицепремиерът Валери Симеонов смята, че втори лифт на Банско ще има положително влияние върху туризма. Днес в Министерския съвет се проведе кръгла маса по предложението на кмета на община Банско за завършване на процедурата по изменение на действащия План за управление на Национален парк „Пирин“. След нея Симеонов заяви, че с природозащитниците е постигнато сближаване в позициите.Според Симеонов с втория кабинков лифт в Банско туристите ще стигат по-бързо до пистите. \"Хората чакат много, тръгват през планината да се качват с коли и маршрутки, което нарушава екологията. Вторият лифт ще намали времето на чакане, в Банско идват туристи от Великобритания\", коментира Симеонов.По думите му притесненията на зелените организации били свързани с демографски проблеми, безработица, намаляване на приходите и цени на имотите. \"По всички пунктове и по въпросите, поставен от организациите на природозащитниците ще бъде отговорено и с точни цифри, тъй като бяха отхвърлени притесненията и упреците им\", каза Симеонов, цитиран от \"Фокус\". Екоминистърът Нено Димов обясни, че ще бъде направена промяна на концесионния договор с фирмата \"Юлен\", където да бъде включено второ съоръжение. Това трябва да стане с решение на правителството.  ", "date": "2017.11.20", "title": "И вицето Симеонов одобри втори лифт на Банско"}
{"url": "https://offnews.bg/politika/razpredeliha-resorite-na-novite-zam-zdravni-ministri-669679.html", "text": "Новият здравен министър Кирил Ананиев разпредели ресорите на заместниците си. В ресора на зам.-министър Бойко Пенков влизат медицинските дейности, образованието, квалификацията и следдипломното обучение в системата на здравеопазването. Д-р Пенков ще отговаря и за регулирането и осигуряването на лекарствени продукти и медицински изделия, както и за управлението на системата при кризи.Той ще осъществява контрол върху центровете за спешна медицинска помощ, домовете за медико-социални грижи за деца и държавните психиатрични болници. Д-р Пенков ще контролира работата на Фонда за лечение на деца, ин витро фонда, Националния център за обучение и квалификация в системата за спешна медицинска помощ, Изпълнителната агенция „Медицински одит“, Изпълнителната агенция по лекарствата и Изпълнителната агенция по трансплантация.Той ще отговаря и за Националния център по трансфузионна хематология и за районните центрове по трансфузионна хематология, както и за Националния съвет по цени и реимбурсиране на лекарствени продукти.На зам.-министър Жени Начева са поверени обществените поръчки в системата на здравеопазването, администрирането на международните проекти и програми, европейската координация и международните дейности и въвеждането на електронното здравеопазване.Тя ще упражнява контрол върху управлението на търговските дружества, капиталовите разходи и собствеността, върху управлението на бюджета и финансите на МЗ, както и върху дейностите по планиране и анализиране в системата.Светлана Йорданова, която беше заместник и на досегашния здравен министър проф. Николай Петров, ще продължи да отговаря за превенцията на общественото здраве, за дейностите, свързани с отчитането и оценката на националните здравни програми и специализирани донорски програми.На зам.-мин. Йорданова са поверени още режимите, свързани с водите и храните и дейностите, отнасящи се до ваксините, които се осъществяват от главния държавен здравен инспектор. Тя осъществява контрол върху Националния център по заразни и паразитни болести, Националната експертна лекарска комисия и Националния център по радиобиология и радиационна защита.Всеки от заместник-министрите ще осъществява контрол върху дейността на регионалните здравни инспекции и на Националния център по обществено здраве и анализи, съгласно разпределението на ресорите, уточниха от здравното министерство.", "date": "2017.11.20", "title": "Разпределиха ресорите на новите зам. здравни министри"}
{"url": "https://offnews.bg/112/balgaria-s-naj-smartonosnite-patishta-v-es-669670.html", "text": "Жертвите на пътя в ЕС през 2016 г. са 25 624, с около 500 по-малко от 2015 г. От 1996 г. до 2016 г. броят им намалява с 57.4%,показват данни на Евростат, публикувани вчера.Най-много жертви миналата година са дали Франция (3 477), Италия (3 283), Германия (3 206) и Полша (3 026). Но ако се погледне не броят, който логично е най-голям в най-големите държави, а съотношението между населението и загиналите, не друга страна, а България е с най-смъртоносните пътища. Жертвите у нас са 99 на 1 млн. души население, два пъти повече от средното за ЕС (50 на 1 млн.) и три пъти и половина повече от страната с най-малко загинали на пътя в ЕС - Швеция.Непосредствено до нас е Румъния с 97 жертви на 1 млн. души население, следвана от Латвия и Полша (по 80), Гърция (75) и Хърватия (73).В другия край на скалата, след Швеция (27), са Великобритания (28), Нидерландия (32), Дания (37), Германия, Ирландия и Испания (по 39).У нас катастрофите са всекидневие, последната седмица беше ужасяваща - повече от 10 жертви, а една от катастрофите - край Микре - взе 9 човешки живота. Нямаме усещането, че те намаляват въпреки . В същото време, почти навсякъде другаде в Европа тази тенденция е факт и може би идеята да проучим как първенците се справят с проблема не е чак толкова лоша. А те, според статистиката, са:- Португалия - от 2 730 през 1996 г. жертвите намаляват до 563 през 2016 г. (-79.4%);- Латвия (-73.4%);- Литва (-71.8%);- Испания (-67.0%);- Гърция (-66.7%);- Словения (-66.6%).", "date": "2017.11.20", "title": "България с най-смъртоносните пътища в ЕС"}
{"url": "https://offnews.bg/zvezdi/bruno-mars-s-naj-mnogo-otlichia-na-amerikanskite-muzikalni-nagradi-669664.html", "text": "Бруно Марс грабна 7 статуетки от Американските музикални награди на церемонията, провела се снощи в Лос Анджелис. Той беше номиниран в 8 категории и 7-те отличия му отредиха първото място по най-много награди.Изпълнителят на 24K Magic грабна отличията за \"Артист на годината\", за \"Видео на годината\" за клипа на “That’s What I Like”, за \"Най-добър поп/рок изпълнител\", \"Най-добър поп/рок албум\" за \"24K Magic\", \"Най-добър соул/r'n'b изпълнител\", \"Най-добър соул/r'n'b албум\" - отново за \"24K Magic\" - и \"Най-добра соул/r'n'b песен\" за \"That’s What I Like\".Кейт Ърбан беше вторият най-награждаван изпълнител, като получи отличия за \"Най-добър кънтри изпълнител\", \"Най-добър кънтри албум\" и \"Най-добра кънтри песен\".Сред победителите са още Лейди Гага, Imagine Dragons, Дрейк, Кендрик Ламар,а песента Despasito грабна наградите за \"Най-добра поп/рок песен\" и \"Най-добра съвместна работа\" на изпълнителите Луис Фонси и Деди Янки. Тазгодишното издание на Американските музикални награди бе най-пищното и ефектно досега, като на сцената пяха изпълнители като Селена Гомес, Пинк, Уитни Хюстън и Даяна Рос.", "date": "2017.11.20", "title": "Бруно Марс с най-много отличия на Американските музикални награди"}
{"url": "https://offnews.bg/ikonomika/remontirat-oshte-15-km-ot-patia-ruse-biala-669682.html", "text": "През 2018 г. ще бъдат рехабилитирани още поне 15 км от първокласния път Русе – Бяла. Това съобщи днес министърът на регионалното развитие и благоустройството Николай Нанков при посещението си в дунавския град. Министърът коментира, че физическото изпълнение на извършващия се в момента ремонт на близо 10-километровия участък на Беленския баир от пътя Русе – Бяла вече е над 50%. Поради интензивния тежкотоварен трафик по трасето на участъка са положени асфалтобетон и геомембранна мрежа. Остава да бъдат положени износващ слой и маркировка.Очаква се изпълнението да приключи в рамките на следващите две седмици, каза още Нанков, който по-рано днес инспектира ремонта на пътя.Предстои Агенция „Пътна инфраструктура\" и кметът на Община Бяла да сключат споразумение за съвместно изграждане на обезопасителни съоръжения на кръговото кръстовище, което е един от най-тежките участъци от гледна точка на безопасността. През следващите няколко седмици предстои подмяна на защитни съоръжения, мантинели и парапети там.От 28 ноември започват обществените обсъждания на процедурата по оценка на въздействието върху околната среда на проекта за изграждане на магистралата Русе – Бяла – Велико Търново, информира още министър Нанков.", "date": "2017.11.20", "title": "Ремонтират още 15 км от пътя Русе-Бяла"}
{"url": "https://offnews.bg/kultura/sbogom-kristofar-robin-sbogom-iliuzii-video-669676.html", "text": "Не е лесно да си дете на известен автор, а да си звезда, защото си герой на роман, любим на цял свят, е още по-сложно. И понякога тъжно.Предполагам, че всеки, който е чел “Мечо Пух”, би искал да гледа този филм. И е редно да ви предупредя, че той не е лек, очарователен филм за пораснали деца. Това е изключително тъжен филм за едно семейство, което преживява травмата на две войни, бремето на известността и медийното внимание.Кристофър Робин се ражда в семейството на Алън Александър Милн, който вече е известен сценарист и автор в сатиричното издание “Пънч”. Семейството очаква момиче и майката трудно приема раждането на син. Спомените от войната са твърде пресни, раните - прекалено дълбоки, и тя не иска да се привърже към момчето, което един ден ще порасне и ще отиде на фронта.Когато А.А. Милн решава да отведе семейството си далеч от Лондон, за да твори на спокойствие, за съпругата му това е още една драма. Изобщо, ако всичко това се случваше в наши дни, най-вероятно щяха да диагностицират майката със следродилна депресия, но по онова време надали някой е обръщал внимание на тези състояния. И Дороти, майката на малкия Кристофър Робин, когото всички наричат Били, все повече се отдалечава от детето си. В детството бавачката е най-близкият му човек и когато тя заминава, травмата за Били е огромна.Майката бяга в Лондон, бавачката я няма и А.А. Милн изведнъж се оказва сам със сина си, когото много обича, но няма никаква идея как да се грижи за него. И тогава, от игрите на баща и син във величествената стара гора край имението, се ражда великолепният приказен роман “Мечо Пух”. И за двамата това е най-щастливият период от живота им.В онези следвоенни времена на обезвереност, безкрайни страдания и тежки загуби “Мечо Пух” жъне небивал успех. Хората просто имат нужда да видят, че в този жесток свят едно дете може да бъде щастливо. Имат нужда от усмивка, от детска невинност, от надежда. И я намират в чудесните герои на “Мечо Пух” и в малкия Кристофър Робин.Хлапето се превръща в медийна звезда и доста време поддържа успешно този имидж. Но славата си има цена и за малкия Били тя е висока.Гледайте този филм. Историята зад “Мечо Пух” е колкото тъжна, толкова и човешка. И ще ви накара да оцените още повече този прекрасен герой, макар че филмът напълно опровергава любимата му максимаИ един интересен факт за финал - Кристофър Робин отказва да използва и един цент от огромните приходи, които книгите за Мечо Пух носят на семейството му. За него сладкият мъдър мечок завинаги си остава “Онова проклето мече”, което обърква живота му.", "date": "2017.11.20", "title": "Сбогом, Кристофър Робин. Сбогом, илюзии (видео)"}
{"url": "https://offnews.bg/kultura/evgenij-dajnov-predstavia-novata-si-kniga-zapiski-po-revoliutciata-669668.html", "text": "Известният политолог и писател Евгений Дайнов ще представи новата си книга „Записки по революцията“ (1997-2017) в сряда.Книгата излиза с логото на издателство „Ера“ и предлага различен поглед върху познати събития, оставили ярък отпечатък в новата ни история. Разказ, изпълнен с интересни и малко известни факти, предадени от първо лице. С типичния си колоритен изказ и прямота, политологът пресъздава един 20-годишен период на безкрайни революции.Премиерата на книгата ще се проведе на 22 ноември (сряда) от 18:30 часа в кафе-книжарница Orange. Творбата ще бъде представена от Константин Павлов-Комитата.", "date": "2017.11.20", "title": "Евгений Дайнов представя новата си книга ''Записки по революцията''"}
{"url": "https://offnews.bg/ikonomika/pusnaha-vtorata-traba-na-vitinia-za-leki-koli-669666.html", "text": "Шофьорите на леки автомобили преминават без ограничения в тунел „Витиня“ на автомагистрала „Хемус“, съобщиха от Агенция \"Пътна инфраструктура\".Днес от 12 ч. се възстановява движението в обновената тръба за София, която е с ново осветление и системи за видеонаблюдение и пожароизвестяване.Със завършването на предвидените дейности автомобилният трафик от столицата към Северна България вече преминава без ограничения в двете тръби на най-дългия тунел у нас „Витиня“ (1195 м).Възстановителните работи за повишаване на безопасността на движение в тръбата за София стартираха на 25 септември т. г., веднага след като бе пуснат трафикът в ремонтираната тръба за Варна и досега движението се извършваше двупосочно в нея.Тръбата за София на тунел „Витиня“ вече е с енергоефективно LED осветление. Монтирани са 354 бр. осветителни тела. Съоръжението е с нова електроснабдителна система, видеонаблюдение, пожароизвестителна и оповестителна система. За повишаване безопасността на движение е монтирана светофарна уредба и променливи пътни знаци.Ремонтните дейности на съоръжението са изпълнени от „Автомагистрали“ ЕАД по договора за текущо поддържане на автомагистралния участък.В сряда - 22 ноември, от 10 ч. до 16 ч., ще бъде спряно движението в тръбата за Варна за извършването на изпитвания на носимоспособността на мостовото съоръжение веднага след тунел „Витиня“, което също бе ремонтирано през последните месеци. По време на изпитването автомобилният трафик ще бъде пренасочен двупосочно в тръбата за София.Тежкотоварните МПС над 10 т продължват да преминават по задължителния обходен маршрут по път I-1 Ботевград - София. В посока Варна движението се отклонява от пътен възел „Витинска река“ при 30-ти километър на автомагистралата по път I-1 София – Ботевград и път II-17 и трафикът за Варна се връща обратно на АМ „Хемус“ при пътен възел „Ботевград“ на 47-ми километър. В посока Видин се преминава по път I-1.За пътуващите към София движението се отклонява при 35-ти километър чрез временна връзка по път I-1 Ботевград – София. Трафикът се включва отново в автомагистралата при п. в. „Витинска река“ при 30-ти километър.Задължителният маршрут за МПС над 10 т, пътуващи по направлението Видин - София от областите Видин, Монтана и Враца до София е: път I-1 - път II-16 при с. Ребърково - Своге – София, а от Видин и Монтана за София - път II-81 прохода Петрохан.Алтернативен маршрут за МПС над 10 т, пътуващи от областите Велико Търново и Русе до София е: път I-5 Бяла - Велико Търново - Котленски проход - АМ „Тракия“ /или по Подбалканския път I-6/ - София.Алтернативен маршрут за МПС над 10 т, пътуващи от областите Ловеч и Плевен до София е: път II-35 Ловеч - Плевен, II-13 Плевен - Кнежа - Борован, II-15 Борован - Враца, I-1 Враца - село Ребърково, II-16 село Ребърково - Своге - София.", "date": "2017.11.20", "title": "Пуснаха втората тръба на Витиня за леки коли"}
{"url": "https://offnews.bg/politika/stanishev-obeshta-na-zaev-palna-podkrepa-za-evropejskata-integratcia-n-669680.html", "text": "Високо оценявам политическата воля на премиера Заев за подписването на договора за добросъседство с България. Близо 10 години преговаряхме за договор за добросъседство с Груевски и все не успявахме да се разберем, а скоро след като дойде правителството на Заев подписахме договора. Това е голям приятелски жест от тяхна страна и ясно показва, че новото правителство желае да работи с България като приятели и съюзници.Това заяви президентът на Партията на европейските социалисти Сергей Станишев след среща с македонския премиер Зоран Заев по време на Балканската конференция в Сараево.Балканската конференция на ПЕС се провежда традиционно от 2005 г. насам по инициатива на Станишев. В нея участват левите премиери, партии и фондации в региона.Заев благодари на лидера на Станишев за връщането на страната му към нормалните демократични процедури и го покани на работно посещение в Скопие.Преди години Македония беше сочена за водеща в процеса на евроинтеграция в региона. Сега са необходими огромни усилия, но ние оценяваме напредъка, който премиерът Заев и неговото правителство постигнаха до момента, както и желанието им да върнат европейската перспектива на страната си. По време на нашето председателство ние също трябва да демонстрираме добронамереност и да направим всичко възможно да помогнем на Македония да навакса пропуснатото по време на режима на Груевски, заяви Станишев.Обещах на Заев и подкрепата на ПЕС и в търсенето на дипломатическо решение с Гърция по въпроса с името на Македония, което е пречка по пътя на присъединяване, каза още лидерът на европейските социалисти.Европейската интеграция на страните от Западните БалканиПартията на европейските социалисти категорично подкрепя европейската интеграция на страните от Западните Балкани. Това е важно както за тях, така и за самия ЕС и за региона. На днешната конференция искаме да чуем вас – левите премиери и лидери на партии – какви са предизвикателствата пред вашите страни и правителства, обърна се Станишев към участниците във форума.Амбицията ни е да организираме голяма среща в София по време на българското председателство догодина, на която заедно с премиерите от нашето политическо семейство да предложим конкретна Пътна карта за присъединяването на страните от Западните Балкани към ЕС. Тази Пътна карта ще има две части. Първата – политическата част – ще се отнася до процеса на присъединяване на държавите от региона. Втората – икономическата част – ще даде перспектива за хората – ясни ангажименти относно инфраструктурни и транспортни проекти, инвестиции, както и предложението за включване на страните в европейското пространство, свободно от роуминг такси. Така вашите граждани ще могат осезаемо да почувстват ползите от влизането на държавите им в Съюза, каза президентът на ПЕС.Сега има прозорец от възможности. Затова ние ще настояваме да бъде приета Софийска декларация по време на срещата на върха у нас догодина, която да включва и конкретните предложения от Пътната карта, добави Станишев.", "date": "2017.11.20", "title": "Станишев обеща на Заев пълна подкрепа за европейската интеграция на Македония"}
{"url": "https://offnews.bg/sviat/kasparov-prevarnaha-ruskite-izbori-v-politicheski-bordej-i-logichno-v-669707.html", "text": "Догодина в Русия ще се проведат поредните президентски избори. Социологическите допитвания показват: новият президент на Руската федерация най-вероятно за четвърти път ще стане Владимир Путин. В интервю за украинското интернет издание Realist световният шампион по шахмат Гари Каспаров обяснява защо опозиционното поле в Русия не е нищо повече от кремълска игра и в какво се различва „путиновата диктатура” от другите дикатури по света. – В последно време всички обсъждат кандидатирането на Ксения Собчак на президентските избори в Русия. Опозицията прие това решение изключително противоречиво. Алфред Кох (бивш руски вицепремиер, противник на Путин – бел. ред.) даже сравни издигането на Собчак с излизането на клоуна в цирковия манеж с цел отвличане вниманието на зрителите. Как вие оценявате това решение?– Това е поредната крачка в голямата кремълска игра по легитимацията на Путин. Преди всичко това е било предложение, на което Ксения [Собчак] не е могла да откаже. Практически това е игра по неутрализацията на [Алексей] Навални и използването на предизборния ажиотаж, който създаваше той в младежките среди, започвайки с неговата кампания за изборите за кмет на Москва през 2013 г. След това се създаде определена тенденция за изборите и, естествено, назначената от Кремъл кандидатка, в този случай трябва да създаде необходимия фон за легитимацията на поредните путинови избори.– А защо на Путин му е толкова важна легитимацията, за която говорите?– На него му е важна самата дискусия по този повод. Руските либерални опозиционери, които се присламчват към избирателната кампания на Собчак, просто се местят от един проект в друг. Но резултатът от тяхната бурна имитационна дейност е укрепване на путиновата диктатура. Защото има пяна, но има и нещо, което остава сухо. Това сухо в дадения случай е укрепването на путиновата диктатура в бъдещето, не просто продължение на агресивния международен курс, а неговото ожесточаване, също както и ожесточаване на вътрешната политика. Струва ми се, че в съзнанието на Путин и неговото обкръжение легитмността, която те се надяват да възстановят, те са получавали точно чрез тези фиктивни изборни процеси. Това в определена степен беше и оправдание на репресивната политика. За провеждането на репресии трябва да имате мандат и е очевидно, че Путин се стреми да получи именно този мандат на поредните псевдоизбори.– В едно от своите интервюта бяхте казали, че „говоренето за наличие на опозиция в Русия е равносилно на самозаблуждение”. Сега някои от представителите на опозицията успяха да получат власт на общинските избори, кампанията на Навални набира обороти. Какво мислите днес?– Аз неслучайно избрах думата легитимация. Всяка диктатура има нужда от oпределено ниво на поддръжка в обществото. Путиновата диктатура се различава от традиционните диктатури на XX век с отсъствието на масови репресии в страната. А в осъствието на репресии е необходимо постоянно да се демонстрира сакралната връзка между вожда и народа. И изборите в този процес играят достатъчно важна роля. Когато избираха [Сергей] Собянин – извадиха Навални, разбира се, за създаване на видима конкуренция. Логично е, че Навални участва в играта по тези правила, които му дават възможност да остане в активната фаза на политическия процес. Собчак е логическия финал на процеса по кастрацията на изборите и превръщането им в клоунада. Това може да се каже и така: ако година след година изборите са превръщани в политически бордей, то рано или късно там ще се появи водещата на „Дом 2”. (Ксения Собчак е водеща на това риалити шоу на руската телевизия ТНТ от създаването му през 2004 до 2012 година – бел. ред.). – Сравнението, разбира се, е интересно. А все пак, защо вие се отнасяте така скептично към опозицията в Русия? Няма възможности за това, че тя може да се пови там?– В Русия тече 18-ата година на путиновото управление. Тази диктатура тотално контролира всичко възможно в политическото пространство. Властта разполага с най-обширни инструменти за въздействие на общественото мнение и особено на тези, които излизат от държавния коловоз – от масирани медийни кампании до физическо отстраняване. Може ли да си представите ситуация, че в такива условия, властта, крайно чувствителна към всяко отклонение от нормата, ще допусне съществуването на реална опозиция. Ето, Борис Немцов, например, беше опозиция.– Но, съгласете се, че Немцов тогава имаше по-малка поддръжка, отколкото Навални има днес. – Да, безусловно. Но трябва да направим важно уточнение – Немцов беше самостоятелна фигура, върху която Кремъл нямаше лостове на въздействие. Той говореше, това, което искаше и смяташе за нужно да се каже и много сурово се отнасяше към Путин. А днес, всичко, което се случва в така нареченото опозиционно поле на Русия – не е повече от част от поредната кремълска игра.– В такъв случай какво очаква Русия на следващите президентски избори? – Използването на словосъчетанието „президентски избори” е достатъчно абсурдно – съвършено очевидно е, че предстои преназначение на Путин, а след това ожесточаване както вътре в страната, така и зад граница. Ето всички тези разговори за това, че Путин се страхува от нещо, че някакви хора около него се готвят за заговор, искат някаква смяна, заради международните санкции и други подобни, шяха да са логични, ако днес Путин и неговите най-близки подчинени не контролираха тотално процесите вътре в страната.Ако сред руския, така наречен елит, имаше хора, които са готови за решителни действия, ситуацията би била съвършено различна. Но днес руският елит представлява жалко, страхливо сборище, развратено от лесните пари и властта, и за това е трудно да си представим, че сред това желе може да се оформи каквато и да е сериозна опозиция на Путин, която ще е готова на преврат.– Да се излезе в тази ситуация срещу Путин – това е трудна партия. Какво, според вас, може да направи опозицията за да намали това влияние?– Нека още веднъж да се върнем на буква „А”: всичко, което ние по навик наричаме руска опозиция, се намира под тоталния контрол на Кремъл. Затова е смешно да обсъждаме въпросите за опозицията и нейните възможности. Ако Кремъл иска – ще има опозиция, ако не иска – няма да има опозиция. Ако иска – ще вкара в затвора, ако не иска – няма да вкара. Всички, които се намират в страната, са принудени да играят по наложените правила или да не играят изобщо. При тоталния контрол на медийното и политическо пространство, днес влиянието на това, което ние бихме искали да наречем опозиция, клони към нула. Разбира се, днешната ситуация се различава от хитлеристка Германия, например – в Русия има видимост, не такава, че да има свобода на словото, а възможност да се заяви друга гледна точка. Но точно това е просто нова, по-изтънчена форма на контрол над обществото. Ако някога вестник „Правда” даваше единствено вярната гледна точка и изборът беше между вестник „Правда” и Първи канал, които казваха едно и също нещо, то днешната пропаганда, трябва да отдадем дължимото на Путин и КГБ, излезе със съвършено друга концепция – да не оформя една гледна точка, а просто да разруши самата концепция за истината и нейното превръщане в относителна ценност. И това всъщност стана главното откритие на путиновата пропаганда, която се разпространява и в останалата част от света и сред тези слоеве от руското общество, които могат да изградят база за руската опозиция. Реални промени в страната се осъществяват, когато към тях се стремят 5-10% от активната част от обществото. Ето с тази мислеща част от обществото путиновият режим работи най-ефективно, затова се създава такъв кръг от многоброен фиктивен опозиционен елит.Има медийни политически структури, които имат, да кажем, картбланш за достатъчно остра критика на властта, но въпреки това всеки фиксирано поддържа някое много важно за Кремъл решение. Например, разпространяването на информация за това, че руските специални служби нямат никакво отношение към взривяването на сградите в Москва и към трагедиите в Беслан и „Норд-Ост”. Ако това се каже по Първи канал, то ще сработи при повечето руснаци, но мислещите хора ще реагират критично и негативно. А, ето, ако това е казано от журналист, който критикува Путин за корупцията, то вече се получава съвсем различен смисъл и впечатление. Освен това, кремълската пропаганда доста сериозно работи зад граница и това, трябва да се каже, също е такова съвремнно откритие. Не се стремят да вкарат хората в информационно гето, а правят това влизане в гетото привлекателно за тях, защото информационният водовъртеж създава желание за свързване с някакъв достоверен източник.– Диктатура 2.0?– Да, такъв нов начин за работа, изобщо. В Русия тези методи бяха изпробвани буквално още в началото на путиновото управление, когато започнаха да се създават тези многобройни интернет сайтове, изглеждащи като достоверни източници на информация. Но те винаги съдържаха определена част от кремълското послание. Това послание не бе едноканално, както по времето на вестник „Правда”, а разпръсквано по повърхността и затова бе доста сложно да се проследи цялата концепция. Мнозинството от хората, разпространяващи това послание – журналисти и политолози, могат да казват разумни опозиционни неща по други въпроси.– А що се отнася до тези опоненти на руската власт, които са в чужбина, в изгнание? Те могат ли да влияят по някакъв начин на Путин и неговата политика в Русия?– Разбира се, че могат и аз мисля, че това влияние е много по-чувствително за Путин, в сравнение с каквито и да е жалки опити в страната, в която той контролира всичко. На първо място, това е свързано с факта, че интересите на режима са плътно обвързани с финансово-икономическите пазари на Запада. Тази путинска клика не държи парите си нито в Китай, нито във Венецуела или в Иран, а в страни, в които частната собственост е гарантирана от закона и затова именно там се намират техните състояния, яхти, дворци, деца и т.н. И всички действия, които се предприемат за това да се ограничи свободното изпомпване на откраднатия от Русия капитал тук, в свободния свят, са изключително чувствителни. В САЩ излиза нов санкционен списък, продължение на политиката, която се определя от закона Магнитски. Между другото, Борис Немцов много активно популяризираше закона Магнитски. Неотдавна и Канада прие този закон.Всяко действие на свободния свят, което ограничава финансовата свобода на Путин и руската бюрокрация по наместването на тези безумно гигантски средства може реално да влияе на путиновата власт. Всяка мафиотска структура се базира на много прости принципи – абсолютната лоялност към боса, кръстника, в замяна на абсолютна защита. Затова не са прави тези, които поставят под съмнение ефективността на закона Магнитски, който в своята оригинална версия засягаше второстепенни, третостепенни чиновници и хора от силовите ведомства. Властта на мафиотския бос се базира на разбирането, че лоялността на всеки, даже на най-незначителния член на това престъпно обединение, винаги се възнаграждава с абсолютна защита. Към днешния ден тази функция на Путин, като абсолютен гарант за безнаказаност в Русия е запазена. Но гаранцията за неприкосновеността на капиталите на Запад е под въпрос, защото самият Путин и неговото близко обкръжение фактически също стават обекти на близко санкциониращо внимание на западния свят, на първо място на САЩ. И именно тук се намира потенциал за бъдеще влияние на ситуацията в Русия чрез руската емиграция, затова ние правим всичко по силите си, за да могат тези тенденции в западния свят, които много години се поощряваха от руската пропаганда и с руски пари, да бъдат пречупени, за да може западното обществено мнение да окаже необходимия натиск над политиците за адекватна реакция на агресишните руски действия.– Има ли консолидация на силите на тези опоненти на руската власт в емиграция?– Струва ми се, че в емиграция е по-лесно да има консолидация. Но не бива да забравяме, че хора, особено такива, които биха имали толкова остра гледна точка, винаги се стремят да я защитават. Затова в нормалния обществен процес на търсене, даже не на консенсус, а на някаква обща платформа, винаги става доста трудно и болезнено. Правим това, което можем. През декември във Вилнюс ще се проведе четвъртият Форум Свободна Русия, който става все по-представителен. – Възможни ли са промени в политическото поле на Русия в обозримо бъдеще? Докога, според вас, ще продължи путиновата диктатура?– Това не знае никой. Добрата новина е, че това дори Путин не го знае. А лошата, че ние, собствено, също. Изобщо диктатурите не падат по календар. Ето в САЩ властта се сменя регулярно на избори. И вие в Украйна знаете кога ще бъдат следващите избори, но не знаете техния резултат. А ето в Русия на Путин всичко е по-различно – там изборите носят формален характер, резултатът е известен, но за сметка на това не е ясно какво ще се случи с диктатора месец след изборите, защото ако процесът по десакрализация на Путин зад граница и засилването на санкциониращата политика бъдат продължени, то основите на неговата власт могат да бъдат покопани. По-късно са възможно различни форми на криза, които, в случай на съвпадение на векторите, могат да доведат до революционни промени. Диктатурите винаги се разпадат, когато търпят външнополитическо поражение. Винаги има хора, и в правителствените структури и просто редови граждани, които са чувствителни към промяната на този статут на властта. Докато диктаторът изглежда неуязвим нищо не го заплашва. Но, когато диктаторът отслабва, тогава възниква обществен процес, който в идеалния случай е длъжен да предизвика резонанс, съвпадащ на улицата, в правителствените коридори и, нещо много важно, извън границите на страната, защото такива диктатури по традиция винаги са крайно чувствителни към външнополитиическите поражения. Диктаторът може да си позволи всичко, което иска – да завладява украинска територия, да сравнява със земята сирийски градове, да се намесва в американските избори и всичко му върви по вода, докато се съхранява аурата на неуязвимостта. Но в момента, в който това усещане се загуби, веднага възниква въпросът, че може би вождът не е истински.– В Русия забелязва ли се взаимовръзка между влошаването на жизнения стандарт и агресивната външна политика? Може ли това да изведе хората на улицата?– Концептуално това би прозвучало вярно. Започнали да живеят по-зле и излезли на улицата. Но, за съжаление, историческият опит, както руския, така и на други страни, не потвърждава тази пряка зависимост. Ако диктатурата изглежда силна и устойчива, то преобладаващата част от хората в прериод на икономическа криза просто гледа да оцелее. Хората превключват на режим решаване на лични проблеми, защото им е ясно, че диктаторът няма да си тръгне така лесно и кардиналните промени изискват голямо количество човешки жертви. Влошаването на жизненото равнище може да изиграе роля, само когато диктатурата губи външната си устойчивост. Днес, както виждаме, стремителното влошаване на стандарта в Русия не води до незабавни резултати. Протестира младежта, която успя да разпали Навални. Но в конкретния случай това, на първо място е потребност за изразяване на собствената гледна точка и нежелание да се живее в задушното путинско пространство.– Вие вече споменахте Запада като фактор. А има ли предпоставки за засилване на санкциите? Какво трябва да се случи, за да стане по-остра позицията на Запада спрямо Русия?– Безусловно и това вече се случва в САЩ. Независимо от съпротивата на Тръмп, той няма избор и санкциите ще бъдат въведени. Това е рядък случай в последните години, когато независимо от растящата политическа поляризация санкционният пакет получи абсолютна двупартийна подкрепа. Веднага, след като парламентът на Канада прие решение за ратифициране на закона Магнитски, много показателно, руската Дума започна да плаши с юмрук оттатък Океана, което, естествено, предизвика еднозначна реакция в Канада. Ще видим дали ще стане нещо във Великобритания. Там, разбира се, е по-сложно, защото страната е просмукана от огромни количества руски пари и липсва консенсус сред политическия елит за санкциите. За съжаление сериозната работа на Путин с лидерите на различни страни от Европейския съюз даде своите плодове. Отчитайки, че Европа трябва да приема решенията с консенсус, Путин разполага с много лостове, за да провали най-суровите инициативи. Неотдавна Унгария блокира решението за провеждане на среща на върха Украйна – НАТО. Очевидно е, че [Виктор] Орбан е идеологически и финансов съюзник на Путин. – А как изобщо путинизмът стигна толкова далеч по света, според вас?– Много години западните лидери смятаха, че Путин е тежък партньор за преговори, който винаги може да им извърти някой номер, но като цяло той не е идеологически противник. И това беше груба грешка. Струва ми се, че след речта му в Мюнхен през 2007 г. всичко трябваше да им стане ясно. За съжаление, това не се случи и даже след нападението над Грузия, на Запад се запази снизходителното отношение към него. И до ден днешен западните страни не могат да се откажат от банкрутиралата си политика на търсене на някакви компромиси, за да не кажат, че просто Русия е агресор.– Това се чувства особено силно в ситуацията с Украйна. – Неотдавна ние станахме свидетели на позорното поведение на президента на Германия [Франк-Валтер] Щайнмайер, който за пореден път се опитва да намери вариант, при който може да избегне заслуженото заклеймяване на путинова Русия като очевиден агресор и нарушител на международните договори.– За какво ни говори това? Всички тези институции просто се дискредитират?– В дадения случай ние говорим не толкова за институции, колкото за конкретни хора. От една страна са институтите на властта, а от другата има конкретни интереси и конкретни лица. Ние виждаме, че в тези институти Путин разполага с достатъчна подкрепа, която той събира в продължение на години, както чрез пропаганда, така и с използването на материални стимули. Да се върнем на Щайнмайер, верен член на партията на Шрьодер. Бившият канцлер Шрьодер е просто високоплатен наемен мениджър на путинския Газпром. За съжаление влиянието му в социал-демократическата партия на Германия продължава да е все така силно. И в партията на Меркел има голяма спонсорска база от големи германски компании, чиито търговски интереси са тясно свързани с Русия на Путин. Постоянните разговори за недопустимостта на конфронтация с Русия фактически предоставя картбланш за работа на пропутинското лоби в Германия, което се пренебрегва. 94-те неонацисти, които днес заседават в Бундестага са резултат от подривната идеологическа работа на путиновата пропаганда и пълното нежелание на германското правителство да противодейства на всичко това.Ние берем плодовете на тази политика на умиротворение, при това политиката не е толкова умиротворяваща, колкото е израз на търсене на постоянно взаимодействие. „Да, ние не сме съгласни, но въпреки това имаме допирни точки и общи интереси”. Правилният отговор е: няма такива допирни точки, защото всяка илюзия, която се създава като в Сирия – това е опит за самозалъгване. В Сирия Путин преследваше съвсем други цели и той успя да укрепи и задържи Асад на власт. Това в момента се явява много важен психологически коз за Путин, защото Обама казваше, че Асад трябва да си тръгне, а Путин каза не, Асад остава. Продължението е известно: Обама е в пенсия, а Асад все още е в Дамаск. Трябва да му се признае на Путин, че той успя да използва предоставвеното му възможност много добре. Мисля, че едва ли от самото начало той е виждал потенциала на сирийската война да предизвика бежанска вълна в Европа. Но в последствие той го използва по пълна програма. И ето всички тези зверски бомбардировки имаха за цел да подгонят милиони хора към Европа. Путин правилно пресметна, че това ще засили позициите на крайната десница, която се явява негов верен съюзник.– Това още един път потвърждава тезата ви, че той е повече тактик, отколкото стратег.– Да, много е важно да се разбере, че той не е стратег. Диктаторите, изобщо не са стратези. След години на удържане на властта, главната им мисъл е как да доживеят до тази вечер и утре сутрин. Путин се представи като способен тактик – той вижда възможност и незабавно се възползва от нея. Сирия е типичен пример за това. Освен това няма никакви съмнения за това, че именно Русия стои зад раздухването на севернокорейската криза. Путин постоянно търси всякакви възможности, за да се пазари със Запада. Смешно е да се говори сериозно, че Северна Корея, с катастрофалната си икономика и параноидния диктатор, без фундаментална наука, може да създаде водородна бомба и системи за междуконтинентални полети за 2-3 години. Тук не би могло да се мине без помощта на близкия съсед, но Китай, изхождайки от своите дългосрочни стратегически интереси, днес явно е заинтересован от мирно разрешение на конфликта в региона. Затова остава Русия, която продължава да раздухва пламъка на конфликта, позволявайки на Путин за пореден път да се преструва на миротворец.", "date": "2017.11.20", "title": "Каспаров: Превърнаха руските избори в политически бордей и логично в тях се появи водеща на риалити шоу"}
{"url": "https://offnews.bg/112/zadarzhaha-haskovski-politcaj-shofiral-na-chetiri-vodki-669673.html", "text": "Хасковски полицай е задържан, след като било установено, че шофира пиян. Дрегерът на колегите му от Пътна полиция отчел с 3.39 промила алкохол, което се равнява приблизително на 400 гр. концентрат.49-годишният полицай е началник група в Сектор \"Криминална полиция\" в Хасково. Очаква се той да бъде уволнен от системата, в момента по случая тече проверка. Сайтът Haskovo.info съобщава, че проверката е направена на ул. \"Червена стена\" в Хасково.Към момента има действаща заповед на вътрешния министър служители на МВР, които бъдат хванати да шофират в нетрезво състояние, да бъдат уволнявани дисциплинарно.Само през уикенда в Пловдив са установени деветима пияни и трима дрогирани шофьори, съобщават от полицията. След солидна употреба на спиртни напитки - над 3 промила, на ул. “Гулаш планина” в Пловдив е хванат 49-годишен шофьор на “Форд”. На бул. “Христо Ботев” 47-годишен управлявал “Опел” с 1,79 промила, а на бул. “Марица” 32-годишен бил с “Пежо” с 1,40 промила.Под въздействието на алкохол – 1,81 промила, бил и 24-годишен от Триград, който на Кукленско шосе преминал с “Тойота”-та си през разделителната ограда, навлязъл в лентата за насрещно движение и се блъснал в дърво. С 1,95 промила бил 35-годишен шофьор на “Фолксваген”, който излязъл извън пътя с колата си между селата Брягово и Искра.В Белозем и 33-годишен предизвикал катастрофа с материални щети, управлявайки с 2,24 промила алкохол лек автомобил “Сеат”. В село Белащица 49-годишен жител се бил качил в “Мерцедес” с 2,97 промила, а в Съединение двама мъже, на 49 и 45 години, били зад воланите на “Ауди” и “Рено” съответно с 1,22 промила и 2,56 промила.На кръстовище между бул. “Македония” и ул. “Бяло море” в Пловдив дрогиран 19-годишен преминал с “БМВ”-то си през тротоар и ударил пътен знак. На Коматевско шосе негов 26-годишен колега пък бил с “Опел”, също след употреба на наркотици. Положителна била пробата с драг чек и при 39-годишен водач на мотоциклет без регистрационни табели, спрян за проверка на бул. “Княгиня Мария Луиза”.", "date": "2017.11.20", "title": "Задържаха хасковски полицай - шофирал на четири водки"}
{"url": "https://offnews.bg/obshtestvo/tri-avtobusa-s-udalzhen-marshrut-eksperimentalno-669678.html", "text": "Маршрутът на автобусна линия 20 се удължава експериментално от с. Локорско по маршрута си до кръстовището ул. „Рояк“ и ул. „Първа българска армия“, по ул. „Първа българска ария“ ул. „Каменоделска“ ул. „Константин Стоилов“ площад Сточна гара, по бул. „Сливница“ и площад Лъвов мост.В удължения участък се разкриват автобусни спирки „Католичен гробищен парк“ на ул. „Каменоделска“ след ул. „Първа българска армия“ и спирка „Първа българска армия“ на ул. „Рояк“ след ул. „Първа българска армия“, съобщи Столична община. Автобусни линии 21 и 22 от с. Подгумер и от с. Войняговци по маршрутите си до кръстовището на ул. „Мара Бунева“ и ул. „Първа българска армия“ , по ул. „Първа българска армия“ ул. „Каменоделска“ ул. „Константин Стоилов“ площад „Сточна гара“ по бул. „Сливница“ пл. Лъвов мост.Разкриват се допълнителни автобусни спирки: „Католичен гробищен парк“ на ул. „Каменоделска“ по бул. „Първа българска армия“ в посока пл. „Лъвов мост. Промяната в организацията на движение важи до 18 май.", "date": "2017.11.20", "title": "Три автобуса с удължен маршрут експериментално"}
{"url": "https://offnews.bg/dw/tazi-sutrin-ne-samo-germania-no-i-tciala-evropa-se-sabudi-v-shok-669672.html", "text": "Германия е в шок. Преговорите за съставяне на правителство се провалиха. Осем седмици след изборите никой не знае какво предстои, пише в коментара си Инес Пол и посочва, че Германия се намира пред прага на поврат.След Брекзита и Доналд Тръмп трябваше ли и това да се случи? Ангела Меркел не успя - поне засега - да състави правителство. В стабилната и икономически преуспяваща Германия, страната в сърцето на Европа, мотора на ЕС, точно осем седмици след изборите за Бундестаг никой не знае какво предстои. Малко преди полунощ вчера Кристиан Линднер, лидерът на Свободната демократическа партия, която е с либерални възгледи за икономиката, сложи край на преговорите. Възгледът му: по-добре да не правим никаква, отколкото да направим лоша коалиция.Линднер направи това запомнящо се заключение след петседмични мъчителни преговори за съставяне на правителствено мнозинство, които от самото начало приличаха повече на сватосване по сметка, отколкото на любовна история. Преговори, които до самия си горчив край буксуваха заради дреболии, вместо да съумеят да извлекат полза от различията между отделните партии.Какво предизвика провала?В Бундестага за пръв път влезе крайнодясната партия \"Алтернатива за Германия”, а това сериозно разклати обичайните до момента варианти за съставяне на правителство. В един парламент със седем партии лесни решения вече няма. Още в деня на изборите социалдемократите категорично заявиха, че няма да подновяват широката коалиция с християндемократите, така че след 12 години на канцлерския пост Ангела Меркел беше принудена да търси един коалиционен формат, в който още от самото начало не играеше главната роля, макар че представлява най-силната партия. Понеже нейният ХДС изгуби гласове на изборите, Меркел трябваше да се задоволи с позицията на посредник - роля, в която тя се провали. Очевидно накрая тъкмо свободните демократи я препънаха в опита ѝ да намери нова, обединяваща идея за едно правителство, което вече не се задоволява с изпитани рецепти, а смело и активно тръгва да търси нови политически територии.В центъра на конфликта беше и си остава отношението към бежанската криза. Либералната бежанска политика на Меркел позволи на \"Алтернатива за Германия\" да спечели голяма подкрепа. И в крайна сметка тъкмо този факт е в дъното на проваления опит за съставяне на коалиция.Това все още не означава, че не бива да се помага на хора, изпаднали в беда. Означава обаче, че германците така и не бяха убедени, че помощта за тези хора не означава заплаха за самите тях.Предстоят много седмици на неизвестностПровалът на коалиционните сондажи показва, че и Германия се намира пред прага на поврат. И че икономическият успех не е достатъчен, за да приглуши страховете на хората от едно бъдеще, където бежанците са се превърнали във въплъщение на несигурностите в глобализирания свят.Тази сутрин не само Германия, но и цяла Европа се събуди в шок. Защото тепърва ни очакват много седмици, ако не и месеци на неизвестност.", "date": "2017.11.20", "title": "Тази сутрин не само Германия, но и цяла Европа се събуди в шок"}
{"url": "https://offnews.bg/medii/georgi-harizanov-oglavi-tv-evropa-669667.html", "text": "Георги Харизанов е новият изпълнителен директор на телевизия \"Европа\".За промяната в ръководството съобщи медията чрез прессъобщение.Харизанов, който поема поста от днес, ще продължи да води предаването \"Реакция\" - съвместен проект на телевизията с Института за дясна политика, което се излъчва в неделя от 20 до 22 ч.В последните години Харизанов водеше предаване по Канал 3.Харизанов беше шеф на \"Напоителни системи\". Той е един от най-близките хора на премиера Бойко Борисов.Кабелната новинарска телевизия има 16-годишна история. Тя е основана от Емил Стоянов, а първата ѝ емисия е излъчена на 14 април 2001 г. в студиото ѝ в Пловдив. Медията има две студиа - в Пловдив и София. Тя има и дългосрочни договори за обмен на информация и предавания с \"Ройтерс\" и \"Дойче веле\". През 2011 г. става член на Асоциацията на търговските телевизии в Европа (ACT) - най-голямата европейска медийна организация.", "date": "2017.11.20", "title": "Георги Харизанов оглави ТВ Европа"}
{"url": "https://offnews.bg/sviat/ruskiat-patriarh-sreshtu-kulturata-idva-kraiat-na-sveta-669686.html", "text": "Православният патриарх на Москва и цяла Русия Кирил обяви, че наближава краят на света и затова всички хора, които обичат Русия трябва да се обединят.Освен това патриархът призова дейците на културата \"да не объркват хората, тъй като техните действия могат да доведат до революционни събития, подобни на тези отпреди 100 години\". Владиката явно визира Октомврийската революция довела болшевиките на власт в страната му.Патриархът определи като \"катастрофално\" изкуство, което обърква хората и води след себе си изкушение и грях.Днес Кирил навърши 71 години.", "date": "2017.11.20", "title": "Руският патриарх срещу културата: Идва краят на света"}
{"url": "https://offnews.bg/medii/zlatniat-skunks-dogoni-zhurnalista-volgin-669690.html", "text": "Тв предаването \"Господари на ефира\" връчи емблематичния си приз Златен скункс на радиожурналиста Петър Волгин заради думите на радиоводещия, , че е изключително досадно постоянно да ни занимават с Григор Димитров и че няма абсолютно никакво значине дали въпросният Гришо е спечелил, загубил или завършил реми. Веднага след победата на хасковлията над Давид Гофен на турнира на шампионите снощи, в социалните мрежи се отприщи вълна от подигравки по адрес на Волгин, Появиха се и безчет мемета (смешни картинки с текст), на които главни герои са Гришо и радиоводещият русофил. На едни Григор му дърпа ушите, на други - замахва с ракета зад главата му, а трети... не са подходящи нито за илюстрация, нито за описване.Днес Волгин се опита да \"позамаже\" гафа си с нещо като покаяние спрямо най-големия ни талант в мъжкия тенис в историята.Епизодът на \"Господари на ефира\" с връчването на вонливото животинче на Волгин ще бъде излъчен тази вечер.", "date": "2017.11.20", "title": "Златният скункс догони журналиста Волгин"}
{"url": "https://offnews.bg/sviat/zazidaha-s-tciment-vechnia-ogan-v-kiev-669655.html", "text": "Неизвестни циментираха мемориала на Вечния огън в парка на славата в Киев. Деянието е извършено през нощта срещу 20 ноември, като на място е изпратена полиция. Хулиганите са неизвестни и се издирват.Това е третата проява на вандализъм срещу паметника. През април тази година неизвестни отмъкнаха бронзови детайли от него, а на седми ноември той отново беше залят с цимент. За тези деяния все още няма привлечени към наказателна отговорност. От партията \"Опозиционен блок\" определиха инцидента като поругаване на паметта на сто хиляди освободители на украинската столица. Руският министър на външните работи Сергей Лавров заяви, че оскверняването на Вечния огън е кощунство. През 2012 година жителката на Киев Хана Синкова получи три години затвор, след като опържи яйца и изпече наденица на огъня на паметника. Това тя направи в знак на протест срещу политиката на президента Виктор Янукович.Присъдата беше прочетена от същия съдия, който изпрати зад решетките за седем години бившия премиер на страната Юлия Тимошенко.", "date": "2017.11.20", "title": "Зазидаха с цимент Вечния огън в Киев"}
{"url": "https://offnews.bg/analizi-i-komentari/triabva-referendum-za-privatizatciata-669629.html", "text": "И тази политическа седмица завърши със скандал и оставка. Падна главата на главата на парламента Главчев. Събитието беше донякъде предизвестено и заради маниера на Бойко Борисов лесно да жертва фигури. Но и защото не можеш да наричаш „обида\" критическите реплики, които политиците си разменят помежду си. И на това основание да изгониш от залата шефа на опозицията.Остана обаче нещо недоизказано в историята с обезглавяването на Главчев. Той приличаше на стар войн, който се хвърля в атака срещу врага, без да знае, че генералните щабове вече са сключили примирие. Над неговата оставка, поискана и получена от БСП, витаеше сянката на възможното обединение на столетницата с ГЕРБ под новия лозунг: „Стабилност по време на председателство\".Трябва да сме наясно, че така ще отпадне последната демократична гаранция при упражняването на властта в страната – партийният плурализъм. В този смисъл зачестилите напоследък политически скандали са добра новина. Лошата ще е, ако тъкмо те прикриват липсата на реален политически сблъсък по познатата логика – няма ляво, няма дясно, няма криво, няма право, има само интереси.Предложението за удължаване на давността на престъпленията, свързани с приватизацията, фактически е възможност за ревизия на резултатите й с днешна дата, включително и за нова национализация, която пък няма как да не даде още един стимул на БСП за сближаването й с ГЕРБ.Безспорно е, че начинът, по който приватизацията беше осъществена, е сред главните причина за краха на справедливостта през прехода. За да може обаче тя да бъде възстановена, държавата с нейните институции трябва да получи мандат от хората за подобна намеса в историята; да се произнесат дали законодателната, изпълнителната и съдебната власт в момента има доверието им за такива деликатни мисии. Защото нали отново става дума за съдбата на ресурсите, изработени от тях и от техните родители, които за една нощ се бяха превърнали в празни хартийки като в сеанса по черна магия у Булгаков.Ето въпрос, по който наистина е необходим референдум, а не колко точно да бъдат депутатите или как точно да бъдат избирани. Без допитване до реалните собственици на приватизираните на времето предприятия и без задължителния публичен дебат, който то предполага, винаги ще стои подозрението за разправа с бизнес кръгове, политически опоненти или неудобни медии. И нищо чудно непопитаните хора като през 2013-а пак да излязат на площада, за да се чуе гласът им.Обсъжда се и законова забрана на рекламата на храни, вредни за децата. Несъмнено е, че има реклами, от които децата трябва да бъдат предпазени. Мен ако питате, въобще трябва да няма реклами, насочени към деца, защото те не са търговски субекти. Както и реклами с деца, защото това е нелоялно влияние върху мотивите на родителите им, емоционален рекет.Въпросът обаче е откъде трябва да дойдат нормите в случая – от законодателя или от създателите на реклами, семейството, бизнеса, обществото... Дали не очакваме държавата с административни мерки да компенсира собствените ни липси на етика и култура, което в последна сметка е безнадеждно усилие. Къде-къде по-лесно е да не купиш за свое удобство на детето си хотдог.", "date": "2017.11.20", "title": "Трябва референдум за приватизацията"}
{"url": "https://offnews.bg/politika/borisov-ako-zapadnite-balkani-ne-vliazat-v-es-shte-dojdat-dzhihadist-669650.html", "text": "Риск ще е, ако не се присъединят Западните Балкани. Ако избягат младите хора, тук ще дойдат повече джихадисти, емисари и ще е по-лесно мафията да цъфти. Това заяви премиерът Бойко Борисов в отговор на въпрос на студент от УНСС. Днес министър-председателят изнася академична лекция във висшето училище на тема \"България, Балканите, Европа и света\". Премиерът говори по-малко от половин час пред студентите, защото опитът му на преподавател показвал, че след 20-25 минути интересът рязко спадал. По време на експозето си Борисов разви тезата, че присъединяването на държавите от Западните Балкани може да замести излизането на Великобритания от общността и че това е важно за мира и развитието.Той призна, че държавите на запад от България не са готови да влязат в ЕС, но според премиера е много важно да кажем на младите хора в тези страни какво е бъдещето.Иначе те ще емигрират и после ще се сблъскат с нашия проблем - 2,5 милиона българи работят за чужди икономики, а ние сме принудени да внасяме работна ръка от Украйна и Молдова. Като излязат младите хора, остават пенсионерите, добави Борисов.Премиерът посочи, че не е никак добър знак, че зациклиха преговорите в Германия, заради което той бил \"истински притеснен\". По време на лекцията си Борисов упрекна лидерите на държавите в ЕС за отношението им към турския президент Реджеп Ердоган. Според него когато станело дума за него имало всеобщо категорично отричане и недоверие, а в същото време ЕС очаквал Ердоган \"с най-силната армия на южния фланг на НАТО да държи пушката и патроните и да ти пази гърба\". Затова според Борисов ЕС трябвало да продължи с диалога и с партньорските отношения с Анкара.Той нарече Турция \"стратегически партньор и в НАТО и в Европа\".Според него именно заради мигрантите в много държави от ЕС има политически проблеми именно заради мигрантите. Като примери той посочи Австрия и Германия.", "date": "2017.11.20", "title": "Борисов: Ако Западните Балкани не влязат в ЕС, ще дойдат джихадистите и мафията"}
{"url": "https://offnews.bg/obshtestvo/malkiat-chovek-v-goliamata-vojna-vav-voennoistoricheskia-muzej-669647.html", "text": "Изложбата \"Малкият човек в голямата война\" ще бъде открита утре в Националния Военноисторически музей, като част от Националния план за отбелязване на 100 години от Първата световна война и участието на България в нея. В Деня на християнското семейство музеят представя разказ за несъстоялото се обединение на българското национално семейство в общи държавни граници и за хилядите, разделени от войната фамилии. Изложбата проследява Голямата война през очите на малкия човек – войникът, изпратен по бойните полета, съпругата, останала сама в борбата за оцеляване, хилядите бежанци, тръгнали да дирят убежище с надеждата, че ще намерят своя дом, и децата, изгубили детството си.Въпреки ужаса на войната редица български войници записват имената си в историята със своя героизъм и жертвоготовност, онагледени с куршума, изваден от тялото на поручик Ангел Янчев, който 9 месеца в заложничество крие знамето на 35-и пехотен врачански полк и така го спасява, войнишки кръст „За храброст“ на най-малкия доброволец във войната – 10-годишния Никола Костов, и сабята на кап. Гарабед Печеян, сражавал се в тежките боеве за отбраната на Каймакчалан. Изпепеляващата стихия на войната намира израз в експонатите – символи на съдбата на хилядите, докоснали се до смъртта. Сред тях са часовникът, който препречва пътя на френски куршум и спасява живота на Васил Дюлгеров от 54-ти пехотен полк, пистолет „Люгер“ на поручик Александър Попов, загинал при боевете край Констанца, и фенерчето на подпоручик Иван Бойчев, загинал при изпълнение на боен полет край Битоля.С богатство от фотографии, лични свидетелства и емблематични експонати световният конфликт е представен през призмата на човешките емоции. Изложбата показва как надеждата за национално обединение, бързо приключване на войната и за съхраняване на човешкия живот се преплита с ужаса на смъртта, разрушенията и краха на моралните ценности. Упованието в семейството и самосъхранението чрез създаването на мъничкия свят на войника пресъздават опитите му да се откъсне от страшната реалност на бойното поле.Специално подготвена за изложбата интерактивна времева линия представя контекста, в който се развива живота на малкия човек на фона на събитията на българската и международната политическа и военна сцена.В изложбата са включени изображения, неподходящи за деца и хора със слаби нерви и психика, предупреждават от музея.", "date": "2017.11.20", "title": "Малкият човек в голямата война във Военноисторическия музей"}
{"url": "https://offnews.bg/ikonomika/49-evro-za-samoleten-bilet-do-rim-59-evro-do-barselona-669669.html", "text": "Около нарастващата еуфория към предстоящите големи разпродажби в края на ноември, тази година националният превозвач „България Ер“ също готви специална изненада за всички пътуващи. От 24 до 28 ноември включително авиокомпанията стартира кампания с билети на ниски цени, обявиха от авиофирмата.В рамките на тези 5 дни всеки ще може да купи промоционални самолетни билети за всички директни полети на „България Ер“ с тръгване от София, без ограничения в дестинацията или периода на пътуване, и да ги използва до края на 2018 г.По този начин пасажерите могат да инвестират в бъдещите си пътувания, като купят повече билети на ниски цени и ги използват за полети отсега до края на следващата година.За по-голяма гъвкавост при планирането, датата на полета може да бъде променена по всяко време при много добри условия, уточняват от авиокомпанията.Най-изгодните еднопосочни самолетни билети ще бъдат до Рим, Милано и Атина – еднопосочните ще струват 49 евро, а двупосочните 99 евро.Полетите в едната посока до Берлин, Франкфурт, екзотичната Ларнака и красивата Барселона пък ще струват само 59 евро, а тези до Виена, Лондон и Мадрид – 69 евро.В промоционалната кампания са включени още билети за Прага, Амстердам, Цюрих, Тел Авив, Лисабон, Париж, Палма де Майкорка, Малага и Москва.Петдневната кампанията на „България Ер“ започва точно в 00.01 часа на 24 ноември и ще продължи до 00.00 часа на 28 ноември.Всеки, който иска да закупи билети, може да го направи през Центъра за обслужване на клиенти, онлайн през сайта на авиокомпанията - www.air.bg, или от агентската мрежа.", "date": "2017.11.20", "title": "49 евро за самолетен билет до Рим,  59 евро до Барселона"}
{"url": "https://offnews.bg/kultura/klub-yalta-kani-na-disko-parti-669683.html", "text": "Този уикенд клуб \"Yalta\" продължава програмата си за ноември с две партита. В петък (24 ноември) клубът ще отвори вратите на Room 2 за събитието \"Takeover\", чийто гост ще бъде чаровната германка Аня Шнайдер. Съботната тематика ще бъде различна, защото е време за диско парти. На 25 ноември зад пулта на Room 2 ще застанат диджеите DiscoPigg Yoshida и Charlie.След успеха на първото диско парти за годината, клубът отново кани DiscoPigg Yoshida от Boogie FM – харизматичния диджей и кулинарен майстор, който връща публиката в 70-те години, но също така пуска и ню диско, с което сетовете му придобиват модерен привкус.Заедно с него зад пулта на Room 1 ще чуем и Charlie, който също е част от интернет радиото Boogie FM. Той е китарист на алтърнатив-пост пънк групата Babyface Clan, както и на Imbeciles and the poison Umbrella.Билети за всички събития в клуба ще бъдат продавани единствено на място.Всички, които още не са влезли в специалния \"Tаkeover 50% discount guestlist\", имат възможност да го направят до 20.00 часа на 24 ноември като изпратят името си на now@jointhetakeover.com. Гестлистът е активен до 02.00 часа.", "date": "2017.11.20", "title": "Клуб Yalta кани на диско парти"}
{"url": "https://offnews.bg/politika/sled-razsledvaneto-na-offnews-dbg-iska-komisia-za-parvia-slivengejt-669684.html", "text": "Дойде ред и на първия Сливенгейт, заяви д-р Нина Борова, член на Изпълнителния съвет на ДБГ и общински съветник в града, час след публикуването на разследването на OFFNews.bgВ разследването разкрихме как фирма, свързана с общинския съветник от ГЕРБ Димитър Батаков, успява да спечели конкурса за продажба на общински имот, като обещава да направи 5 млн. лв. инвестиции и да открие 200 работни места. Впоследствие той не изпълнява това свое задължение и си спестява 950 хил. лв. неустойка, която дължи по договора за продажба.", "date": "2017.11.20", "title": "След разследването на OFFNews: ДБГ иска комисия за първия Сливенгейт"}
{"url": "https://offnews.bg/sviat/serijniat-ubietc-charlz-mensan-pochina-na-83-godishna-vazrast-669653.html", "text": "Ръководителят на секта с култ към убийства Чарлз Менсън почина на 83-годишна възраст. Преди дни той беше прехвърлен от затвора в американския щат Калифорния в болница заради значително влошаване на здравето му.След 40 години прекарани зад решетките Менсън е умрял от естествена смърт в неделя вечерта, посочва \"Ройтерс\". Той излежаваше доживотна присъда в щатския затвор Коркоран за поръчителство на убийството на девет души.Чарлз Менсън е сред най-прочутите престъпници на 20 век. През лятото на 1969 г. той и трима негови съучастници, част от комуната му \"Семейството\", убиват зверски седем души. Сред жертвите е съпругата на режисьора Роман Полански, актрисата Шарън Тейт, която е бременна в деветия месец. Въпреки че Менсън не е непосредственият извършител на убийствата, той е признат за виновен в организирането им и осъден на смърт. През 1972 година, след като Калифорния въвежда мораториум върху смъртното наказание, присъдата му е заменена с доживотен затвор.", "date": "2017.11.20", "title": "Серийният убиец Чарлз Менсън почина на 83-годишна възраст"}
{"url": "https://offnews.bg/tenis/nevazmozhno-e-prosto-duma-uspehat-na-grigor-dimitrov-v-london-prez-po-669649.html", "text": "\"Невъзможното не е факт. То е мнение... Невъзможното е потенциал, нещо временно. Няма невъзможно.\" Така започва клипът, посветен на най-големия успех на Григор Димитров - спечелването на титлата от финалния турнир за 8-те най-добри тенисисти през годината на Асоциацията на професионалните тенисисти (ATP).Григор завърши най-добрия сезон в кариерата си с най-голямата титла в живота си. След снощната му победа над Давид Гофен (7-5, 4-6, 6-3) българинът, който мечтаеше да завърши годината в Топ 10, се изкачи до №3 в света, изпреварван само от две легенди в тениса - Рафаел Надал и Роджър Федерер.Развоя на мача може да видите , а представянето на българина през погледа на ATP - в клипа за Григор:Най-добрият ни тенисист участва за първи път на турнира като един от 8-те най-добре представили се през годината. И един от малцината дебютанти, спечелили трофея. За последен път дебютант е печелил финалния двубой преди 19 години, през 1998 г. - испанецът Алекс Кореча.Миналата година той стана притежание на Анди Мъри, който победи петкратния носител на тази титла - Новак Джокович. Също пет са титлите на Пийт Сампрас. Повече от тях двамата са само трофеите от финалния турнир на ATP на Роджър Федерер - 6.Титлата е четвъртата за Димитров през 2017 г. и осмата в кариерата му. Само за година и четири месеца българинът се изкачи от 40-ото място в световната ранглиста - най-ниската му позиция за последните 3 г. - до №3 благодарение и на новия му треньор - Даниел Валверду. Освен него снощи в O2 Григор подкрепяха целият му екип и родителите му, а емоционалните моменти след края на мача също бяха запечатани от камерите.", "date": "2017.11.20", "title": "Невъзможно е просто дума: успехът на Григор Димитров в Лондон през погледа на ATP (видео)"}
{"url": "https://offnews.bg/obshtestvo/naj-tezhko-postradalata-v-katastrofata-kraj-mikre-vse-oshte-s-opasnost-669657.html", "text": "Жената, която пострада най-тежко в катастрофата край село Микре, е все още с опасност за живота. 66-годишната жена е в тежко стабилизирано състояние, съобщиха от ВМА, където е настанена. В болницата са настанени още двама пациенти - мъж и жена. Те са в стабилно състояние. На тримата предстоят операции. В катастрофата край Микре загинаха 9 души, а 19 бяха ранени. С опасност за живота е и 40-годишната жена, пострадала в катастрофа между селата Микре и Сопот. Катастрофата стана само ден след тежкия инцидент край Микре. В нея загина 13-годишно момче.В неделя тя бе транспортирана от ловешката болница във Военномедицинска академия. Пациентката е с тежка черепно-мозъчна травма, гръдна травма, фрактури на лицевия череп и на таза, и е настанена в реанимацията на болницата.", "date": "2017.11.20", "title": "Най-тежко пострадалата в катастрофата край Микре все още с опасност за живота"}
{"url": "https://offnews.bg/protesti/burgaskite-nadzirateli-na-protest-iskat-adekvatno-zaplashtane-669701.html", "text": "Обещаното увеличение на заплатите с 5% за работещите в сектор “Сигурност“ е крайно недостатъчно и неадекватно. Това коментираха служители и надзиратели в бургаския затвор, които тази вечер излязоха на „събрание на открито“. Протестът им беше подкрепен и от синдикалната федерация на служителите в МВР и от „Съдебна охрана“. Увеличение с около 5% означава 25 – 30 лв. над заплатите, което е смешно, казаха протестиращи. Те посочиха, че са принудени да доплащат и за работно облекло, тъй като отпусканите за него пари, не стигат.„“, коментира синдикалният лидер на надзирателите в Бургас Валентин Мартинов.Той посочи, че има недостиг както на надзиратели, така и на психолози, социални работници. В новооткритото общежитие в с. Дебелт обявяват вече пети конкурс и няма желаещи, защото стартовата заплата е близка до минималната. Протестиращите подчертаха, че срещат разбиране в лицето на правосъдния министър Цецка Цачева, но не и във финансовото министерство. Синдикатите обявиха, че ако не се стигне до консенсус, ще предприемат нови протестни действия.", "date": "2017.11.20", "title": "Бургаските надзиратели – на протест. Искат адекватно заплащане"}
{"url": "https://offnews.bg/ikonomika/trajcho-trajkov-proektat-za-aetc-belene-ne-e-zhiznesposoben-669645.html", "text": "Доста превратно отразяване се получи на темата АЕЦ \"Белене\". Всъщност при представянето на доклада представителя на БАН положи завидни усилия заключенията му да звучат позитивно. Но позитивното, което той посочи, нямаше нищо общо с резултатите от самия доклад. Той каза, че при всички останали условия проекта не е жизнеспособен. Това коментира бившият министър на икономиката и енергетиката Трайчо Трайков в сутрешния блок на БНТ.В четвъртък учените от БАН обявиха част от резултатите от дългоочаквания си технико-икономически анализ за Втората атомна. Според изследването им централата би била печеливша, ако е на стойност по-ниска от 10,5 милиарда евро, а собственият капитал е до 30%. Останалата част трябвало да се финансира от заем с лихва не по-висока от 4.5%.Според Трайков проектът не е жизнеспособен, но БАН е трябвало да оправдае финансирането от 2 милиона лева за работата си по доклада. Той призова за обществено обсъждане на предложените варианти.", "date": "2017.11.20", "title": "Трайчо Трайков: Проектът за АЕЦ Белене не е жизнеспособен"}
{"url": "https://offnews.bg/ikonomika/mobiliziraha-300-snegorina-da-chistiat-patishtata-669648.html", "text": "Близо 300 машини са почиствали през нощта републиканските пътища в районите със снеговалеж, съобщиха от Агенция \"Пътна инфраструктура\" (АПИ). Най-много машините са работили в Софийска област, следват Смолян, Перник и Ловеч. Обработката на настилките продължава, за да се осигури безопасността на пътуването.Агенция „Пътна инфраструктура“ препоръчва на шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки указанията на „Пътна полиция“.Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори, посочват от агенцията.27-те областни пътни управления и снегопочистващите фирми работят на 24-часов режим и са в готовност за поддържане на републиканската мрежа.", "date": "2017.11.20", "title": "Мобилизираха 300 снегорина да чистят пътищата"}
{"url": "https://offnews.bg/obshtestvo/emag-s-golemi-namalenia-na-chernia-petak-669659.html", "text": "Онлайн магазинът eMAG.bg подготвя огромни намаления по случай Black Friday на 24 ноември.Най-нетърпеливите клиент ще могат да се отдадат на пазаруване още в ранните сутрешни часове, когато ще могат да се запознаят с хилядите избрани оферти от eMAG.bg.Миналата година на Black Friday eMAG реализира стотици хиляди продажби на продукти – от лична козметика до сглобяеми къщи. Денят със специални цени тогава е привлякъл близо 1.640 млн. посещения на сайта, като страниците са били разгледани общо 35 млн. пъти.Списъкът на най-популярните категории за пазаруване през миналата година се оглавява от продуктите за дома и декорация, следвани от малките домашни електроуреди и продуктите за лична грижа и красота.По традиция eMAG ще обяви някои от предложенията си за Black Friday предварително.", "date": "2017.11.20", "title": "eMAG с големи намаления на Черния петък"}
{"url": "https://offnews.bg/interviu/emil-georgiev-naredbata-za-vodite-dosega-obsluzhvashe-firmite-vreme-669660.html", "text": "- Г-н Георгиев, гласуваният на първо четене проектозакон за храните предизвика дебат за бутилираните води и техните етикети. Според Вас има ли нужда от промяна в тях?- Спорът какво ще се заложи в Закона за храните не е нов – той върви от няколко години. Но сега се разгорещи - най-вече заради включването на раздела за водите в проекта на Министерски съвет, внесен в парламента. В качеството си на изпълнителен секретар на Федерацията на потребителите присъствах на заседанията на парламентарните комисии, на които се разглеждаше проектът. И нямаше как да не ми направи впечатление, че представител именно на Асоциацията на производителите на безалкохолни напитки в продължение на час напоително обясняваше вредата от присъствието на раздел „Води” във въпросния закон. А всъщност европейските изисквания са такива, че водата навсякъде се приема за храна. И ако не в Закона за храните, в кой закон да е?В съпротивата, която наблюдаваме, прозират чисто корпоративни интереси, както и желанието на някои бутилиращи компании да налагат монопола си върху бутилирането на минерални и изворни води.- Защо е важно за потребителя името на извора да е посочено по-видимо от търговската марка на етикета, както предвижда новият законопроект?- Защото потребителят трябва да е наясно какво пие и откъде. В момента на пазара - в грубо нарушение на наредбата за бутилирани води – потребителите биват подлъгвани за същината и произхода на водата, която купуват. Как? Като на етикета се пише за една марка вода, че тя е изворна и едновременно минерална. Което подвежда много хора.- Защо толкова години тези изисквания за изписване с големи букви на извора върху етикета не са били въведени?- Тия дни в едно тв студио един предишен директор на дирекция \"Контрол на водите\" в Министерството на здравеопазването - сега служител на Министерството на земеделието - разясняваше колко е важно да се направят промени в името на фирмите. Той нито веднъж не спомена потребителите. И точно затова с години извършваше нарушения против същите тези потребители, в полза на отделни фирми. Това е истината – потребителят беше поставен в ъгъла.В желанието си да докажем, че хората очакват от държавните институции да се съобразяват с техните потребности, поръчахме  на \"Галъп интернешънъл\". Резултатите от него са категорични. 93% от българите възприемат изискването на Евросъюза на всяка бутилка да се посочва името на извора. Ние сме убедени в това, но все пак искахме да чуем и мнението на гражданите. В изследването имаше и други важни заключения във връзка със закона. Самите хора подсказват, че трябва да се приеме този раздел в Закона за храните. 86% от тях искат законодателството ни да се съобрази с Директивата на ЕС. Стана ясно, че огромната част от българите в активна възраст пият редовно бутилирани води и именно затова темата за ясното упоменаване на конкретния извор не може да се пренебрегва.Видя се още, че питейната вода в чешмите наистина не е на необходимото ниво и хората се съмняват в качеството й. За съжаление, в същото време цената й се вдига и хората очаквано роптаят.- Получавали ли сте потребителски сигнали във връзка с качеството на водата?- Отворихме темата, когато преди година и няколко месеца получихме жалби, че на някои бутилирани води е изписано едно и също наименование за произход, а водите са от различен вид, минерална от една страна и изворна от друга. Те имат коренно различен състав и характеристики и този начин на етикетиране обърква потребителите каква вода купуват. Това не се допуска от Директивата и именно затова сега е опозицията срещу законопроекта.- Има ли и други нарушения при предлагането на бутилирани води?За съжаления има много нарушения и затова приемането на законопроекта е от изключително значение за потребителите. Това трябва да стане ясно на народните представители. Законът на първо място защитава потребителите и след това регламентира производството. Така е и според eвропейската Директива.Нарушенията са свързани с това, че не се изписва видът на водата четливо на етикета и заради поставянето на марки и други надписи, потребителите се въвеждат в заблуда каква вода пият - минерална или изворна. Не се поставя четливо надписът за по-високото съдържание на флуор, което не е полезно за децата до 7-годишна възраст.Какво в позицията на противниците на законопроекта е неприемливо за потребителите?Най-скандалното е, че те искат да заменят имената на българските извори с търговски марки. Това искане е гавра с българските потребители. Това бе поводът да поръчаме социологическото изследване – за да се чуе гласът на хората, а той е недвусмислен. Второто, което се опитват да наложат, е да остане по един производител на големите български находища. По този начин, освен че ще останат много хора на улицата без работа, също така милиони литри от националното богатство – минералните води - ще се пилее и ще се излива в реките. Така потребителят също ще бъде ощетен, защото този безценен български ресурс няма да бъде употребяван разумно и няма да стига до естествения си адресат. Ние, като Федерация на потребителите сме категорично против и сме го отразили в наши официални становища до НС.", "date": "2017.11.20", "title": "Емил Георгиев: Наредбата за водите досега обслужваше фирмите, време е да заработи за потребителите. Законопроектът за храните е именно в тяхна защита"}
{"url": "https://offnews.bg/sviat/mugabe-podgotvil-ostavkata-si-s-zhena-mu-poluchavat-palen-imunitet-669663.html", "text": "Президентът на Зимбабве Робърт Мугабе се е съгласил да се оттегли и е подготвил текста на оставката си, съобщи телевизия CNN, цитирана от Ройтерс и БТА.CNN се позовава на източник, запознат с преговорите между Мугабе и генералите, завзели властта в Зимбабве. Съгласно условията на сделката Мугабе и съпругата му Грейс получават пълен имунитет.Двама висши правителствени източници казаха снощи за Ройтерс, че Мугабе се е съгласил да се оттегли, но не знаят подробности.Военните завзеха властта в Зимбабве преди дни. Робърт Мугабе беше поставен под домашен арест. Очакваше се Мугабе, който управлява държавата от 37 години, да подаде оставка. Вчера обаче той направи обръщение към нацията, без да обяви, че се оттегля. Вместо това Мугабе заяви, че ще ръководи конгреса на управляващата партия ЗАНУ-ПФ следващия месец, въпреки че беше отстранен от лидерския й пост.Той подчерта, че признава отправените срещу него критики от партията, армията и обществеността, но не спомена оттегляне от поста. Преди това управляващата партия даде на Мугабе ултиматум да подаде оставка до днес на обед, а ако не го направи, срещу него ще бъде предприета процедура за импийчмънт.", "date": "2017.11.20", "title": "Мугабе подготвил оставката си, с жена му получават пълен имунитет"}
{"url": "https://offnews.bg/razsledvane/kak-obshtina-sliven-spesti-950-hiliadi-leva-na-savetnik-ot-gerb-669207.html", "text": "Фирма, свързана с общински съветник от ГЕРБ в Сливен, е участвала в схема с общински имот, ощетила града с повече от милион.През 2006 г. община Сливен обявява конкурс за продажбата на общински имот с площ от 9835 кв. м. По това време на терена се помещава сливенският битак. Обявената начална цена за продажба на имота е 950 000 лева. Купувачът се задължава да изгради за своя сметка обслужващи сгради на постоянен пазар за промишлени стоки. Ако до 5 години не построи новия базар, той трябва да заплати на общината неустойка в размер на 950 хил. лева. На първо и на второ място в конкурса се класират фирмите \"Кронос екопетролиум\" и \"Билд инвест\". Предложенията на двете дружества са сходни. \"Кронос екопетролиум\" предлага 3 012 012 млн. лева за покупка на имота, като предвижда инвестиции от 5 млн. лв. и откриване на 200 нови работни места. Предложението на фирмата \"Билд инвест\" е същото, с тази разлика, че заявената цена за придобиване на терена е 2 525 525 лева. Спечелилата конкурса \"Кронос екопетролиум\" мистериозно се отказва, за да отстъпи мястото си на втория в класирането - \"Билд инвест\", предложил близо 500 хил. лева по-ниска цена. Важна подробност обаче е, че и двете дружества са свързани с един и същ човек - Димитър Батаков, общински съветник в Сливен от 2007 г. насам, в три поредни мандата. Справка в имотния регистър показва също, че закупеният общински имот е записан на името на Атанас Батаков, неговият син.11 години по-късно придобитият терен стои пуст, а милионите инвестиции и обещаните 200 работни места остават химера. Не е заплатена и неустойката от 950 хил. лева, която трябва да бъде платена на община Сливен за неизпълнение на договора. Парите са спестени посредством внесено предложение на бившия кмет на Сливен Йордан Лечков и последвало решение на Общинския съвет задълженията по договора за продажба да бъдат прехвърлени на друг частен имот, където проследяването за тяхното изпълнение би било трудно. Според източник на OFFNews това е направено, за да мине давността.Вместо нов модерен пазар, на мястото всяка събота продължава да се провежда някогашният битак. Таксата за сергия е 10 лева на квадратен метър, а парите събира доверен човек на Батаков.OFFNews потърси за коментар Димитър Батаков и кмета на община Сливен Стефан Радев. Г-н Батаков заяви, че няма общо със случая и да се обърнем към неговия син. Становище на сливенската община не беше получено.Съмнения около Димитър Батаков в миналотоОбщинският съветник от ГЕРБ в Сливен е бил предмет на разследване и в миналото. През 2012 г. ГДБОП провеждат акция срещу фирмата на Димитър Батаков \"Кронос\" за далавери с ДДС.  Случаят обаче потъва бързо, без да става ясно дали нарушения са констатирани. \"Кронос екопетролиум\" на Батаков също е била предмет на проверка през 2011 г. Тогава община Казанлък констатира, че сключеният договор с \"Кронос екопетролиум\" за доставка на около 1 млн. литра газьол е неизгоден. Става ясно, че фирмата на Батаков не само продава горивото на завишени цени, но и доставя червена нафта вместо промишлен газьол, при която разликата само в акциза е 550 лв. в ущърб на клиента. \"Кронос екопетролиум\" към днешна дата доставя гориво и на \"Пътнически превози\" - Сливен.  ", "date": "2017.11.20", "title": "Как община Сливен спести 950 хиляди лева на съветник от ГЕРБ"}
{"url": "https://offnews.bg/temida/zatvor-i-130-hil-lv-globa-nalozhi-burgaskia-sad-na-turski-grazhdanin-669652.html", "text": "Затвор от шест години и три месеца и 130 хил. лв. глоба наложи Окръжния съд в Бургас на турски гражданин за наркотици. Присъдата е постигната след споразумение и е по обвинения за пренасянето на 56 пакета хероин през българо-турската граница.Турчинът Метин Х. се признал за виновен за това, че на 10 октомври 2016 г. през ГКПП „Малко Търново\", в съучастие с неизвестни към този момент лица е пренесъл от Турция в България високорисково наркотично вещество - 56 пакета с хероин.Наркотичното вещество е с общо тегло е близо 28 кг. на стойност 1 771 668 лв. Подсъдимият се признал за виновен и за това, че не е декларирал пред митническите органи сумата от 37 500 евро. Определението на Окръжен съд – Бургас е окончателно и не подлежи на обжалване и протест.", "date": "2017.11.20", "title": "Затвор и 130 хил. лв. глоба наложи бургаския съд на турски гражданин за наркотици"}
{"url": "https://offnews.bg/zvezdi/kralitca-elizabet-ii-i-printc-filip-praznuvat-70-godini-ot-svatbata-si-669654.html", "text": "Кралица Елизабет II и принц Филип отбелязват 70 години брак. Те са първата управляваща двойка на Великобритания с платинена сватба.По този повод обаче не са планирани публични събития. Вместо това, двамата ще прекарат вечерта със семейството си и приятели в замъка Уиндзор, съобщават медиите.За празника Бъкингамският дворец публикува нови фотографски портрети на кралицата и принца, направени по-рано този месец в Уиндзор. Те ще бъдат изложени до потретите на Джордж III и Кралица Шарлот, чийто 57-годишен брак е следващият най-дълъг британски кралски съюз.Междувременно британската пощенска служба, издаде нови шест марки за годишнината. Има изображения на съобщението за годежа на Филип и Елизабет в Бъкингамския дворец, на тяхната сватба в Уестминстърското абатство на 20 ноември 1947 г., на медения им месец в имението в провинция Хемпшир.Елизабет и Филип се запознават, когато са тийнейджъри. Женят се, когато Елизабет е 25-годишна принцеса. Филип, син на прогонен от страната си гръцки принц, се отказва от титлите си и гръцката православна вяра и става британски гражданин, за да се ожени. Той приема английското име на майка си - Маунтбатън.Кралскат двойка има четири деца - Чарлз, Ан, Андрю и Едуард, 8 внуци и петима правнуци. През април се очаква шестият – третото дете на принц Уилям и съпругата му Кейт Мидълтън.96-годишният херцог на Единбург се оттегли от обществените си задължения това лято, а кралицата прехвърли някои от служебните си задължения на 69-годишния принц Чарлз.", "date": "2017.11.20", "title": "Кралица Елизабет II и принц Филип празнуват 70 години от сватбата си"}
{"url": "https://offnews.bg/112/goria-uchilishte-v-targovishte-669665.html", "text": "Районната прокуратура в Търговище ръководи досъдебно производство за пожар, избухнал в Първо основно училище „Христо Ботев“ в града, съобщиха от прокуратурата. В 1 часа след полунощ на 20 ноември 2017 г. полицейски екип забелязал пламък от покрива на училището, в което се извършва основен ремонт.Заради ремонта в училището не се провеждат учебни занятия, а учениците учат в друго учебно заведение в града. В същата сграда се намира и Кукленият театър, чийто покрив също е пострадал от пожара.Започналото разследване ще търси причините за пожара.", "date": "2017.11.20", "title": "Горя училище в Търговище"}
{"url": "https://offnews.bg/offtopic/vitc-na-denia-20-noemvri-669661.html", "text": "\"И все пак ще дойде денят, в който Гришо ще играе с Бойко... и ще трябва да загуби\".", "date": "2017.11.20", "title": "Виц на деня: 20 ноември"}
{"url": "https://offnews.bg/tenis/shampionkata-ot-uimbaldan-iana-novotna-pochina-na-49-g-669658.html", "text": "Шампионката от тенис турнира Уимбълдън през 1998 г. Яна Новотна почина от рак на 49 г.Женската асоциация по тенис (WTA) обяви, че Новотна си е отишла в мир, заобиколена от семейството ѝ, на 19 ноември.Чешката състезателка загуби финала на турнира от Големия шлем през 1993 и 1997 година, преди да спечели трофея на един от най-престижните турнири през 1998 г. и така става най-възрастната тенисистка, която печели титла от Големия шлем за първи път - на 29 г. и 9 месеца.\"Яна беше вдъхновение на корта и извън него за всеки, който имаше възможността да я познава, - каза изпълнителният директор на WTA Стив Саймън. - Нейната звезда винаги ще свети ярко в историята на WTA. Съболезнованията и мислите ни със семейството на Яна.\"В кариерата си Новотна се изкачва до №2 в световната ранглиста на сингъл и до №1 на двойки. Освен единствената ѝ титла на сингъл от Уимбълдън тя има 12 титли от Големия шлем на двойки и 4 - на смесени двойки.Тя печели 24 титли на WTA за 14-те си години професионална кариера. Има и 76 титли на двойки. Освен титлата от Уимбълдън през 1998 Яна печели и финалите на WTA през 1997 г.Името ѝ бе записано в Залата на славата на тениса през 2005 г.", "date": "2017.11.20", "title": "Шампионката от Уимбълдън Яна Новотна почина на 49 г."}
{"url": "https://offnews.bg/ikonomika/ryanair-obiavi-15-otstapka-za-polovin-milion-bileta-vazhi-do-dnes-v-669662.html", "text": "Най-голямата авиокомпания в Европа Ryanair обяви днес едноседмична промоция по случай традиционната кампания за разпродажби с отстъпка Черен петък (Black Friday).Специалните оферти ще са валидни през следващите 7 дни за резервации през сайта на лоу кост превозвача.През първият ден стартират масови разпродажби с отстъпка от до 15% за билети по случай Коледните празници. Намалената цена ще е валидна за 500 000 места през декември. Те трябва да бъдат резервирани до днес в полунощ.Освен това по време на едноседмичния Черен петък ще е валидно и намаление от 20 процента на цената на чекирания багаж.Преди месец Ryanair имаше безпрецедентни проблеми с графика и отмени голям брой полети, заради недостиг на пилоти. Трудностите обаче бяха решени с увеличаване на доходите на персонала и привличане на допълнителни кадри в авиокомпанията.", "date": "2017.11.20", "title": "Ryanair обяви 15% отстъпка за половин милион билета. Важи до днес в полунощ"}
{"url": "https://offnews.bg/obshtestvo/dazhd-i-sniag-dnes-suho-do-sabota-a-ot-nedelia-pak-zahlazhdane-i-v-669633.html", "text": "Днес в страната ще продължи да нахлува студен въздух и да вали. Валежите ще преминат в сняг по високите полета на Западна България, в Предбалкана и Лудогорието. Няма да се образува трайна и съществена снежна покривка, но ще има снежни виелици, според прогнозата на НИМХ-БАН. В 5 области от Западна България е обявен жълт код за силен вятър с пориви до 80 километра в час. Сняг заваля и в София, където температурите ще са между 1 и 3 градуса, в Монтана, както и Благоевград. В столицата се обработват пътищата срещу заледяване, съобщават от Столичната община. Обработени са опасни, стръмни участъци, мостове, както и надлези по южната дъга на околовръстен път и общински пътища. Следобед в западните райони валежите ще спрат и облачността ще се разкъса и намалее. Максималните температури ще са между 3° и 8°.Над планините ще бъде облачно с валежи от сняг. Ще духа силен северозападен вятър и ще има снежни виелици. След обяд в масивите от Западна България валежите ще спрат и облачността ще се разкъса. Максимална температура на височина 1200 метра – около 0°, на 2000 метра – около минус 6°.Над Черноморието ще бъде облачно с валежи от дъжд, значителни на места по южното крайбрежие. Ще духа умерен и временно силен северозападен вятър. Максималните температури ще са 7°-8°. Температурата на морската вода е 13°. Вълнението на морето ще бъде 2-3 бала.От вторник ще започне затопляне, като средната максимална температура ще се повишава и ще достигне 13 градуса, колкото ще се задържи в четвъртък, петък и събота. Седмицата ще продължи без валежи. Такива ще започнат отново в неделя, когато се очаква и понижение на температурите.", "date": "2017.11.20", "title": "Дъжд и сняг днес. Сухо до събота, а от неделя - пак захлаждане и валежи"}
{"url": "https://offnews.bg/sviat/taen-vot-v-briuksel-za-domakin-na-ema-669638.html", "text": "В Съвета на ЕС в Брюксел ще гласуват днес тайно в кои градове да се преместят Европейската агенция по лекарствата (ЕМА)и Европейския банков орган. И двете организации в момента се намират в Лондон, но заради Брекзит трябва да преместят седалищата си. 19 европейски града бяха предложени за домакинството на агенцията по лекарствата, сред тях и София. За фаворити се сочат Братислава и Милано.От 8-те кандидати за Европейския банков орган с най-големи шансове са Франкфурт и Виена.", "date": "2017.11.20", "title": "Таен вот в Брюксел за домакин на ЕМА"}
{"url": "https://offnews.bg/obshtestvo/den-na-traur-v-pernik-zaradi-zhertvite-v-katastrofata-kraj-mikre-669640.html", "text": "Ден на траур е обявен днес в Перник в памет на жертвите на тежката катастрофа край село Микре в края на миналата седмица. При инцидента девет души загинаха, а други 18 бяха ранени при челен удар между пътнически микробус и товарен автомобил на пътя София – Варна.Все още няма яснота за обстоятелствата около произшествието. Изяснено е, че микробусът е навлязъл в насрещното платно на движение, но засега причината за това не е ясна. ", "date": "2017.11.20", "title": "Ден на траур в Перник заради жертвите в катастрофата край Микре"}
{"url": "https://offnews.bg/112/posegnaha-i-na-tikvite-chetirima-otkradnali-ton-za-chetiri-dni-669642.html", "text": "Четирима крадци на един тон тикви заловиха полицаите в Камено, съобщи МВР-Бургас. Кражбата е извършена от 20 годишния Х.Р., 33 годишния К.К., 19 годишния С.И. и 20 годишния му брат – А.И., всички криминално проявени от с. Равнец. Те обрали зеленчуковата градина на бургазлия, разположена в с. Равнец за четири дни - от 8 до 12 ноември. Мъжете са направили пълни самопризнания и са върнали част от откраднатата продукция - 355 килограма тикви.Работата по случая продължава от служители на Районно управление – Камено. ", "date": "2017.11.20", "title": "Посегнаха и на тиквите, четирима откраднали тон за четири дни"}
{"url": "https://offnews.bg/obshtestvo/bez-voda-na-niakolko-mesta-v-tcentara-na-sofia-669632.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на спирателен кран на ул. „Солунска“, кв. „Център“, налага спиране на водоподаването от 9:00 до 21:00 часа на бул. „Христо Ботев“ между ул. „Петър Парчевич“ и ул. „Алабин“, бул. „Христо Ботев“, ул. „Уилям Гладстон“, ул. „Цар Самуил“, ул. „Солунска“ ул. „Солунска“ между бул. „Христо Ботев“ и ул. „Княз Борис I“. Във връзка с подмяна на уличен водопровод на ул. „Старата река“ и ул. „Минзухар“, с. Кривина, се налага спиране на водоподаването от 9:00 до 21:00 часа на ул. „Минзухар“ и ул. „Старата река“.След възстановяване на водоснабдяването е възможно временно повишаване мътността на водата.Поради подмяна на сградно водопроводно отклонение на ул. „Московска“, кв. „Център“, се налага спиране на водоподаването от 9:00 до 17:00 часа на ул. „ Московска“ от пл. „ Атанас Буров“ до ул. „ Георги С Раковски“. Изграждане на сградно водопроводно отклонение на ул. „Георги Сава Раковски“, кв. „Център“, налага спиране на водоподаването от 9:30 до 16:00 часа на ул. „Панагюрище\" от ул. „Георги Сава Раковски“ до ул. „Дунав\".Строително-монтажни работи в жк. „Надежда“ 1 налагат спиране на водоподаването от 10:00 до 18:00 часа на ул. „Чипровско въстание“, бл. 173. ", "date": "2017.11.20", "title": "Без вода на няколко места в центъра на София"}
{"url": "https://offnews.bg/112/dzhip-ubi-momche-na-zebra-niama-sledi-ot-spirachen-pat-669643.html", "text": "Джип връхлетя върху 16-годишен младеж и го уби на пътя Созопол - Бургас рано тази сутрин. Сигналът за инциденте е получен около 6.48 ч. в Районно управление – Созопол. Пътното произшествие е станало на пешеходна пътека на кръстовището за с. Атия и Военоморска база – Бургас, съобщиха от МВР В града.Момчета от с. Атия е пресичало четирилентовия път, за да стигне до автобусната спирка за Бургас. Джипът „Шевролет Каптива“, с бургаска регистрация, е управляван от 59 годишен мъж, пътуващ от Черноморец в посока Бургас. Младежът загинал на място. При извършения първоначален оглед следи от спирачен път не са открити. По случая е образувано досъдебно производство. Убитият ученик е Костадин Джардов, той се готвел за обучение в Швейцария, съобщи burgasinfo.com ", "date": "2017.11.20", "title": "Джип уби момче на зебра, няма следи от спирачен път"}
{"url": "https://offnews.bg/sviat/germania-pred-novi-izbori-koalitcia-iamajka-se-provali-merkel-pri-669639.html", "text": "Преговорите за съставяне на управляваща коалиция в Германия се провалиха. Канцлерът Ангела Меркел ще се срещне днес с президента Франк-Валтер Щайнмайер, за да го информира, че не е успяла да се споразумее за управляваща коалиция със Свободните демократи и Зелените.Решението й да се срещне с президента, който има правомощието да свика нови избори, е знак, че канцлерът няма да прави опити да оглави правителство на малцинството със Зелените, коментира Ройтерс. Преговорите за предварително коалиционно споразумение за управление на Германия навлязоха в неделявъв второ непредвидено продължение. Поредният краен срок, който си поставиха консервативният блок наАнгела Меркел, Свободните демократи и Зелените, изтече, без да бъде постигнат компромис, предаде Франспрес, цитирана от БНР. Преговорите се провалиха след оттеглянето на Свободните демократи от предварителните разговори, заяви в Берлин лидерът им Кристиан Линднер. По думите му не е било възможно да се намери обща основа за преговори за съставяне на т.нар. коалиция Ямайка. Лидерът на Германската социалдемократическа партия Мартин Шулц потвърди, че партията му няма да участва в нова голяма коалиция с ХДС/ХСС, предаде ДПА, цитирана от БТА. \"Избирателите отхвърлиха голямата коалиция\", каза Шулц на регионална партийна конференция в Нюрнберг, преди да стане известно, че проучвателните преговори между ХДС/ХСС, Свободните демократи и Зелените са се провалили.В петък Шулц каза, че ако преговорите се провалят, трябва да бъдат свикани нови избори.", "date": "2017.11.20", "title": "Германия пред нови избори: Коалиция 'Ямайка' се провали, Меркел при президента"}
{"url": "https://offnews.bg/offtopic/sled-pobedata-na-grisho-volgin-istoriata-i-krasotata-na-gofen-669641.html", "text": "Невероятният успех на Григор Димитров на турнира на шампионите в Лондон предизвика лавина от всеобща радост в социалните мрежи. Появиха се и доста остроумни коментари.А в славата на Гришо по невероятен начин успяха да се отъркат и малко очаквани персонажи - радиоводещият русофил Петър Волгин и новата Мис България.Преди дни журналистът шокира с изявление по адрес на хасковския тенис гений. Тогава той заяви , че е \"изключително досадно постоянно да ни занимават с Григор Димитров. Няма абсолютно никакво значение дали въпросният Гришо е спечелил, загубил или завършил реми.\"След като Гришо вдигна най-ценния трофей в кариерата си, дойде време и за вълна от шегички с радоводещия.Рекламният специалист Любомир Аламанов написа:Новата Мис България Тамара Георгиева пък направо взриви страстите в родния фейсбук. Коментарите за достойнствата ѝ са меко казано неласкави, а нашенски зевзеци дори успяха да свържат подигравките с победата на Гришо на финала в Лондон над Давид Гофен. Може би най-полулярният статус в последните часове гласи:\"За Гофен поне остана утехата, че е по-красив от новата мис България.\"Дали тази \"злост\" има основание всеки може да прецени сам.Мис БългарияДавид Гофен", "date": "2017.11.20", "title": "След победата на Гришо: Волгин, историята и красотата на Гофен"}
{"url": "https://offnews.bg/politika/hristo-ivanov-evropa-e-dovolna-balgaria-da-si-stoi-mirno-v-kiosheto-669646.html", "text": "Ръководството на ЕК се отказа да стимулира реформите у нас, може би са загубили вяра. С всичките си проблеми Европа е доволна една страна да си стои в кьошето. Това коментира лидерът на „Да, България” Христо Иванов за мониторинговия доклад за страната ни, оповестен миналата седмица, по бТВ.По думите му докладът е написан щадящо и изпълнява политическа поръчка. „Желанието на Юнкер бе това да е позитивен доклад, но не се получи.В него няма резултати и накрая има едно изречение, че нито един от показателите не е удовлетворен, това е погром”, посочи бившият правосъден министър.", "date": "2017.11.20", "title": "Христо Иванов: Европа е доволна България да си стои мирно в кьошето"}
