{"url": "https://offnews.bg/ikonomika/borisov-balgaria-shte-pregovaria-sas-sasht-za-dostavka-na-amerikanski-702269.html", "text": "България ще води преговори със САЩ за доставка на американски природен газ, съобщи премиерът Бойко Борисов пред журналисти на конференция за втечнения природен газ. Той даде брифинг редом до Том Пайл, когото представи като съветник на американския президент Доналд Тръмп.Според българския премиер страната ни може да се възползва от държавните дотации на Вашингтон в рамките на сътрудничеството ни в НАТО.На въпрос дали преговорите за американски газ и изтребителите F-16 са обвързани, Борисов каза: \"Не, ние не преговаряме още, не ми слагайте думи в устата\".Премиерът потвърди, че България се надява на диверсификация на енергийните източници, защото само така може да се постигне най-добра цена и сигурност на доставките. \"Най-важна е енергийната сигурност, която е част от националната\", заяви премиерът.\"Истинската диверсификация ще бъде от конкуренцията в цената на газа. Ако американците дават по-добра цена, а тука говорихме как можем през вноските от НАТО, през американските бази и учения в България да мислим по тези държавни дотации, които дава Америка, но сме много в начало на разговора\".\"Аз се надявам, че в преговорите с правителството на САЩ за самолетите ще се срещаме през следващите месеци, живот и здраве\".", "date": "2019.04.29", "title": "Борисов: България ще преговаря със САЩ за доставка на американски природен газ"}
{"url": "https://offnews.bg/112/72-chasa-arest-za-petima-ot-arestuvanite-v-kuklen-702255.html", "text": "Петима от седмината арестувани в Куклен ще бъдат задържани за срок от 72 часа с прокурорско постановление, съобщи Районната прокуратура в Пловдив, цитирана от \"Фокус\".Мерките се вземат, след като група пияни потрошиха патрулка, след като нахлули в частен дом, при семейство с четири деца. Родителите направили забележка на съседи в ромската махала заради силна музика и помолили да я намалят, защото децата спят. Последвало нападение. Пристигналата бързо полиция овладяла положението.Привлечените като обвиняеми са 40-годишна жена (), 22-годишен мъж (), 25-годишен мъж (), 16-годишно момче () и 21-годишен мъж (.В рамките на 72-часовото задържане ще се преценява за внасяне на искане за мярка „Задържане под стража” в съда. ", "date": "2019.04.29", "title": "72 часа арест за петима от арестуваните в Куклен"}
{"url": "https://offnews.bg/futbol/bosat-na-loko-pd-pravi-shou-predi-macha-sas-slavia-702257.html", "text": "Колоритният президент на пловдивския Локомотив Христо Крушарски направи запомняща се проява в ефира на телевизията, която излъчва двубоя със Славия от група Б на втората осмица.Бизнесменът се появи пред камерите в съдийски екип в компанията на Чавдар Цветков.\"Поводът е един: имаме покана да свирим този мач. Аз съм само в центъра, а Чавдар Цветков е много бърз и ще е на тъча. Да има умисъл?! Каква умисъл, дайте да се веселим. Сега като видя горе Венци Стефанов, ще му покажа жълтия картон, а ако продължава така да ми говори - и червен.Всичко е в интерес на играта, а не да дрънкаме празни чинии. Облякох съдийската униформа, за да се готвя за финал. За четири години успях да постигна нещо в Локомотив.Сега като ги напомпам (б.а. говори за играчите на Локо Пд), ще са готови за финал. Как става това по български? Или с ръчна помпа, или финансово. Трябва да имаме търпение. Без търпение, нищо не става. Не може всичко да се случва с магическа пръчка\", каза пред камерата Крушарски.", "date": "2019.04.29", "title": "Босът на Локо Пд прави шоу преди мача със Славия"}
{"url": "https://offnews.bg/tehnologii/virtualnoto-ni-obshtuvane-stava-vse-po-evtino-702254.html", "text": "Виртуалното ни общуване става все по-евтино.От март 2009 до март 2019 година цените на комуникациите за потребителите в Европейския съюз падат средно с 10%, показват данни на Евростат.Спадът контрастира с 16% увеличените цени на потребителските стоки за същия период, отбелязва статистическата служба.Основният \"двигател\" в спада на цените за телекомуникациите са поевтиняващите телефони и телефакс апарати. Между декември 2016 и март 2019 цената на комуникациите като цяло е намаляла с 2%, а на телефонните и телефакс апаратите - с 19 %. За същия период пощенските услуги са поскъпнали с 8 на сто. Телефонните и телефакс услугите са поевтинели с 1%.", "date": "2019.04.29", "title": "Виртуалното ни общуване става все по-евтино"}
{"url": "https://offnews.bg/sviat/kraj-na-skritite-zhenski-litca-shri-lanka-zabrani-zabulvaneto-702249.html", "text": "Шри Ланка сложи край на забулването на публични места. Мярката е в отговор на кървавия Великден. На 21 април самоубийствени атентати в църкви и хотели отнеха живота на най-малко 250 души и раниха стотици.Президентът Майтрипала Сирисена наложи промяната, използвайки закона за извънредни ситуации. Тя е в сила от днес и вече предизвика недоволство и критики от мюсюлманските водачи.Всяка форма на скриване на лицето, която препятства идентификацията се забранява от съображения за сигурност, се казва в съобщение на пресслужбата. Шри Ланка остава в ситуация на повишена тревога дни след ислямистките атаки на църкви и хотели.", "date": "2019.04.29", "title": "Край на скритите женски лица: Шри Ланка забрани забулването"}
{"url": "https://offnews.bg/futbol/levski-osvobodi-georgi-dermendzhiev-sled-88-dni-rabota-702251.html", "text": "Георги Дерменджиев вече не е треньор на Левски, информира официалният сайт на 26-кратните шампиони. 64-годишният специалист изкара само 88 дни начело на сините. Той е бил уведомен, че няма да се разчита на услугите му занапред след загубата от Берое на \"Герена\" в петък.Временно \"сините\" ще бъдат водени от Георги Тодоров, който вече е бил начело на Левски. Балансът на Дерменджиев начело на Левски в официалните мачове е пет победи, три равенства и три загуби, като отбелязаните голове са 14, а допуснатите - 11.Освобождаването му потвърждава спекулациите, че за постоянен треньор най-вероятно ще бъде назначен подалият оставка от националния отбор Петър Хубчев.Ето какво написаха в официалният сайт на Левски:\"ПФК Левски се раздели със старши треньора на първия отбор Георги Дерменджиев. В плановете на ръководството на Левски влизаше дългосрочно сътрудничество с наставника. Причината обаче, поради която това няма как да се случи, е незадоволителното представянето на отбора в последно време.Загубата и представянето в последния шампионатен мач на стадион „Виваком Арена Георги Аспарухов“ срещу Берое наложиха спешните мерки, за да може тимът да бъде стабилизиран в оставащите срещи от плейофите в Първа Професионална Лига.ПФК Левски благодари на Георги Дерменджиев за работата му и му пожелава бъдещи професионални успехи.Георги Тодоров ще води отбора до края на сезона, като негов помощник-треньор ще бъде Красимир Петров. Останалите треньори от щаба на Георги Дерменджиев запазват постовете си и ще помагат на временния старши треньор Георги Тодоров\".", "date": "2019.04.29", "title": "Левски освободи Георги Дерменджиев след 88 дни работа"}
{"url": "https://offnews.bg/snukar/kajran-uilsan-i-ali-kartar-stignaha-do-chetvartfinalite-v-krusibal-702265.html", "text": "Кайрън Уилсън и Али Картър се класираха за четвъртфиналите на Световното първенство по снукър в Шефилд, след като постигнаха обрати в своите осминафинални двубои.Уилсън изоставаше с 1-6 в началото на своя мач с миналогодишния полуфиналист Бари Хоукинс, като вчера успя да намали дефицита си и започна деня с пасив от 7-9. Воинът демонстрира типичния си характер, за да вземе шест от осемте изиграни фрейма в заключителната сесия, за да стигне до успех с 13-11.27-годишният англичанин затвори мача с два поредни сенчъри брейка от 125 и 132 точки, с което стотачките в мача станах общо девет – пет за Уилсън и четири за Хоукинс. За място на полуфиналите Уилсън ще спори с Дейвид Гилбърт, който победи действащия световен шампион Марк Уилямс във втория кръг.Обрат имаше и на другата маса в Крусибъл, като Али Картър взе шест поредни фрейма срещу Джоу Юелон, за да стигне от 7-9 до 13-9 и да си осигури място на четвъртфиналите. Финалистът от 2008-ма и 2012-та година ще се изправи в следващия кръг срещу квалификанта Гари Уилсън, който победи Лука Бресел и Марк Селби в първите си два мача.Късно снощи станаха ясни и последните двама четвъртфиналисти след изиграването на последните сесии от мачовете Джон Хигинс – Стюарт Бингам (8-8) и Джъд Тръмп – Дин Дзюнхуей (7-9).", "date": "2019.04.29", "title": "Кайрън Уилсън и Али Картър стигнаха до четвъртфиналите в Крусибъл"}
{"url": "https://offnews.bg/sviat/izbuhna-pozhar-v-gorata-na-mecho-puh-702259.html", "text": "Пожар избухна тази нощ в гората, описана от Алан Александър Милн в \"Мечо Пух\". Пламъците в Ашдаун Форест (\"Стоакровата гора\", в българския превод на книгата - \"Голямата гора\" и \"Гората\") тръгнали в 21:30 ч. в неделя, съобщава противопожарната служба в Източен Съсекс, Великобритания.Пожарът се е разпространил много бързо, засегнал е площ от около 50 акра и е изпепелил поляна близо до село Дъдълсуел. Шест противопожарни автомобила са били изпратени на място. Те потушили напълно пламъците.В службата получили няколко обаждания за избухналия пожар, включително от полицията, която има тренировъчен център наблизо. А. А. Милн пише историите си за Мечо Пух през 20-те години, докато живее в района. Именно \"Голямата гора\" вдъхновява написването на Hundred Acre Wood (Стоакровата гора) - домът на Пух и приятелите му.", "date": "2019.04.29", "title": "Избухна пожар в гората на Мечо Пух"}
{"url": "https://offnews.bg/futbol/slavia-i-loko-pd-ne-se-pobediha-v-zrelishten-mach-702261.html", "text": "Отборите на Славия и Локомотив (Пловдив) завършиха 2:2 в дербито на група \"Б\" от втората осмица на Първа лига. Двубоят беше предшестван от безпрецедентно шоу на президента на пловдивчани Христо Крушарски.Резултатът на стадиона на Славия откри Цветелин Чунчуков в петата минута. Нападателят на \"белите\" препарира Мартин Луков от границата на наказателното поле. В 35-ата минута Димитър Илиев изравни за 1:1. В 54-ата Елитон разстреля ветерана Георги Петков за 2:1 за гостите. В добавеното време обаче Чунчуков изравни с технично изпълнение.\"Стана хубав мач, теренът е много добър. Вкараха ни нелеп гол в грая, но това е футбола. Заслужавахме да си тръгнем с три точки\", коментира треньорът на Локо Бруно Акрапович.Колегата му Златомир Загорчич не говори след мача, тъй като му прилоша.Славия - Локомотив (Пд) 2:21:0 Чунчуков (4) 1:1 Илиев (35) 1:2 Елитон (54) 2:2 Чунчуков (90+2)Стартови състави:СЛАВИЯ: 1. Петков, 25. Томбак, 15. Станисавлевич, 38. Гамаков, 19. Велковски, 8. Шоколаров, 10. Карабельов, 35. Йомов, 14. Тасевски, 11. Кирилов, 9. ЧунчуковЛОКО ПД: 71. Луков, 15. Везалов, 6. Езе, 50. Томашевич, 91. Буна, 61. Елитон, 20. Петрович, 7. Цветанов, 10. Умарбаев, 12. Ожболт, 14. ИлиевМИНУТА ПО МИНУТА", "date": "2019.04.29", "title": "Славия и Локо Пд не се победиха в зрелищен мач"}
{"url": "https://offnews.bg/politika/ima-li-pravo-peevski-da-stane-evrodeputat-702250.html", "text": "Може ли Делян Пеевски да бъде кандидат за евродепутат?Сигнал срещу номинирането му внесе в Централната избирателна комисия гражданско движение БОЕЦ, съобщиха днес оттам.Мотивът е, че Пеевски не изпълнява законовото изискване (чл. 351, ал. 1) от Изборния кодекс. Той гласи:БОЕЦ се съмняват в последното - че през последните 6 месеца Пеевски е живял в България или друга страна от ЕС.Делян Пеевски е втори в листата на ДПС за изборите за Европейски парламент на 26 май след лидера на партията Мустафа Карадайъ. Сега Пеевски е депутат, но не е присъствал на нито едно от заседанията на настоящия 44-и парламент, което дава повод за съмнения у БОЕЦ. Те цитират и интервю на премиера Бойко Борисов пред bTV от 18 април 2016 г., в което той казва \"Пеевски си отиде, Пеевски напуска страната”. Твърдят също, че са търсили безуспешно Пеевски и на адреса му, и в ДПС, и в парламента.\"Ако се окаже, че Пеевски не е живял според законовите изисквания през последните 6 месеца в България и страна членка на ЕС, то следва неговата регистрация като кандидат за евродепутат от листата на ДПС да бъде заличена. А ако се окаже, че той все пак е живял в България през това време, дължи обяснение на нас, гражданите и негови заплатоплатци защо не ходи на работа в Парламента и не изпълнява своите задължения като български депутат. И как ще изпълнява своите задължения като депутат в Европейският парламент със заплата от десетки хиляди лева?\", пишат от БОЕЦ.Те прогнозират обаче, че \"институциите, контролирани от ГЕРБ и Бойко Борисов, за пореден път ще се опитат да изперат господаря си Пеевски\".Оттам уверяват още, че утре, когато е работен ден, ще внесат и заявления за достъп до информация до Народното събрание, Министерството на външните работи, ГД \"Гранична полиция\", Националната служба за охрана, за да получат информация за престоя на Пеевски в страната и чужбина.", "date": "2019.04.29", "title": "Има ли право Пеевски да стане евродепутат?"}
{"url": "https://offnews.bg/ikonomika/balgari-s-0-lv-dohodi-kupuvali-luksozni-stoki-za-poveche-ot-30-hil-b-702260.html", "text": "Българи с 0 лв. доходи са купували луксозни стоки за над 30 хил. лева.Националната агенция за приходите е установила 400 такива сънародници, които не са декларирали никакви доходи, не са платили и стотинка данък за 2018 г., но пък са харчили впечатляващи суми, съобщи bTV.Данъчните разполагат с информацията за продажбите на стоките от търговците – за тях е издадена гаранция или фактура.„В тези проверки често се оказва, че приятели и любовници са в основата на обясненията. Проверките не вменяват априорна вина, не приемат, че някой е разбойник до доказване на противното. Но в момента има една видима диспропорция – нула лева доход и относително висок разход, който трябва да бъде обяснен”, коментира говорителят на НАП Росен Бъчваров пред bTV.Крайният срок за подаване на данъчните декларации е утре, 30 април.Всеки от тези българи без доходи с луксозни покупки ще бъде проверен.", "date": "2019.04.29", "title": "Българи с 0 лв. доходи купували луксозни стоки за повече от 30 хил. бройката"}
{"url": "https://offnews.bg/sviat/ne-tova-ne-e-prosto-beluga-tova-e-ruski-shpionin-702256.html", "text": "Откритата край норвежкия бряг белуга със специален руски хамут около главата вероятно е била обучавана от руските военноморски сили, смятат норвежки експерти, цитирани от Би Би Си и \"Гардиън\".Бозайникът бе намерен миналата седмица. Белугата няколко пъти приближавала норвежки лодки край норвежки остров на около 415 км от Мурманск, където се намира северният руски флот. Към хамута била закачена стойка за GoPro камера и етикет с източник: Санкт Петербург. Норвежки рибар успял да я откачи. Камера липсвала.Морският биолог проф. Одун Рикардсен разговарял със своя руска колежка, която го уверили, че руските учени не използват подобен тип техника за експериментите си, но че руските военноморски сили улавят белуги от години и ги обучават. Предположила, че става въпрос за такова нещо.Руският полковник от резерва Виктор Баранец, който е писал за използването на морските бозайници от военните, отхвърля притесненията на норвежките власти, но не отрича пред \"Говорит Москва, че е възможно животното да е избягало от руските военноморски сили. \"Ако бяхме използвали това животно за шпионаж, наистина ли мислите, че ще закачим за него номера на мобилен телефон с посланието: \"Моля, обадете се на този номер?\", иронизира ситуацията той.\"В Севастопол (Крим) имаме център за военни делфини, обучени да изпълняват различни задачи - от анализиране на морското дъно до защита на определен участък морска територия, убиване на чуждестранни водолази, поставяне на мини за чуждестранни кораби\", допълва обаче полковникът.Белугите са много интелигентни и могат да бъдат обучени подобно на кучетата, казва проф. Рикардсен пред Би Би Си.По време на Студената война американските военноморски сили имат специална програма за обучение на делфини и морски лъвове в Калифорния. Програмата ги използва за откриването на мини и други опасни предмети в океана.", "date": "2019.04.29", "title": "Не, това не е просто белуга. Това е руски шпионин"}
{"url": "https://offnews.bg/politika/sreshtata-na-varha-za-zapadnite-balkani-s-merkel-i-makron-no-bez-bori-702262.html", "text": "Среща на върха за Западните Балкани се провежда днес в Берлин, съобщава БНР.С държавните лидери на страните се срещат германския канцлер Ангела Меркел и френския президент Еманюел Макрон.Българският премиер не присъства, макар че именно страната ни постави като основен приоритет на европредседателството си присъединяването на страните от Западните Балкани към ЕС. Тема на конференцията им е конфликтът между Косово и Албания и перспективата пред балканските държави за членство в ЕС.В конференцията участват премиери и президенти от Косово, Сърбия, Босна и Херцеговина, Хърватия, Черна Гора и Словения. Преди конференцията Меркел ще има разговор и с лидерите на Северна Македония и Албания. В срещата ще участва Върховният представител на Европейския съюз по въпросите на външните работи и политиката на сигурност Федерика Могерини.Европа се стреми към потушаване на конфликтите между Сърбия и Косово, както и тези в Босна и Херцеговина.Съществуват и опасения от засилващото се влияние на Русия и Китай в Западните Балкани.Меркел и Макрон обявиха, че срещата в Берлин е само обмен на идеи и от нея не се очакват конкретни резултати. Двамата европейски лидери обаче подчертаха, че вратите на ЕС са отворени за всички държави от Западните Балкани.", "date": "2019.04.29", "title": "Срещата на върха за Западните Балкани с Меркел и Макрон, но без Борисов"}
{"url": "https://offnews.bg/futbol/mauro-ikardi-udari-luchano-spaleti-v-zemiata-702258.html", "text": "Бившият капитан на Интер Мауро Икарди удари в земята треньора на \"нерадзурите\" Лучано Спалети, който преди два дни обяви, че иска да води отбора още 100 години.По думите на половинката на Икарди и негов личен агент, той имал желание да остане още по-дълго.\"Самият той ми каза, че иска да играе в Интер още 150 години\", изцепи се блондинката, която явно отново търси път към сърцата на феновете на Интер.Те бяха бесни от нежеланието на Икарди да поднови договора си и открития флирт с други клубове. Аржентинецът беше замразен на пейката, но се завърна в последните мачове и се включи доста силно при равенството 1:1 с Ювентус.", "date": "2019.04.29", "title": "Мауро Икарди удари Лучано Спалети в земята"}
{"url": "https://offnews.bg/obshtestvo/ot-5-do-33-gradusa-prez-maj-prognozata-za-mesetca-702263.html", "text": "Времето през месец май ще е предимно слънчево с краткотрайни валежи и гръмотевици. Това съобщи синоптикът Красимир Стоев от Националния институт по метеорология и хидрология (НИМХ) пред \"Фокус\".Средната месечна температура този май ще бъде около нормата. В по-голямата част от страната тя е между 16 и 19°, по Черноморието и във високите полета - 15-16°, в планините - от 2-5° по високите части над 2000 м до 12-14° в по-ниските.Най-ниските температури ще са между 5° и 10°. По-хладно ще е в края на първото десетдневие, особено в котловините и по високите полета на Западна България, където има условия за слани.Най-високите температури ще достигнат 33°.Валежите ще са около и над нормата в Западна България и около нормата - в Източна. Месечна им норма е между 50 и 70 мм, по Черноморието и долината на р. Струма – между 30 и 50 мм, в планинските и припланински райони - от 70 до 140 мм.В началото на първото десетдневие ще е по-хладно от обичайното. Често ще има значителна облачност и краткотрайни валежи и гръмотевици. Към 3-ти, 4-и се очаква затопляне и повече слънчеви часове. Купеста облачност ще се развива главно над планинските райони, но само на отделни места ще превали и прегърми. До края на периода температурите ще се понижават. Облачността ще е често значителна и на много места ще има валежи и гръмотевични бури. В края на десетдневието по високите полета и в котловините има условия за образуване на слани.В началото на второто десетдневие се очаква подобрение на времето и бавно повишение на температурите. В средата и в края на десетдневието отново ще е неустойчиво с развитие на купесто-дъждовна облачност и краткотрайни валежи, гръмотевични бури и градушки. Температурите ще бъдат близки до обичайните.През третото десетдневие температурите ще се повишат. Ще се задържи неустойчиво, с повече слънчеви часове преди обяд и с краткотрайни превалявания и гръмотевични бури след обяд и преди полунощ. По-значителни и на повече места ще са те около 21-и, 25 май и в края на месеца.", "date": "2019.04.29", "title": "От 5 до 33 градуса през май (прогнозата за месеца)"}
{"url": "https://offnews.bg/politika/sergej-stanishev-ispanskite-sotcialisti-povedoha-bitka-mobiliziraha-702241.html", "text": "\"Убедителна победа на социалистите в Испания! Следващият премиер ще се казва Педро Санчес!\"С тези думи президентът на ПЕС Сергей Станишев отбеляза победата на социалистите в Испания. И изтъкна, че испанската левица е заложила на \"кампания за социални реформи и ангажираност, битка с неравенствата и поглед към бъдещето\".Ето какво още написа президентът на ПЕС в социалната мрежа:\"При рекордна избирателна активност (над 75%) социалистите спечелиха близо 30% от гласовете благодарение на емоционална кампания за социални реформи и ангажираност, битка с неравенствата и поглед към бъдещето. Броят на техните депутати се увеличава от 85 на 123 в 350-местния парламент.Традиционната десница и център се сринаха от 22% до 16%, защото по време на кампанията се надпреварваха с традиционалистко и консервативно говорене. Заради властта Partido Popular (ЕНП) беше готова да вкара крайно-дясната партия Вокс в правителството.С това поведение те само ги легитимираха и им отвориха път към най-значимия резултат за такава партия след края на диктатурата на Франко – над 10%. Урок за всички, до какво води следването на езика на омразата и играта със страховете на хората. Но социалистите поведоха битка, мобилизираха хората и спечелиха. Вдъхновение за всички социалисти в #Европа.След успехите във Финландия и сега в Испания, очакваме победа на левите и в Дания. Така редиците на нашите премиери ще се увеличат от 7 на 9. А ляво мнозинство в Европейския парламент и ляво мнозинство в Европейския съвет могат да излъчат социалист за председател на Комисията през есента. В изборната нощ Педро Санчес каза, че на тези избори „бъдещето победи, а миналото загуби“. Вярвам, че точно това ще се случи и на европейските избори през май.\"", "date": "2019.04.29", "title": "Сергей Станишев: Испанските социалисти поведоха битка, мобилизираха хората и спечелиха"}
{"url": "https://offnews.bg/futbol/botev-plovdiv-otdalechi-tcska-i-ot-titlata-702266.html", "text": "Ботев Пловдив победи ЦСКА с 2:0 в Коматево в двубой от 31-ия кръг на Първа лига и направи илюзорни шансовете на \"червените\" за титлата.Воденият от Любослав Пенев отбор изостава от лидера Лудогорец на 5 точки и трябваше задължително да спечели днес, но това не се случи.Столичани започнаха много активно и създадоха много възможности за гол, но резултатът в мача се задържа 0:0 до 82-ата минута, когато Феребори Доре откри. В добавеното време \"червените\" пропуснаха да изравнят, а секунди преди последният съдийски сигнал Тодор Неделев оформи крайния резултат.Така Ботев отново нанесе удар по амбициите на ЦСКА, след като отстрани \"червените\" и в полуфиналите за Купата на България след 3:2 в Коматево и 3:3 в София.Треньорът на ЦСКА Любослав Пенев не скри разочарованието си от загубата. \"Ботев беше по-търпелив. Искаше да приеме играта в собствената си половина, ние не можахме да вкараме гол, оголихме се отзад. За да победиш, трябва да шутираш и да вкарваш голове. Най-вероятно ни липсват качества. Ако искаме да сме първи, шампиони, да печелим трофеи, това е много важно. Трябва да имаме цел и тя е да вкарваме голове. За да вкараш, трябва да има удари.Семпло и ясно. Контролирахме играта до първия гол, но футбол не се играе без да искаш да вкараш голове. Другият отбор като има възможност, шутира и вкарва голове. Това е ситуацията. Първите три отбора загубиха. Разликата се запазва. Става по-сложно. Не се отказваме, но няма да стане по начина по който опитваме. Нямаме дълга резервна скамейка, опитваме да правим ротации.Явно е проблем, че не вкарваме, защото не се забелязва само в един мач, а в доста срещи. Ще направим всичко възможно да се коригираме - работа, тренировки, специфични упражнения. Просто ни липсва голът. Играем агресивен футбол, искаме да контролираме мача, но не вкарваме. Това е\", обясни Любо Пенев. В интерес на истината ЦСКА се раздели през зимата с двама от реализаторите си - Кирил Десподов и Мауридеш, които бяха трансферирани съответно в Каляри и Китай.", "date": "2019.04.29", "title": "Ботев Пловдив отдалечи ЦСКА и от титлата"}
{"url": "https://offnews.bg/sviat/liderat-na-isliamska-darzhava-se-poiavi-vav-video-za-prav-pat-sled-5-g-702267.html", "text": "Смятаният за лидера на \"Ислямска държава\" Абу Бакр ал Багдади се появи във видеоклип за първи път от 5 г. насам.В него Багдади - който през 2014 г. обяви от Мосул създаването на \"халифат\" на територии в Сирия и Ирак - казва, че битката за последната крепост на групировката - Багуз - е приключила и добавя, че много битки ще дойдат след тази.Той казва още, че кървавият Великден в Шри Ланка със стотици убити и ранени е отмъщение именно за падането на иракския град Багуз.Ликът на Багдади изчезва към края на видеото и се чува аудио запис с гласа му. Говори за нападенията в Шри Ланка. Именно това дава повод за предположение, че коментарът за Шри Ланка е направен след записването на видеото.Той говори за бунтовете в Судан и Алжир и подчертава, че джихад е единственото решение за \"тираните\". Твърди, че групировката ще отмъщава за смъртта и арестите на своите бойци и че \"Ислямска държава\" е извършила 92 операции в 8 страни като \"отмъщение за своите братя\".Неясно е кога е било записано 18-минутното видео. \"Ислямска държава\" твърди, че е от април. На него се виждат още хора със закрити лица, които разговарят с брадатия мъж.Записът беше излъчен от медията на групировката al-Furqan.", "date": "2019.04.29", "title": "Лидерът на Ислямска държава се появи във видео за пръв път след 5-годишно мълчание"}
{"url": "https://offnews.bg/politika/vmro-agresiata-v-kuklen-e-primer-za-speshnata-nuzhda-ot-kontceptciata-702243.html", "text": "Наложителни са стъпки за гарантиране на неприкосновеността на българските полицаи и военни, се казва в позиция на ВМРО след снощното сбиване в Куклен. Утре, 30 април, в централата на ВМРО предстои среща с най-големия синдикат на служителите в МВР, на която ще бъде обсъден и този проблем.Позиция на войводите идва след снощното меле в Куклен, предизвикано от пияни роми. Вчера там имаше засилено полицейско присъствие след сцени на насилие от страна на пияна компания. Агресията е ескалирала след опит за  озаптяване на компанията от хора от съседния имот. Вместо да намалят музиката, пияните нахлуват в частния парцел в съседство и започват да вандалстват, пишат от ВМРО.При пристигането на патрулната кола на РУП Пловдив те започнали да трошат автомобила.\"Напълно подкрепяме действията на полицаите от изминалата нощ, които завършиха с арест на седем човека. Публично настояваме тези хора да не бъдат минати по бързото производство заради дребно хулиганство, а да получат максималните присъди заради недопустимите си действия, които са поставили в риск живота и здравето на български граждани и са унищожили служебен автомобил на МВР, с което реално са проявили агресия към държавата в лицето на служителите на реда.Отдавна говорим и за този проблем, които все по-често става не изключение, а правило. Циганите си позволяват да бъдат агресивни и арогантни към хората, които следят за спазването на обществения ред и сигурност.Припомняме само няколко случая – пребитият на Йордановден военнослужещ от Войводиново; бунтът в Столипиново от преди два месеца, който беше вдигнат отново срещу полицията, от циганин, приближен до протурската партия НПСД, която е коалиционен партньор и има свои представители в листата на Веселин Марешки; забитите нож и мачете в полицейската кола при опит да бъде прекратена кражба на дърва във велинградско от миналата зима; побоят над кмет в ломско и т.н. и т.н.Циганската агресия започва да придобива епидемични размери и това трябва да бъде прекратено. Ние, Патриотите от ВМРО, сме категорични, че е дошъл моментът, в който предложената от вицепремиера, министър на отбраната и лидер на ВМРО – БНД Красимир Каракачанов Концепция за справяне с маргинализираните маси, придобила публичност като Концепция срещу циганизацията, трябва задължително и в спешен порядък да бъде приета от МС. Нашите депутати вече внесоха няколко законопроекта в НС, които да ограничат социалния паразитизъм и да дадат възможност за полагане на обществено полезен труд на хора, които не могат да бъдат накарани по друг начин да спазват законите и налаганите им санкции за по-леки престъпления.Ще настояваме и за връщане на предложението ни да отпадне т.нар. „съкратено следствие“, което позволява намаляване на наказанията с 1/3. Ще подложим да обсъждане и „споразуменията“, с които присъдата за тежки престъпления пада драстично. Продължаваме да настояваме и за увеличаване на пределите на неизбежната обрана, както и за повишаване на наказанията за маловажните кражби. Всичко това са законопроекти, които ние сме внесли в деловодството на НС.Дошъл е и моментът да поставим на обществено обсъждане въпроса за защитата и неприкосновеността на служителите на МВР и на военнослужещите. Наясно сме, че Европа ни налага правила в обратната посока, които обаче водят до безнаказаност на агресорите и уязвимост на служителите на реда.Българското общество трябва да спре да приема компромисите със собствената си сигурност!\", се казва в позицията.", "date": "2019.04.29", "title": "ВМРО: Агресията в Куклен е пример за спешната нужда от Концепцията на Каракачанов"}
{"url": "https://offnews.bg/obshtestvo/intenzivno-e-dvizhenieto-po-avtomagistrala-trakia-702242.html", "text": "По информация на пътна полиция, движението по автомагистрала „Тракия“ е интензивно.Част от причината е, че всички автомобили са съсредоточени в активната лента. От полицията уточняват, че в ремонтните участъци по автомагистралата, където движението е двупосочно, аварийната лента в посока София, е лента за движение и водачите на моторни превозни средства могат да я ползват. Тези места са обозначени и със съответните знаци за това.Полицейски екипи регулират и движението в района на тунел „Ечемишка“ на автомагистрала „Хемус“, като постъпателно преди тунела се пускат и спират моторните превозни средства. Целта е да не се допусне пътен инцидент в трите тунела на магистралата.", "date": "2019.04.29", "title": "Интензивно е движението по автомагистрала 'Тракия'"}
{"url": "https://offnews.bg/kultura/praviat-parvi-muzej-na-baj-ganio-702227.html", "text": "В казанлъшкото село Енина създават първия музей на Бай Ганьо. Идеята е на неговия наследник Румен Сомов. Алековият герой е бил реална историческа личност. В селото за първи път може да се види печата на Бай Ганьо от изложението в Чикаго, издирен от неговия наследник, който ще прави музея, съобщи Нова тв. Той ще разкаже как Ганьо Сомов, който е бил известен розотърговец, успява да убеди големи държави да признаят България след Съединението.„Бай Ганьо е споменат за първи път в „До Чикаго и назад”. Там е споменат от Алеко Константинов като бай Ганьо Сомов. Той е роден в село Енина. Това е родното място на прототипа на станалия толкова известен герой. Той е присъствал в Чикаго в един от павилионите, които представят български стоки”, обясни Румен Сомов. ", "date": "2019.04.29", "title": "Правят първи музей на Бай Ганьо"}
{"url": "https://offnews.bg/obshtestvo/voenni-mashini-tragvat-utre-kam-sofia-za-parada-na-gergiovden-702230.html", "text": "Военни машини тръгват утре към столицата. Във връзка с подготовката за военния парад в Деня на Храбростта и празник на Българската армия ще бъде предислоцирана военна техника на въоръжение в Българската армия от военните формирования в страната до летище Доброславци край София.Военната техника ще се придвижва по националната пътна инфраструктура от градовете Асеновград, Благоевград, Карлово, Стара Загора и Ямбол, съобщиха от военното министерство. За транспортирането на техниката, която ще участва в парада, ще бъде използван железопътен транспорт.Молим гражданите да спазват мерките за безопасност на органите на Служба „Военна полиция“, които ще ескортират колоните.", "date": "2019.04.29", "title": "Военни машини тръгват утре към София за парада на Гергьовден"}
{"url": "https://offnews.bg/tenis/andi-mari-obnadezhdi-fenovete-si-bedroto-mi-e-naistina-dobre-ne-uses-702228.html", "text": "Бившият световен номер 1 в мъжкия тенис Анди Мъри сподели, че не е под напрежение на всяка цена да се върне към тениса, след като претърпя операция по бедрото по-рано тази година, но ще се опита да го направи, ако тялото му позволява това.Припомняме, че в края на януари британецът претърпя операция на хълбока. Сега рехабилитация дава желаните резултати и има светлина в тунела за евентуално негово завръщане на корта.\"Удрях топката от неподвижна позиция, не правех никакво движение. Не чувствам натиск да играя отново, но ако тялото ми позволи, ще се опитам.Бедрото ми е наистина добре, не усещам болки в момента. Щастлив съм и се радвам на живота си\", каза Мъри пред ВВС.По-рано този месец Мъри публикува кратък видеоклип в официалния си профил в социалната мрежа Инстаграм, който показва как ударя топката в стена на открит корт.", "date": "2019.04.29", "title": "Анди Мъри обнадежди феновете си: Бедрото ми е наистина добре, не усещам болки"}
{"url": "https://offnews.bg/zdrave-i-krasota/uvelichavat-se-bolnite-ot-rak-na-kozhata-702247.html", "text": "Зачестяват случаите на рак на кожата, предупреждават дерматолози. Ако преди години заболяването се е срещало сравнително рядко, то сега случаите се увеличават по-бързо от всеки друг вид рак. Само в Америка всяка година има над 3 млн. нови случая.Сред основните причини за рака на кожата е продължителното излагане на слънце. Разширяването на озоновата дупка прави UV лъчите все по-опасни.Според специалистите дори само едно слънчево изгаряне преди 20-годишна възраст удвоява вероятността от кожен рак на по-късен етап в живота. Останалите причини са слаба имунна система и високи нива на рентгеново облъчване.С наближаването на лятото все повече клиники предлагат безплатни профилактични прегледи.Според д-р Катя Паскова симптомите могат да бъдат промени в размера, формата или цвета на стара бенка, както и нова, която боли и кърви.Как да се предпазим от рак на кожата коментира дерматологът Д-р Катя Паскова пред БНТ: Като избягваме излагането на слънце между 10 и 16 ч, да не изгаряме, да не излагаме децата на силно слънце и да нанасяме слънцезащитен крем 30 минути преди излагане на слънце.По данни на световната здравна организация, догодина се очаква 7 % увеличение на заболелите от рак на кожата. Затова лекарите съветват при всяка нова бенка или стара, която променя вида си, да потърсим дерматолог.90% от случаите на кожен рак са лечими, ако бъдат открити навреме.", "date": "2019.04.29", "title": "Увеличават се болните от рак на кожата"}
{"url": "https://offnews.bg/sviat/portugalia-prizna-armenskia-genotcid-turtcia-nastrahna-702253.html", "text": "В деня на почит пред жертвите на масовите кланета на арменци в Османската империя - 24 април - Португалия официално призна арменския геноцид. Турция - която никога не е приемала, че изтреблението на 800 000 до 1.5 млн. арменци, започнало през 1915 година, и масовата депортация не е геноцид, а това е повод за постоянно напрежение в отношенията ѝ с Европейския съюз.С акта си португалският парламент обаче официално направи това и така стана 29-ата държава в света, сторила това.Сред седемте организации, признали геноцида над арменския народ, са Европейският парламент и Световната организация по изследване на геноцида, уточнява сайтът .Моментално Анкара осъди решението на Португалия. В резолюцията на португалския парламент се казва, че на 24 април 1915 г. около 250 арменски интелектуалци са арестувани и убит по заповед на правителството в Османската империя. В следващите години, по време на и след Първата световна война, е установено, че между 800 000 и 1.5 милиона души са убити в резултат на геноцида, пише още в текста.В отговор турското Министерство на външните работи разпространи позиция, в която определя резолюцията като \"политизиране а историята\", \"незачитане на международното право\". Тя \"абсолютно никога няма да бъде приета\", заявяват турските власти по повод резолюцията.Съседната на Турция България не е признала арменския геноцид. Това са направили Аржентина, Австрия, Белгия, Боливия, Бразилия, Канада, Чили, Кипър, Чехия, Дания, Франция, Германия, Гърция, Италия, Ливан, Литва, Люксембург, Холандия, Парагвай, Полша, Русия, Словакия, Швеция, Швейцария, Ватикана, Венецуела, САЩ и Уругвай.", "date": "2019.04.29", "title": "Португалия призна арменския геноцид, Турция настръхна"}
{"url": "https://offnews.bg/nashite-avtori/tova-ne-e-konservatizam-702232.html", "text": "Организираната съпротива срещу проекта на Национална стратегия за детето (2019-2030) очерта профили на дълбока социална дезинтеграция. Тази съпротива няма пряко отношение към конкретния документ. Мнозинството от онези, които се обявиха против Стратегията, всъщност не я познават. Става дума за нагласи, които са много по-сложни. Те се основават на страх, а именно той е в основата на нарастващата агресия в българското общество.Видимите белези на тези нееднородни, но все по-агресивно демонстрирани нагласи могат да бъдат проследени до, на пръв поглед, стихийно възникналите анти-имигрантски настроения в периода 2014 – 2015 година. Паралелно с тях, за пореден път бе превърната в политически инструмент темата за състоянието на социалните услуги и грижите за хората с увреждания. Тя бе употребена последователно през 2016 и 2017 година, като платформа за президентските и последвалите ги парламентарни избори. Последната й употреба бе в края на 2018 година, когато доведе до оставката на вицепремиера Симеонов и съществено разколебаване в подкрепата за управляващото мнозинство.Мобилизираната и внимателно направлявана съпротива против Конвенцията на Съвета на Европа срещу насилието над жени и домашното насилие, придаде завършен вид на този своеобразен, пост-тоталитарен реваншизъм срещу либералните ценности и правата на човека. Глобалният пакт за миграцията - инициативата на ООН за противодействие срещу нелегалната миграция чрез насърчаване на механизмите за ефективно управление на миграционните процеси, се превърна в следващата тема, която бе употребена за укрепването на позициите на този реваншизъм. Темата за детето се оказа поредното бойно поле, на което тези нагласи успяха да придобият публичен образ. Те имат общо ядро, но мобилизират в различна степен отделни групи от българското общество, които се определят най-общо като губещи.Това не е консерватизъм, още по-малко – нов. Никакъв етикет не може да промени характера на тези процеси в българското общество. Става дума за дълбоко травматични по своя характер нагласи, които виждат в съпротивата срещу ценностите на правата на човека, толерантността и солидарността, своя последен шанс за реванш. Политическата злоупотреба с тези нагласи е факт, но не тя ги поражда. По-скоро, изглежда че партийните призиви придават легитимност на нагласи, които в продължение на дълъг период от време пребиваваха в латентен, скрит или неизявен вид. Определени групи от политици се опитаха да се възползват и насърчат тези нагласи, но те бяха част от българския обществен живот и през изминалите десетилетия.Европейското изследване на ценностите показва, че през последните десет години семейството увеличава своето значение и се превръща в своеобразна свръх-ценност. Едновременно с това, и в дълбока връзка с тази тенденция, нараства недоверието не само към публичните институции, но и към всички други групи от хора, които не са част от непосредствения, всекидневен живот на семейството. На пръв поглед, това изглежда като традиционна нагласа. Изглежда, че свръх-ценността на семейството би трябвало да мобилизира и други типични консервативни ценности, но нищо не ни дава основание да смятаме, че се случва именно това.Консерватизмът изглежда като приемливо убежище и дори като оправдание на тези нагласи, но всъщност нямаме никакви основания да говорим за възраждане на консервативните ценности. Най-малкото, защото няма каквато и да е промяна в моралния релативизъм и отказа от спазване на правила, което доминира целия пост-тоталитарен период на трансформации в съвременното българско общество. Отношението към държавата, църквата и армията продължава да се формира по инерцията на тоталитарния режим, чрез двойните стандарти на избирателната патриотарщина. Няма нищо консервативно в това да не уважаваш собствените си държавни институции, да следваш само езическите традиции в църковните празници, да се отнасяш подозрително към мисията на българските войници и офицери, и да се „гордееш” само с „България на три морета”.Определяйки семейството като основна ценност, мнозинството от българските граждани всъщност ясно заявяват какво им липсва и към какво се стремят. Нарастването на ценността на семейството не е резултат от съществуването на устойчиви и жизнеспособни семейни общности, които биват отстоявани, а точно обратното – все по-болезненото усещане за тяхната липса. Семейството не е ценност, която мнозинството от българските граждани се опитват да отстояват, а тъкмо напротив – стремят се да постигнат.Проблемът е в това, че очакванията и представите за това как би трябвало да изглежда истинското семейство са толкова разнопосочни, че то самото се превръща в пространство на конфликт и все по-остро противопоставяне.Страхът от чуждото различие е резултат от неувереност в собствената идентичност. Колкото повече се задълбочава кризата на българската национална общност, толкова по-подозрително става към чуждото различие българското общество. Това е истинското ядро на все по-агресивно демонстрираните нагласи на нетърпимост, които атакуват всяка тема, която има отношение към правото на различие. Ние не успяваме да постигнем съгласие относно общото ни близко минало и затова не сме в състояние да формулираме споделена представа за бъдеще. Докато това е така, българската национална общност ще продължава да пребивава във вид на принудително уседнало население, което някои предпочитат да наричат „народ”.Това е пост-тоталитарен реваншизъм, който търси последна възможност да промени, ако не траекторията на развитие на България, то поне да замъгли и подложи на съмнение обективната истина за тоталитаризма от съветски тип, в който пребиваваше прекалено дълго българското общество. Именно затова, освен реваншизма, няма нищо консервативно в желанието да се върне „онова време”, в което е имало ред и децата са били длъжни да слушат родителите си. Тук няма ценностен корпус, който да интегрира все по-агресивните изблици на съпротива. Недоверието е към всички и към всичко, което излиза извън въображаемия контрол, който продължаваме да вярваме, че сме в състояние да наложим в семейството.Ако анти-имигрантските нагласи придобиха своя видим израз като продължение на отношението спрямо ромите, то яростната съпротива срещу Конвенцията на Съвета на Европа, а сега и срещу Стратегията за детето, има пряко отношение към представата за семейството като пространство, в което могат да бъдат компенсирани щетите от неспособността за справяне с живота. Свръх-ценността на семейството има по-съществено отношение към критично високите равнища на домашното насилие в България, отколкото към желанието за завръщане към някакви „изконни ценности”.В тази перспектива, детето не е ценност за българското общество. Ако посланието на Националната стратегия: „Всички права за всички деца” е „посегателство срещу правата на родителите”, то това означава, че процесът на социална дезинтеграция е стигнал твърде далеч. Ако насочването на усилията на държавните институции към закрилата на правата на детето се възприема като посегателство срещу авторитета на родителите, това означава, че обществената среда, в която предстои да реализира своя потенциал следващото поколение генерира неприемливо високи равнища на риск. Тук дори не става дума само за това родителското безсилие да бъде прикрито зад настояването за „правото на наказание”, според „традиционните български ценности”.Ако в съвременното българско общество детето, всяко дете, не е ценност, то тогава и семейството, държавата, църквата, армията и нацията също не могат да бъдат автентични ценности. Ако едно общество може да приеме да бъде противопоставяна ценността на детето на амбициите на неговите родители, то ще продължи да прогонва децата си, отказвайки да приеме собствения си провал.Това не е консерватизъм, а обикновен пост-тоталитарен реваншизъм, основан на усещането за загуба на идентичност.", "date": "2019.04.29", "title": "Това не е консерватизъм"}
{"url": "https://offnews.bg/futbol/na-gerena-opredeliha-dermendzhiev-kato-greshka-702264.html", "text": "Назначаването на Георги Дерменджиев за треньор на Левски беше определено като грешка от изпълнителния директор на \"сините\" Павел Колев.Той разкри също, че вече има варианти за нов постоянен наставник, а личното му мнение е, че това трябва да е българин. Левски ще бъде временно воден от Георги Тодоров.\"Текучеството на треньорския пост се дължи на грешка. Може сега да отчетем, че назначаването на този треньор (бел. авт. - Георги Дерменджиев) бе грешка. Когато има такава, по-добре да я признаеш навреме, за да не се затъва.Когато обаче сработване между треньора и отбора няма, е по-добре да се вземат мерки. Разделихме се коректно. Само уважение за него\", каза Колев. Вариантите за нов треньор са Петър Хубчев, както и Димитър Димитров - Херо. Станимир Стоилов също винаги е сред спряганите имена, но самият той отхвърля подобна възможност.", "date": "2019.04.29", "title": "На \"Герена\" определиха Дерменджиев като грешка"}
{"url": "https://offnews.bg/112/fasada-na-sgrada-se-sruti-v-tcentara-na-sofia-702231.html", "text": "Част от фасадата на стара жилищна сграда се срути на ъгъла на улиците „Граф Игнатиев“ и „6-ти септември“ в центъра на столицата, предаде БГНЕС.Огромните късове са паднали на тротоара от терасата на третия етаж тази сутрин. Районът е отцепен със заградителни ленти от органите на реда.Пристигналите на място полицаи потвърдиха, че няма пострадали хора, както и нанесени материални щети върху паркираните в близост автомобили. Огледът на място продължава.", "date": "2019.04.29", "title": "Фасада на сграда се срути в центъра на София"}
{"url": "https://offnews.bg/obshtestvo/ochakva-se-zasilen-trafik-badete-tarpelivi-na-patia-702233.html", "text": "Очакваме днес да има засилен трафик на входните и изходните артерии на големите градове, както и по магистралите. Това каза на брифинг главен инспектор Илия Георгиев от отдел \"Пътна полиция\" към ГД „Национална полиция“ за пътната обстановка и безопасното пътуване в последния от празничните дни, предаде репортер на Агенция „Фокус“.„Към момента обстановката е относително спокойна. Обобщаване на данните ще бъде направено след като приключат празничните дни в началото на тази седмица се следи за абсолютно всичко. Всички служители на \"Пътна полиция\" са ангажирани с това да подпомагат трафика и да контролират спазването на правилата“, посочи главният инспектор Илия Георгиев. Той подчерта, че се обръща внимание на употребата на алкохол и наркотични вещества, както и на правоспособността на водачите и на превишената скорост.„Надявам се по гранично-пропускателните пунктове обстановката да бъде спокойна. Създадена е организация и всички сили на \"Пътна полиция\" ще бъдат на разположение на участниците в движението, за да подпомагат трафика, където е необходимо“, каза още Георгиев. Той призова всички водачи да преценят времето за пътуване, да си създадат добра организация и да проявят малко повече търпение на пътя.Инспектор Илия Георгиев отбеляза, че на АМ „Хемус и на „Тракия“, там където са ремонтите, има различна организация на движението. „В първия от почивните дни организацията беше създадена така, че да подпомогне пътуващите от големите градове към вътрешността на страната. Съответно сега е направено обратното нещо, за да може да подпомогне тези, които се връщат към големите градове“, посочи той.", "date": "2019.04.29", "title": "Очаква се засилен трафик, бъдете търпеливи на пътя!"}
{"url": "https://offnews.bg/112/4-katastrofi-za-chas-mezhdu-simitli-i-zheleznitca-702240.html", "text": "В рамките на един час, в разстояние на 5 км – между Симитли и Железница, са станали 4 катастрофи, съобщи БТВ.Основата причина е неспазване на дистанция. Общо 68 са кастрофите през празничните дни, при които има 98 пострадали и двама загинали. Други шестима души са с опасност за живота. Това заяви главен инспектор Илия Георгиев от Пътна полиция във връзка с пътната обстановка и безопасното пътуване в последните от празничните дни, предаде БГНЕС.Въпреки че доста хора са предпочели да слеят празничните дни, днес се очаква натоварване на трафика в страната през по-късните часове. От 14.00 до 20.00 часа отново ще бъде валидна и забраната за движение на тежкотоварните автомобили над 12 тона по главните пътища и магистралите, като през първия от почивните дни са санкционирани двама водачи за нарушаването ѝ.„Съвместно с АПИ има създадена временна организация на движението по автомагистралите. Призовавам всички водачи да спазват ограниченията и правилата, както и да изпълняват разпорежданията на контролните органи. Имаме констатирани случаи на водачи, които нарушават забраната за движение в аварийната лента. Те са около десет“, подчерта главен инспектор Георгиев и припомни, че глобата за това нарушение е 1000 лв.,а шофьорската книжка се отнема за 3 месеца.Към момента от Пътна полиция отчитат относително спокойна обстановка по пътищата, а обобщаването на данните ще бъде направено в края на празничните дни. „Следи за абсолютно всичко. Всички служители са ангажирани да подпомагат трафика. Обръща се внимание на употребата на алкохол и наркотични вещества, както и на правоспособността на водачите и превишената скорост“, отчете още главен инспектор Георгиев.С цел облекчаване на движението от 14 до 20 ч. отново се спира движението на камионите над 12 т по автомагистралите.Ще има още две ленти за София и една за Бургас и Варна в участъците с ремонт на \"Тракия\" и \"Хемус\". Пътят през Владая също ще бъде с две ленти за влизащите в столицата.", "date": "2019.04.29", "title": "4 катастрофи за час между Симитли и Железница"}
{"url": "https://offnews.bg/obshtestvo/nad-260-predlozhenia-za-po-efektivno-upravlenie-na-etazhnata-sobstveno-702239.html", "text": "Да се решат проблемите със събирането на таксите за поддръжка на общите части в жилищните сгради и да се накарат некоректните обитатели да плащат. Ако съседът не внася таксите, местната община да ги събира при плащането на местните данъци.Това са част от многобройните предложения за промени в Закона за управление на етажната собственост, които са постъпили в Министерството на регионалното развитие и благоустройството в рамките на инициирания от ведомството обществен дебат. В периода от 19 март до 15 април в МРРБ са постъпили над 260 писма с предложения за промени в ЗУЕС.Когато има разпоредителна сделка с имот - етажна собственост, да се изисква и декларация, че таксите за входа са платени. Това е друго предложение на браншовиците по темата. Ако това не е направено, плащането да се извърши в момента на изповядване на сделката или новият собственик да подпише декларация, че ще ги поеме.Според предложенията за новите текстове на закона трябва да се плащат задължително такси за общи части, без значение дали жилището е обитавано, както и да се регламентират минималните им размери, сумите да влизат в собствена банкова сметка на етажната собственост, а касиерите на блока да се заменят от професионални домоуправители. Има и мнения домоуправител да стане професия, а т.нар. домови книги да станат електронни и общината да има грижата да ги води.Сред предложенията за промяна още е да се въведат различни минимални такси за поддръжка на управление на сградите. А в по-скъпите квартали да плащат повече предвид възможността от по-високи приходи от наеми. Друго предложение е част от таксите, които се събират, да са процент от минималната работна заплата. Ако някой съсед реши да не плаща, в началото на годината да му се налага да се издължи пред общината заедно с плащането на местните данъци.Новите текстове целят постигане на по - ефективно управление на етажната собственост и конкретизиране на правата и задълженията на собствениците. В момента статутът на сградите, които представляват затворени комплекси не е уреден, затова с промените в ЗУЕС ще се направи отделна глава в закона и ще се разпишат подробно ангажиментите на техните обитатели. Подготовката на новите текстове в закона ще става съвместно с други ведомства, като се очаква с промените да се повишат правомощията на местните власти.Предстои през месец септември тази година да бъде публикуван за обществено обсъждане проекта на Закон за изменението и допълнение на ЗУЕС. Преди това ще бъдат създадат четири работни групи за изработване на бъдещите текстове от закона, съответно в категориите: „Управление на етажната собственост“, „Професионални домоуправители“, „Сгради с особено управление“, „Контролни функции на общинските администрации“.В последната група ще бъдат активно включени представителите на местните власти в страната. Работните групи ще се администрират от МРРБ. Предложените промени са публикувани на интернет страницата на МРРБ в „Регистър на постъпилите предложения“, секция „Жилищна политика“, подсекция „Етажна собственост“.", "date": "2019.04.29", "title": "Над 260 предложения за по-ефективно управление на етажната собственост са постъпили в МРРБ"}
{"url": "https://offnews.bg/sviat/eksperti-prizovaha-makron-da-se-otkazhe-ot-speshnoto-vazstanoviavane-n-702234.html", "text": "Стотици френски и чуждестранни експерти призоваха президента на Франция Еманюел Макрон да избегне спешното възстановяване на катедралата \"Нотр Дам\" след опустошилия я пожар, съобщи БТА. Призивът на специалистите е публикуван на сайта на в. \"Фигаро\". Подписали са се 1170 души.Вестникът посочва, че намерението на президента възстановителните работи да бъдат извършени за 5 години предизвикало изумление и голямо безпокойство сред хората, които се занимават с възстановяване на обекти на културата в различни страни. \"Тези видни експери призовават да се прояви бдителност и да се пристъпи към изпълнение на предстоящите задачи с необходимата отговорност\", пише \"Фигаро\".В призива се казва, че стремежът да се обявят на висок глас ефикасни действия не трябва да прикрива факта, че е нужно първо да си дадем сметка за сложността на задачата. \"Нека не избързваме, а да изберем най-добрия път за възстановителните работи и едва след това да поставим срокове, в които да бъде извършена безукорна реставрация на катедралата\", отбелязват експертите.\"Разбираме, че графикът на политическите събития принуждава да се действа бързо. Даваме си сметка колко отрицателно върху имиджа на Франция въздейства видът на засегнатата от пожара катедрала. Но важността на онова, което трябва да бъде направено за възстановяването на \"Нотр Дам\", ни кара да забравим за каквито и да било срокове\", пишат още те.", "date": "2019.04.29", "title": "Експерти призоваха Макрон да се откаже от спешното възстановяване на 'Нотр Дам'"}
{"url": "https://offnews.bg/sviat/germanski-politik-prashta-poroshenko-na-sad-v-mezhdunarodnia-tribunal-702244.html", "text": "Отиващият си президент на Украйна Петро Порошенко следва да бъде предаден на Международния трибунал за военни престъпления и осъден заради конфликта в Донбас, и за това има достатъчно доказателства.Това подчертава депутатът от градския парламент в Берлин от партия „Алтернатива за Германия“ Гунар Линдеман в интервю за руския в. „Комсомольская правда“. Крайно-десният политик отбелязва, че лично е виждал писма от правосъдните органи на Донецката /ДНР/ и Луганската /ЛНР/ народни републики, в които пишело, че 90% от снарядите в Донбас са изстреляни от Украйна. Според него тези доклади са „най-чистото доказателство за това, че Порошенко и висшите му офицери не са желаели мира за Донбас“.„За 5-те години на конфликта загинаха 15 000 души. Стреляли са, разбира се, и двете страни, но 90% от снарядите са идвали от Украйна. Тези факти се потвърждават дори в докладите на ОССЕ и представляват неоспорими доказателства за това, че Порошенко не е искал мир за Донбас“, подчертава Линдеман. По време на посещението си през февруари т.г. в Станица Луганская, където река Северский Донец разделя ЛНР и Украйна, видял разрушения от украинската армия мост, върху рухналите отвори на който били прехвърлени люлеещи се дървени стълбища. Там видял старци, които били принудени да пълзят по тях, за да пресекат границата. И тогава му дошла идеята Порошенко да бъде изправен пред трибунала.„Не трябва и да се направи особено сериозен ремонт – Киев веднага ще го бомбардира. Всеки ден границата тук пресичат около 8 000 мирни жители и постоянно рискуват живота си. Това е просто ужасно. А още по-ужасно е това, че европейските структури бяха готови да отделят пари за ремонта на моста, но Киев не позволи. Позор и за Киев, и за Европа“, коментира германският политик.Запитан какво ще стане, ако Порошенко не се съгласи да застане пред трибунала, той казва, че тогава ще трябва срещу него и обкръжението му да бъдат наложени санкции – например, да им се замразят активите в чужбина, каквито те със сигурност имат. „Трибуналът трябва да бъде демократичен и честен, а съдиите – независими експерти по международно право от различни страни“, подчертава крайно-десният Линдеман.Според него има негласни правила на играта, а прецеденти като предаване на действащ държавен лидер на реален наказателен съд за толкова тежки обвинения не са се случвали през цялата най-нова история. „Но Порошенко повече няма да бъде президент. А и през всичките 5 години той беше единствено военен лидер – в смисъла на това, че черпеше ресурси за властта си от въоръжения конфликт. Сега като че ли възникна надеждата, че с новата администрация кървавият конфликт в Донбас накрая ще бъде прекратен“, казва Линдеман.В началото на юни новият президент на Украйна Володимир Зеленски трябва да встъпи в длъжност. А все още действащият Петро Порошенко трябва да напусне поста си, ако, в крайна сметка, нищо не се случи, отбелязва изданието. Зеленски още не е обявил позицията си за най-болезнения за страната въпрос – този за гражданската война в Донбас. Но за разлика от Порошенко, поне не е давал заповеди за обстрел на мирните ДНР и ЛНР. А ето отиващият си лидер може да се сблъска със сериозни неприятности на „донецкия фронт“. Редица политици вече се обявиха за предаването на Порошенко и съратниците му на Международния трибунал за военните престъпления в Донбас, посочва авторът, без да уточнява имената на издигналите въпросната идея.", "date": "2019.04.29", "title": "Германски политик праща Порошенко на съд в Международния трибунал"}
{"url": "https://offnews.bg/obshtestvo/avstralijski-lovtci-na-omari-po-viasat-explore-702049.html", "text": "Време за нови приключения с Viasat Explore! Тв каналът представя поредицата \"Австралийски ловци на омари\", която ще проследи драмите на шестима капитани на лодки за лов на омари през последните десет седмици на зимния ловен сезон. Те рискуват всичко в търсене на най-ценния морски деликатес в света.За ловците на омари това е последният шанс да спечелят пари, преди ловните територии да станат достъпни отново през пролетта. Южният океан е най-смъртоносната част на океана в Австралия.В свирепи метеорологични условия и страховити води, екипажите работят неуморно, за да изтеглят стотици килограми омари върху хлъзгавите палуби. Дори нищожен проблем може да се окаже смъртоносен за секунди, а най-близкото пристанище често се намира на стотици морски мили разстояние. Медицински спешни случаи, механични повреди, бури и подводни хищници се противопоставят на успеха на участниците. Дори след това те са зависими от променливата цена на омарите, която се качва и спада всеки ден.Ако капитанът се справи добре, може да направи състояние, ако прецени нещата погрешно, може да изгуби всичко. Това е не само история за рискове, стратегии и умения в морето, това е и икономическа семейна драма.\"Австралийски ловци на омари\" започва от сряда, 1 май, в 19:00 ч.", "date": "2019.04.29", "title": "'Австралийски ловци на омари' по Viasat Explore"}
{"url": "https://offnews.bg/obshtestvo/oblachno-i-dazhdovno-pak-buri-na-mesta-702193.html", "text": "Облачно време, превалявания и гръмотевични бури на места ни очакват днес. Максималните температури ще са между 20 и 25 градусаНад Черноморието облачността ще е разкъсана. Само на изолирани места след обяд ще превали. Ще духа слаб юг-югоизточен вятър. Максимални температури - между 16и 19. Температурата на морската вода е 13-14 градуса . Вълнението на морето ще е 1-2 бала.Над планините ще е предимно облачно, с временни разкъсвания и намаления на облачността. Ще духа до умерен южен, по най-високите върхове - югозападен вятър. Максимална температура на 1200 метра - около 15, на 2000 метра - около 7 градуса.Така ще е и утре, температурите обаче ще се понижат. ", "date": "2019.04.29", "title": "Облачно и дъждовно, пак бури на места"}
{"url": "https://offnews.bg/sviat/petima-dushi-sa-zaginali-v-ataka-sreshtu-tcarkva-v-burkina-faso-702245.html", "text": "Петима души загинаха при атака срещу църква в Буркина Фасо, предава БГНЕС.Нападението се случило в неделя в малкия северен град Силгаджи. Сред жертвите има и пастор. Това е първото нападение на християнски храм в африканската държава.„Неизвестни въоръжени лица са нападнали протестантската църква в Силгаджи убивайки четирима членове на общността и пастора. Поне двама други са в неизвестност”, съобщава източник от службите за сигурност.", "date": "2019.04.29", "title": "Петима души са загинали в атака срещу църква в Буркина Фасо"}
{"url": "https://offnews.bg/sviat/sanches-obiavi-pobeda-petima-katalunski-lideri-stavat-deputati-ot-zat-702214.html", "text": "Социалистите спечелиха в Испания. Лидерът им Педро Санчес обяви победата. При преброени почти 100% от бюлетините социалистите печелят 29 на сто от гласовете и 123 места в парламента. Народната партия ще има двойно по-малко представители в новия парламент и ще разполага с 66 депутати. Крайната десница също ще бъде представена - партия \"Вокс\" печели 24 места.Петима каталунски лидери, които в момента се намират в затвора, също бяха избрани за депутати. Избирателната активност на парламентарните избори в Испания е била над 75%. Санчес заяви, че ще се стреми да сформира проевропейско правителство.  ", "date": "2019.04.29", "title": "Санчес обяви победа, петима каталунски лидери стават депутати от затвора"}
{"url": "https://offnews.bg/obshtestvo/prezidentat-rumen-radev-shte-prisastva-na-chestvaneto-na-143-godini-ot-702238.html", "text": "На 30 април и 1 май 2019 г. в Клисура държавният глава ще участва в тържествената програма по повод 143 години от Априлското въстание.На 30 април в 20.10 часа на площад „20-ти Април“ президентът и Върховен главнокомандващ на въоръжените сили ще приеме почетния строй на 61-ва Стрямска механизирана бригада. От 20.25 часа Румен Радев ще произнесе слово, след което ще се проведе тържествена проверка-заря в памет на падналите за свободата на България.На 1 май от 10.00 часа на площад „20-ти Април“ държавният глава ще наблюдава възстановка на моменти от Априлската епопея и ще произнесе слово.", "date": "2019.04.29", "title": "Президентът Румен Радев ще присъства на честването на 143 години от Априлското въстание"}
{"url": "https://offnews.bg/obshtestvo/promeni-v-noshtnia-transport-v-sofia-zaradi-poseshtenieto-na-papa-fran-702215.html", "text": "Промени в движението на нощните автобуси в София въвежда ЦГМ във връзка с посещението на Негово Светейшество Папа Франциск от 5 до 7 май. Промените ще са в сила от полунощ на 3 май до 5 часа на Гергьовден.  Маршрутите на нощните автобусни линии се променят, както следва:Автобусна линия № N1 (в посока ж.к. Младост 4): от бул. „Тодор Александров” през пл. „“Независимост”, по бул. „Княз Александър Дондуков”, надясно по бул. „Васил Левски” и по бул. „Цар Освободител” по маршрута двупосочно;Автобусна линия № N2 (в посока Студентски град): от бул. „Тодор Александров” през пл. „Независимост”, по бул. “Княз Александър Дондуков”, надясно по бул. “Васил Левски” и по маршрута двупосочно. Автобусна линия № N3 (в посока автостанция Изток): от бул. „Тодор Александров” през пл. „Независимост”, по бул. „Княз Александър Дондуков” и след кръстовището с бул. „Васил Левски” направо по маршрута до автостанция Изток двупосочно.Автобусна линия № N4 (в посока ж.к. Дружба 2): от бул. „Тодор Александров” през пл.„Независимост”, по бул. „Княз Александър Дондуков”, надясно по бул. „Васил Левски” и наляво по бул. „Янко Сакъзов” по маршрута двупосочно.За маршрутите на автобусни линии № N1, N2, N3 и N4 се разкрива временна двупосочна спирка за прекачване на пътниците между 4-те линии на бул. „Княз Ал. Дондуков“ при ул. „Сердика“.Водачите от автобусни линии № N1, N2, N3 и N4 ще спират на всички съществуващи трамвайни и автобусни спирки в променените участъци от маршрутите, както и на временната спирка.", "date": "2019.04.29", "title": "Промени в нощния транспорт в София заради посещението на папа Франциск"}
{"url": "https://offnews.bg/futbol/katastrofa-v-turtcia-otne-zhivota-na-cheshki-futbolen-natcional-702237.html", "text": "Халфът на чешкия национален отбор по футбол и Аланияспор Йозеф Шурал загина при катастрофа на клубния автобус в Турция. Това се е случило след гостуването на Кайзериспор, на влизане в Алания.Ранени са шест футболисти - Папис Сисе, Стивън Коулкър, Джалма Кампос, Уелинтон, Айзък Саки и Баяно. Те са настанени в болница и липсва информация за здравословното им състояние.Трагедията се е сучила, защото шофьорът на микробуса е заспал зад волана. Вторият шофьор също бил заспал. И двамата са оцелели след катастрофата, като този, който е бил зад волана, е бил арестуван на момента.\"Минибусът на тима е катастрофирал на връщане от двубоя с Кайзериспор, който беше вчера. Седем футболисти са пострадали. Най-сериозни травми е имал Йозеф Шурал, който е бил откаран в частна клиника в Алания, но лекарите не са успели да го спасят и той е починал\", съобщават от Аланияспор.Шурал премина в турския клуб от Спарта (Прага) през януари тази година и има 1 гол в 11 мача. За националния тим на Чехия той е изиграл 20 двубоя и е отбелязал едно попадения.", "date": "2019.04.29", "title": "Катастрофа в Турция отне живота на чешки футболен национал"}
{"url": "https://offnews.bg/kultura/grupa-eks-erol-ibrahimov-kolio-gilana-i-svetlio-vitkov-s-parvi-samos-702235.html", "text": "Трите фалцета на българската пънк и рок сцена - Ерол Ибрахимов (Уикеда), Светльо Витков (екс-фронтмен на Хиподил) и Кольо Гилъна (екс-фронтмен на Контрол) се впускат в ново музикално, колосално-драматично и уникално приключение, озаглавено кратко и ясно – ЕКС.Името на групата е съставено от първите букви на имената на тримата герои, а първият им (и единствен засега, а и за пролетта) концерт ще бъде на 10 май (петък) в City Stage. Той е с начален час 22:00 ч. (врати: 20:00 ч.) и ще бъде с подобаваща продължителност и настроение.Тримата оригинални вокалисти ще изпълнят заедно най-най-най-яките хитове на ЕКС бандите си като \"Обичам\", \"Бий хлапето\", \"Let me да те лов ю\", \"Боби\", \"Леле Како\", \"Скакауец\", \"Най-щастливият ден\", \"Бате Гойко\", \"Мариана\" и какво ли още не.И докато тримата баритони си пеят и дивеят, ще им акомпанират добре познатите на феновете музиканти от \"Svetlio & The Legends\", участвали в култовите формации \"Хиподил\" и \"Холера\". Важно е да отбележим, че всички тези вокалисти и артисти, които ще видим на куп на 10 май, са дали сериозен тласък и имат важна роля във формирането на ъндърграунд сцената в България.Новата ЕКС формация има блестящата идея да бъде с ЕКС-клузивни участия (около 2 пъти в година), на които хората да се ЕКС-кефят максимално. Още преди първия си официален концерт на 10 май бандата вече може да се похвали с предстоящо есенно турне в Европа.", "date": "2019.04.29", "title": "Група ЕКС: Ерол Ибрахимов, Кольо Гилъна и Светльо Витков с първи самостоятелен концерт"}
{"url": "https://offnews.bg/sviat/hiliadi-evakuirani-v-kanada-zaradi-navodnenia-702213.html", "text": "Над 5000 души в Канада се евакуирани през изминалата нощ заради наводнения, причинени от обилни дъждове. Няма жертви, пострадали или хора в неизвестност, съобщиха Франс прес и БТА. В Сент-Март-сюр-льо-Лак, на брега на езерото Две планини западно от Монреал, е поддала преграда от растителност, която предпазва града. Водното ниво се е покачило с метър и половина в някои квартали. Стотици полицаи, военни и пожарникари евакуираха близо 2600 къщи снощи. Евакуациите продължават и днес.Наводненията са наложили евакуацията на близо 8000 души през последните две седмици в Квебек, а близо 6000 жилища са наводнени.В провинциите Онтарио, Квебек и Ню Брансуик са изпратени близо 1000 военни да помагат при издигането на временни бентове.", "date": "2019.04.29", "title": "Хиляди евакуирани в Канада заради наводнения"}
{"url": "https://offnews.bg/obshtestvo/zapochva-otchitaneto-na-toplomerite-v-sofia-parvite-izravnitelni-smet-702218.html", "text": "Отчитането на топломерите в столицата започва от утре.Част от топлинните счетоводители вече са публикували графиците си за посещение в интернет и са разлепили съобщения по входовете. Те предоставят две дати за отчет, като едната задължително е в неработен ден, за да се улесни достъпът до жилищата на потребителите.В случай, че клиентите отсъстват от дома си и на двете посочени дати, могат да поискат допълнителен ден за отчет, но за тази услуга ще трябва да платят, припомня Нова тв. Първите изравнителни сметки се очаква да бъдат готови в началото на месец юли. След приключването на отоплителния сезон ще започне изпълнението на неотложните ремонти и профилактика по топлопреносната мрежа в участъците с повишена аварийност през последните месеци в столицата, съобщи \"Топлофикация София\" преди дни. Дружеството уточнява, че това ще наложи да се спира  за което гражданите се информират 15 дни преди началото, според Общите условия за продажба на топлинна енергия.Пълен списък по дати може да се види на ", "date": "2019.04.29", "title": "Започва отчитането на топломерите в София, първите изравнителни сметки за парно през юли"}
{"url": "https://offnews.bg/medii/spetcializirano-spisanie-za-tantcovo-izkustvo-izliza-na-balgarskia-paz-702072.html", "text": "На 09 май в 19:00 часа в KICK's в София ще се състои премиерата на брой 1 на новото и единствено засега българско специализирано „Списание за танц\". Водеща тема на първия брой на изданието е „Красотата в танца\". На нея е посветено специално есе, което предлага своеобразна история на представите за красота в танца. Отделно, дванайсет изявени съвременни български и международни хореографи и артисти, заедно с един философ, отговарят на въпроса: „Какво е красотата в танца за вас?\". Така броят позволява да проследим какво се крие зад идеала за красотата в танца и как той се изменя във времето. Част от другите акценти в изданието са: представяне на новите и по-малко познати танцови стилове, които през последните години набират популярност на танцовата карта на София; как се развиват и какво да очакваме от различни танцови пространства в страната; рецензии за открояващи се премиери, състояли се през изминалата година по сцените; календар с предстоящи събития и много други.„Списание за танц\" ще излиза веднъж годишно и ще предлага съвременен поглед върху изкуството на танца в различните му жанрове и върху танцовата култура в съвременния живот. В 120 пълноцветни страници то ще представя процеси, личности, събития и идеи от класическия до съвременния танц в България и по света. Ще обръща внимание на историята на танца в страната и за първи път на български език в него ще бъдат публикувани преводи на важни теоретични текстове.Успешни примери за подобни специализирани издания има в много държави. Един от най-емблематичните сред тях е на немското списание \"tanz\", чийто главен редактор Арнд Веземан също е сред авторите в брой 1 на Списание за танц и ще бъде специален гост на премиерата в София.Самостоятелно списание, посветено на танц, съществува в България за известно време през 20-те години на миналия век, появява се за кратко и през 90-те години, но подобна медия досега отсъстваше. Поради това екипът на Международен фестивал за съвременен танц и пърформанс „Антистатик\" – Ива Свещарова, Вили Прагер, Стефан А. Щерев, както и театроведът Ангелина Георгиева (главен редактор) - се заемат със задачата да създадат съвременно, атрактивно и насочено към различни читатели издание, което да ги въведе в различни идеи в богатия свят на танца и многообразието от събития.Te споделят новината за излизането на брой 1 на „Списание за танц\" по повод 29 април - рожденият ден на легендарния френски балетист и хореограф Жан-Жорж Новер, който от 1982 г. насам, по идея на ЮНЕСКО и Международния театрален институт, се отбелязва като Световен ден на танца.", "date": "2019.04.29", "title": "Специализирано списание за танцово изкуство излиза на българския пазар"}
{"url": "https://offnews.bg/tenis/grigor-dimitrov-se-smakna-s-6-pozitcii-v-svetovnata-ranglista-702220.html", "text": "Най-добрият ни тенисист Григор Димитров се смъкна с шест позиции в класирането на световната ранглиста с началото на новата седмица. Българинът вече заема 49-то място, което е най-слабото му постижение от 2012 година.През тази седмица Димитров ще се подготвя за турнира от сериите АТР Мастърс 1000 в Мадрид, който започва в началото на май.В испанската столица Гришо има да защитава само 10 точки и ще може да подобри позицията си със силни изяви.Иначе в топ 10 няма съществени размествания. Първи е Новак Джокович с 2405 точки, следван от Роджър Федерер с 2280, а Рафаел Надал събира 2145.Шампионът в Барселона Доминик Тийм се изкачи с две места до №4. В топ 10 се завърна Кей Нишикори, който вече е осми.", "date": "2019.04.29", "title": "Григор Димитров се смъкна с 6 позиции в световната ранглиста"}
{"url": "https://offnews.bg/obshtestvo/stotitci-se-preklaniat-pred-chudotvornata-ikona-na-sveta-bogoroditca-702219.html", "text": "На втория ден от Великден по традиция в Бачковския манастир се провежда литийно шествие с чудотворната икона на Света Богородица. Стотици миряни пренощуваха в Бачковския манастир, за да участват в шествието. Образът на Божията майка се носи на ръце от вярващите до местността Клувията над Бачково, където през 17 век е намерена от две овчарчета. Шествието е водено от игумена на Бачковския манастир епископ Сионий. Миряните носят копие на иконата, защото оригиналът е в доста лошо състояние и няма как да бъде носен на ръце през шесткилометровия маршрут, съобщи БНТ. ", "date": "2019.04.29", "title": "Стотици се прекланят пред чудотворната икона на Света Богородица"}
{"url": "https://offnews.bg/zvezdi/viktoria-bekam-shte-pee-sas-spajs-garls-702236.html", "text": "Виктория Бекъм вероятно ще се присъедини към бившите си колежки от „Спайс гърлс“ по време на концертите на групата на стадион „Уембли“ в Лондон, съобщава „Контакт мюзик“, цитирани от БТА.Бившата певица и настоящ моден дизайнер вече отказа възможността да пее заедно с Мелани Браун, Мелани Чизхолм, Ема Бънтън и Гери Халиуел по време на дългоочакваното им турне. Въпреки това, Виктория се е съгласила да застане на една сцена с момичетата по време на един от концертите им в британската столица през юни.\"Изглежда, че става въпрос за втория концерт на \"Уембли\" на 14 юни. Все още не е окончателно решено какво тя ще прави на сцената\", заяви източник, цитиран от в. \"Дейли стар\".Виктория не е склонна да пее на живо, но не отхвърля идеята да се появи заедно с другите момичета на сцената. \"Тя настоя, че не желае да бъде под натиск да пее на живо, но е възможно да танцува заедно с тях. Друга възможност е да се състои нещо като модно дефиле, което да почете успехите й като дизайнерка\", поясни източникът.Подобни спекулации бяха отхвърлени в обкръжението й, а Ема Бънтън наскоро довери, че не очаква Виктория да участва в предстоящото турне. Ликът на Виктория обаче ще е върху редица артикули, които ще се предлагат за продажба по време на турнето. То ще започне с концерт в Дъблин, Ирландия, на 24 май, а трите шоута на \"Уембли\" са планирани за 13, 14 и 15 юни.", "date": "2019.04.29", "title": "Виктория Бекъм ще пее със 'Спайс гърлс'?"}
{"url": "https://offnews.bg/futbol/smeseni-chuvstva-v-lagerite-na-chelsi-i-iunajted-sled-ravenstvoto-702223.html", "text": "Мениджърът на Манчестър Юнайтед Оле Гунар Солскяер защити вратаря Давид Де Хеа, който за пореден път допусна нелепа грешка, която бе решаваща за равенството 1:1 срещу Челси.\"Наистина не знам какво се случва с Давид, но мога да ви кажа, че ние го подкрепяме и не неговите грешки са причината Юнайтед да е шести в класирането. По принцип когато си нападател или вратар, тогава винаги фокуса пада върху теб. Мисля, че Де Хеа бе свикнал да поддържа едно изключително високо ниво и да спасява много ситуации. За това сега грешките му са такава сензация.Ще седна и ще говоря с него. Има много начини един футболист да си върне най-добрата форма. Мислите ли, че като го оставя на пейката ще си върне формата? Не трябва да търсим причината на нашите неволи в него, както вече казах.Той е невероятен вратар и продължава да бъде такъв. Аз лично нямам обяснение защо не успяваме да победим и допуснахме толкова загуби напоследък. Проблемът е до известна степен психически и до известна степен физически, тъй като явно се усеща умора в играчите.Аз знам какво могат тези момчета. Освен това може би се изправяме срещу силни противници. Мисля, че трябваше да победим Челси и заслужавахме трите точки в този мач, но за съжаление ги изпуснахме\", каза Солскяер.Мениджърът на Челси Маурицио Сари пък видимо бе разочарован след равенството.\"Равенството не е толкова добър резултат за нас, защото при 1:1 на \"Олд Трафорд\" ще трябва да спечелим последните си два мача. В противен случай рискуваме заради головата разлика мисля.Мисля, че можехме и да победим, тъй като след като изравнихме бяхме по-добрия отбор през второто полувреме. Имахме изключителна възможност да стигнем до трите точки, които на практика до голяма степен щяха да ни осигурят мястото в четворката.Да се играе в Манчестър срещу Юнайтед обаче е много трудно за всеки един отбор. Домакините започнаха наистина силно, а ние бяхме хаотични. Ние пък завършихме силно и както вече казах дори пропуснахме идеален шанс да обърнем мача.Контузиите? При Рюдигер проблемът е сериозен, докато при Вилиан става въпрос просто за удар и той ще се оправи бързо. Ще видим през следващите дни какво ще покаже скенера\", каза Сари.", "date": "2019.04.29", "title": "Смесени чувства в лагерите на Челси и Юнайтед след равенството"}
{"url": "https://offnews.bg/sviat/everest-olekna-s-3-tona-702246.html", "text": "Три тона отпадъци са събрани до момента в района на Еверест в мащабната акция за почистване на най-високия връх на планетата, която започна в средата на април, съобщава БНР.В акцията участват и хеликоптери на непалската армия. Биоразградимият боклук е пренесен в район в Източен Непал, а пластмасата – в столицата Катманду.Очаква се 5 тона отпадъци да бъдат събрани само от района на базовия лагер, където всяка година се събират стотици шерпи, туристи и алпинисти. Отделно – още 5 тона, от височинните лагери.До момента са локализирани четири тела на загинали хора, които също ще бъдат свалени.Този сезон над 500 чужденци и повече от 1000 души помощен персонал се намират в района на базовия лагер, който е общ за Еверест и за намиращия се в близост Лхотце – четвърти по височина връх на планетата.В базовия лагер е и българинът Иван Томов, който ще направи опит да изкачи Лхотце.", "date": "2019.04.29", "title": "Еверест олекна с 3 тона"}
{"url": "https://offnews.bg/112/7-zadarzhani-zaradi-napadenieto-v-kuklen-702224.html", "text": "Седем души са задържани заради  в частен имот в Куклен вчера. Скандалът избухна заради забележка за силна музика, отправена към компания от видимо пияни роми. Разгневените мъжи нахлули в имота на семейство от Пловдив. Свидетели подали сигнал на тел. 112, а пристигналият екип на полицията е нападнат от агресивните роми. По случая е образувано досъдебно производство, каза директорът на Областната дирекция на МВР старши комисар Атанас Илков.Нощта в Куклен е преминала спокойно, каза пред БНР кметът Мария Белчева. Цяла нощ полицейското присъствие в града беше засилено.„Вчера бях на мястото. На тази улица живеят както роми, така и българи, и турци. Винаги сме живели в разбирателство, искаме да остане така. Най-вероятно всичко е било заради алкохола“, каза Белчева. По думите ѝ, няма сериозно пострадали при инцидента.", "date": "2019.04.29", "title": "7 задържани заради нападението в Куклен"}
{"url": "https://offnews.bg/futbol/obviniha-natcionalnia-selektcioner-v-predatelstvo-702248.html", "text": "Информацията за оставката на Петър Хубчев от поста национален селекционер по футбол на България все още не е потвърдена официално, но вече заваляха първите обвинения към него.Членът на Изпълкома на БФС Венцеслав Стефанов пръв публично взе отношение по темата. Той беше провокиран за това и с публикация, в която се твърдеше, че решението на Хубчев е било взето и в знак на протест срещу неговите и на други хора от управата на съюза критики към отбора и част от футболистите.\"За мен Хубчев предаде президента Борислав Михайлов на 100 процента. Не се постъпва така с човек, който ти е гласувал доверие и поверил националния отбор\", казва Стефанов пред \"Блиц\".Според Стефанов Хубчев вече се е бил разбрал да поеме Левски и поставя всички пред свършен факт. Босът на Славия изразява и надеждата си начело на \"лъвовете\" да бъде поставен треньор, който ще налага млади футболисти от вътрешното първенство.", "date": "2019.04.29", "title": "Обвиниха националния селекционер в предателство"}
{"url": "https://offnews.bg/112/katastrofa-s-balgari-v-rumania-dvama-sa-v-bolnitca-702225.html", "text": "Пътнически бус с 10 българи се е врязал в товарен автомобил, също с българска регистрация, в Румъния.Тежката катастрофа е станала ма магистрала А 1 в близост до Тимишуари, съобщи Нова тв. От Министерството на външните работи потвърдиха за инцидента. От там заявиха, че катастрофата е станала вчера по обед. Няма тежко ранени. Със случая е ангажиран почетният консул на България в Румъния Георги Наков, който е изпратил преводач на мястото на катастрофата. Засега пострадалите не са поискали допълнително съдействие от посолството, информират още от МВнР. На място е оказана медицинска помощ на 8 души. Двама са настанени в болница без опасност за живота. Полицията разследва причините за катастрофата.", "date": "2019.04.29", "title": "Катастрофа с българи в Румъния, двама са в болница"}
{"url": "https://offnews.bg/obshtestvo/zapochva-svetlata-sedmitca-702212.html", "text": "Днес е Светли понеделник, Светлата седмица започва на втория ден на Великден.Светлата седмица е време, в което Възкресението на Иисус Христос донася просветление за всички и надежда за вечен живот. Народът ни нарича тази седмица „празна“, защото през цялото време не трябва да се работи.Днешният ден се нарича и Разтурни понеделник. Младежи излизали извън селището, разделени на две групи, като търкаляли група срещу група червени яйца. Според народната традиция с този ритуал се цели предпазването от градушка.Светлата седмица завършва с Томина неделя. На този ден се почита паметта на свети Тома, един от учениците на Исус. Когато се разнесла мълвата за изчезналото от гробницата тяло на Христос, а самият той се явил пред учениците си, един от тях не повярвал. Тома поискал да се увери в чудото като пипне раните от гвоздеите, с които Спасителят е бил прикован на кръста. Тома се разкаял за постъпката си, но получил прозвището Неверни.Според народната традиция на този ден жените отново боядисвали яйца и ги раздавали за душите на умрелите.", "date": "2019.04.29", "title": "Започва Светлата седмица"}
{"url": "https://offnews.bg/zimni/hokeistite-ni-zavarshiha-nepobedeni-na-svetovnoto-702216.html", "text": "България завърши със стопроцентов актив на Световното първенство по хокей на лед в дивизия 3 в София.Националите, водени от словашкия специалист Роберт Калабер, записаха пета поредна победа след разгром над Люксембург със 7:0 (4:0, 1:0, 2:0) в Зимния дворец.Българските хокеисти си осигуриха първото място и златните медали, както и промоция за група Б на дивидия 2. След мача се проведе и церемонията по награждаването.За най-добър вратар на турнира бе избран Димитър Димитров, а най-добър нападател стана отново българин и това е Мирослав Василев.", "date": "2019.04.29", "title": "Хокеистите ни завършиха непобедени на световното"}
{"url": "https://offnews.bg/obshtestvo/1800-dushi-v-pirogov-po-velikden-niama-piani-detca-702226.html", "text": "1800 души са потърсили помощ в Спешното отделение на \"Пирогов\" през почивните дни, 260 от тях са останали за лечение в клиниката. Двама мъже на 45 и 71 години са хоспитализирани след прекомерна употреба на алкохол. Няма деца и младежи, които да са посрещнали Великден в „Пирогов\", по тази причина, съобщиха от болницата. Пациентите без здравни осигуровки, настанени за лечение в „Пирогов\" са 15.Екипите са хоспитализирали и едни от най-сложните случаи от цяла България. Близо 80 човека от различни части на страната получават високоспециализирана медицинска помощ през тези дни.Доста натоварено е било и дежурството в уникалното за България детско спешно отделение. През него са преминали над 520 деца, на 50 от тях се е наложило да останат за лечение в „Пирогов\".В реанимационните структури се борят за живота на 60 пациенти.Натоварени са били хирургичните, травматологичните, неврохирургичните спешни кабинети и клиники. В тях са постъпили сложни медицински случаи от София и страната.През спешния неврологичен кабиент са преминали 75, от които са оставени 11 пациенти с инсулт. През кабинета по кардиология и вътрешни болести са преминали 233, а са оставени за лечение 52 пациенти.", "date": "2019.04.29", "title": "1800 души в Пирогов по Великден, няма пияни деца"}
