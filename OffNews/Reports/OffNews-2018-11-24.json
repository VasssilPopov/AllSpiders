{"url": "https://offnews.bg/obshtestvo/pochina-kompozitorat-ivan-peev-goliamata-liubov-na-lili-ivanova-692599.html", "text": "Композиторът и пианист Иван Пеев е починал днес на 81-годишна възраст.Скръбната вест съобщи журналистът Мартин Карбовски в профила си във фейсбук.Карбовски припомня, че Иван Пеев е част от творческия и житейския път, която го обяви за любовта на живота си. Той е вторият съпруг на голямата певица. \"Почивай в мир, Ванко!\", написа тя на страницата си и публикува тяхна обща снимка.Иван Пеев е роден на 30 април 1937 г. в Горна Оряховица. Завършва консерваторията. Работи в \"Балкантон\" и в националното радио. Създава няколко оркестъра, в които солист е и Емил Димитров. Ръководител е на оркестър „6+1“, който в продължение на десетина години съпровожда концертните турнета на Лили Иванова.Освен композитор, Иван Пеев е аранжор на стотици песни. Автор е на аранжимента на \"Ако си дал\" на Емил Димиторов.Поклон пред паметта му!", "date": "2018.11.24", "title": "Почина композиторът Иван Пеев - голямата любов на Лили Иванова"}
{"url": "https://offnews.bg/politika/borisov-shte-uchastva-v-spetcialno-zasedanie-na-evropejskia-savet-za-b-692586.html", "text": "Премиерът Бойко Борисов ще участва в специалното заседание на Европейския съвет във формат по чл. 50 утре, 25 ноември, в Брюксел, съобщава правителствената пресслужба. Темата на заседанието в предстоящият Брекзит и сделката между Великоибритания и ЕС.Държавните и правителствени ръководители ще обсъдят проекта за споразумение за оттегляне на Обединеното кралство от Европейския съюз и проекта за политическа декларация, очертаваща рамката на бъдещите отношения между ЕС, от една страна, и Великобритания и Северна Ирландия - от друга.Проектът на Споразумението за оттегляне на Обединеното Кралство от ЕС съответства на интересите на България, тъй като гарантира максимално възможна приемственост и последователност в редица важни за страната ни области, допълват от пресслужбата на кабинета. Проектът дава възможност за своевременно адаптиране към новия режим на отношения, като гарантира спазването на правата на гражданите, финансовите ни интереси, както и избягването на празнини в отношенията с евентуален негативен ефект върху икономическите, транспортните, социалните, културните, образователните и др. връзки.", "date": "2018.11.24", "title": "Борисов ще участва в специално заседание на Европейския съвет за Брекзит утре"}
{"url": "https://offnews.bg/futbol/radost-na-gerena-sluzhiteli-i-treniori-vzeha-zaplati-692581.html", "text": "Ръководството на Левски изплати всичко дължимо към треньорския щаб и служителите в клуба, информира topsport.bg, като това е станало в четвъртък.На \"Герена\" отново са имали финансови затруднения и са платили само на футболистите от представителния отбор в срок.Не за първи път от началото на сезона столичани забавят заплатите на футболистите и хората в клуба. Подобно нещо се случи и преди мачовете с Вадуц от Лига Европа.Тогава, вече бившият футболист, Жорди Гомес си позволи волности в съблекалнята, като написа на треньорската дъска \"no pay, no play\" (б.а. без пари няма игра).От началото на 2019 година клубът ще има нов изпълнителен директор в лицето на Павел Колев. Досегашният такъв Красимир Иванов е гласен за финансов директор, но е много възможно и да напусне \"Герена\".", "date": "2018.11.24", "title": "Радост на \"Герена\", служители и треньори взеха заплати"}
{"url": "https://offnews.bg/bojni/stojka-petrova-specheli-srebaren-medal-na-svetovnoto-po-boks-v-india-692583.html", "text": "Стойка Петрова спечели сребърен медал за България от световното първенство по бокс за жени в Индия.Във финала в кат. до 54 кг тя отстъпи пред представителката на Тайпе Ю Тинг Лин с 4:1 съдийски гласа (28:29, 28:29, 28:29, 27:30, 29:28). Това бе един от двата сблъсъка в 10-те категории между първата и втората в схемата, който противопостави европейската на азиатската шампионка. Като цяло във финалите участват 8 представителки на Стария континет.За 33-годишната Стойка Петрова това е второ сребро от световно първенство, след като игра финал и на предишния шампионат в Астана през 2016 г. Тя донесе и единственото отличия за страната ни от Индия.Световната вицешампионка и останалите националки се прибират утре (25 ноември) в 13:40 часа с полет на „България Еър“ на Терминал 2.", "date": "2018.11.24", "title": "Стойка Петрова спечели сребърен медал на световното по бокс в Индия"}
{"url": "https://offnews.bg/ikonomika/temenuzhka-petkova-gotovi-sme-za-turski-potok-no-ofitcialno-da-ot-ga-692582.html", "text": "България е готова за реализацията на проекта за газопровод \"Турски поток\", но все още не е дошло официално потвърждение от колегите от \"Газпром\", че втората тръба ще минава през България, призна енергийният министър Теменужка Петкова пред Нова тв по повод публикацията на \"Комерсант\", че Москва е избрала именно този маршрут.Министърът увери, че правителството ни работи за запазването на стратегическото място на България на газовата карта на Европа.\"През последните 3 г. не сме спрели да работим в тази посока. С Европейската комисия разработихме концепцията за газоразпределителен център на територията на България. Той представлява инфраструктура, която да ни даде възможност да доставяме природен газ от различни източници и по различни маршрути и платформа за търговия с природен газ, която да ни даде възможност тук да бъде извършвана търговия с природен газ.За да стане всичко това факт, разбира се, трябва да имаме необходимите количества природен газ, които да минават през България. Затова работим и по изграждането на междусистемните връзки\", каза тя.Страната ни работи за осигуряването на доставка не само на руски втечнен природен газ, а и от САЩ, от Катар.\"Но за да можем да бъдем по-конкретни в коментарите си, трябва да изчакаме официалното съобщение от страна на Газпром\", каза Петкова.Тя е оптимист, че това ще се случи, защото \"темата беше обсъждана на най-високо ниво, между премиера Борисов и президента Путин, и беше даден много ясен знак. Така че ние сме готови за реализацията на такъв проект\".Всичко, което ще се реализира, ще бъде изцяло в съответствие с европейското законодателство - увери министърът и посочи конкретните стъпки пред реализацията.\"Какво предстои да се случи и коя е най-голямата гаранция дали тази втора тръба ще мине през България? Европейските правила предвиждат когато се изгражда подобен проект, да бъдат проведени пазарни тестове. Този пазарен тест ще ни даде отговор на този въпрос. Ще видим дали ще бъде резервиран капацитет за един такъв проект, ако бъде и ако бъде проектът икономически изгоден, само тогава ще се пристъпи към неговата реализация. Хората трябва да бъдат спокойни. Никой няма да направи нещо, което да накърни интересите на България\", подчерта Петкова.\"В енергетиката има много геополитика. Но, преди всичко, когато става въпрос за такъв тип проекти, трябва да ги разглеждаме от гледна точка на тяхната финансова и икономическа обоснованост. Няма такъв геополитически интерес, който да надхвърля икономическия интерес и ползите за дадена страна. Така че ние трябва да бъдем много балансирани, премерени в стъпките си, така че да гарантираме запазване на националните си интереси\", заяви министърът.По първоначалните анализи на министерството България трябва да инвестира около 2,6 млрд. в инфраструктура и компресорни станции. Ако бъде реализиран проектът, за 20 г. \"Булгартрансгаз\" би реализирал печалба над 4,350 млрд. лева, каза Петкова.Тя коментира и историческия договор между \"Булгартрансгаз\" и \"Газпром\" за транспортиране на природен газ по трансбалканския маршрут с краен срок 2030 г.:\"Никой няма да опрощава или да се отказва, без да имаме гаранция за икономическите ползи за страната - увери Петкова. - За 2020 до 2030 г. печалбата за \"Булгартрансгаз\" би била 1,092 млрд. лева. Но ако не предприети адекватни действия и не вземем мерки, \"Газпром\" ще изпълни желанието си, което вече е писмено заявено, от 1 януари 2020 година да не бъде използван трансбалканският маршрут. Тогава след 2030 г. какво се случва с нашата инфраструктура и стратегическото ни място? До 2030 г. ще получим този милиард, а след това трябва ли да нарежем на скраб инфрастуктура за милиарди? Трябва да я използваме не 10-20 години, а 50-60 години напред. Няма да бъдат предприети стъпки, преди да знаем дали някой ще резервира капацитет по новата инфраструктурата, и то за 15-20 години.\"", "date": "2018.11.24", "title": "Теменужка Петкова: Готови сме за Турски поток, но официално ДА от Газпром няма"}
{"url": "https://offnews.bg/protesti/marsh-za-pravosadie-v-zashtita-na-lozan-panov-ivancheva-i-petrova-poi-692585.html", "text": "Няколкостотин души шестваха днес в централната част на столицата, включвайки се в Марша за правосъдие. Демонстрацията, организирана от Национална инициатива \"Правосъдие за всеки\", призовава за справедлива съдебна система, а не за \"правообслужване\" на определени лица.Днешният марш има и два конкретни повода. Протестиращите призоваха обществото да подкрепи смелата позиция на председателя на ВКС Лозан Панов, който заяви, че главният прокурор преследва критиците си и поставя чадър над приятелите си. Поискаха и справедливост и защита на човешките права на задържаните от седем месеца в ареста кмет и зам.-кмет на \"Младост\" Десислава Иванчева и Биляна Петрова.Маршът тръгна от НДК, под полицейска охрана мина по булеварт \"Витоша\" и стигна до крайната си цел - Съдебната палата. Протестиращите, сред които имаше и активисти от \"Боец\", носега български и европейски флагове. Бяха опънати големи транспаранти \"Къде са доказателствата?\", \"Дойде време, ставайте! От сън се събуждайте\", \"ОСвободете Иванчева и Петрова\", \"Свобода и право\" и др.Целта е да кажем, че правосъдието и справедливостта са най-ценните в една държава, без тях държава няма. (...) Грешката е още в Конституцията, която е дала неограничени права на главния прокурор да ръководи разлседвания, да следи за законност и да ръководи дейността на всички прокурори\", заяви ръководителят на \"Правосъдие за всеки\" Велислав Величков.„В едно комедийно шоу главният прокурор каза, че всички власти са виновни и когато корупцията е в цялата държава няма какво да направи прокуратурата. Възниква въпросът какво е правила прокуратурата 28 години, за да се настани корупцията в цялата държава. Днес се правят удобни закони, за точните хора, прилагат се избирателно. Позволява се да се погасяват по давност наказателни преследвания, дела не завършват по 10-15 години“, обясни Величков.Той даде пример с \"наказателната репресия\" срещу Иванчева и Петрова, които вече седем месеца са в ареста без доказана вина, за сметка на това търпейки унизително отношение.\"Ние не можем да кажем дали Иванчева и Петрова са виновни или не. Това, което се случва с тях, ако не беше толкова трагично, щеше да е комедиен фарс с техните принудителни мерки - пускане, излизане, оковаване в белезници в съдебна зала, на път за болница. Това е недопустимо за цивилизована и правова европейска държава в 21 в. Нарушени са много европейски стандарти, много правила, свързани с правата на задържаните лица. Освен правото им на придвижване нищо друго не би трябвало да им бъде ограничено“, заяви Величков.", "date": "2018.11.24", "title": "Марш за правосъдие в защита на Лозан Панов, Иванчева и Петрова поиска справедливост, не правообслужване (видео/галерия)"}
{"url": "https://offnews.bg/sviat/sblasatci-v-parizh-politciata-otgovori-s-vodni-oradia-i-salzotvoren-g-692580.html", "text": "Сблъсъци избухнаха в Париж по време на втория многохиляден протест срещу поскъпването на горивата. Полицията използва сълзотворен газ и водни оръдия, за да разпръсне демонстрантите, предаде Би Би Си.Сблъсъците станаха на бул. „Шанз-Елизе“ въпреки полицейския кордон в центъра на френската столица.Париж днес е арена на втория мащабен национален протест на \"жълтите жилетки\" срещу поскъпването на горивата и политиката на президента Макрон. Тук са десетки хиляди демонстранти.Още снощи полицията блокира достъпа към Елисейския дворец от бул. \"Шанз-Елизе\", а за охраната на Париж са ангажирани над 3000 полицаи.Протестната вълна, пламнала в социалните мрежи, няма официални организатори. Властите се опасяват от безредици, провокирани от радикални групировки, каквито напоследък неизменно се врязват в протестните митинги.Блокадите продължават в цялата страна и вече донесоха сериозни загуби на търговския сектор.Двама загинаха и над 600 пострадаха в хаоса по блокираните пътища.В първия национален протест преди седмица се включиха около 283 000 души. Следващите дни те блокираха магистрали и складове с гориво.В социалните медии се призовава демонстрантите да се съберат на централния парижки площад \"Конкорд\", недалеч от Елисейския дворец. Властите предупредиха, че няма да позволят там да има протест и предложиха зелените площи около Айфеловата кула.Правителството на Еманюел Макрон, явно изненадано от мащаба на недоволството и популярността на движението на \"жълтите жилетки\", обеща мерки за подпомагане на шофьорите с ниски доходи, но отказа да спре повишаването на данъка върху горивата с аргумента, че той е необходим за опазване на околната среда. С други думи - повишението на цените на бензина и дизела няма да бъде спряно.Протестът вече се отразява и на съседните страни. Шествия имаше в Белгия, Испания и Великобритания.", "date": "2018.11.24", "title": "Сблъсъци в Париж: полицията отговори с водни оръдия и сълзотворен газ на новия многохиляден протест срещу поскъпването на горивата"}
{"url": "https://offnews.bg/obshtestvo/hakeri-blokiraha-sajtove-na-dve-ministerstva-692588.html", "text": "Хакери блокираха достъпа до сайтовете на две министерства - това на правосъдието и на икономиката.Няколко медии са получили на редакционните си имейли предупреждение от хакери, че ще свалят сайтовете на двете ведомства и на парламента.В момента страниците на МП и МИ не са достъпни, а тази на Народното събрание работи. Групата, наричаща себе си \"анархистите\", е посочила, че прави това като \"поздрав на Емил Караниколо\" (министъра на икономиката - б.р.).От пресцентъра на МП съобщиха, че поради технически проблем сайтът им е временно недостъпен и работят по отстраняването на проблема.", "date": "2018.11.24", "title": "Хакери блокираха сайтове на две министерства"}
{"url": "https://offnews.bg/obshtestvo/teodora-duhovnikova-prezhiviah-koshmara-rak-na-gardata-692590.html", "text": "Едно от най-красивите лица на Народния театър и звезда от сериала \"Откраднат живот\" - Теодора Духовникова - разкри, че наскоро се е преборила с диагнозата рак на гърдата.Духовникова сподели това в профила си във фейсбук във връзка с епизод от популярния медицински тв сериал.Теодора Духовникова е сред най-обичаните актриси от сцената и екрана.Родена е през 1977 г. Завършила е Класическата гимназия в София, а след това актьорско майсторство.Има Аскеер за поддържаща женска роля в „Ръкомахане в Скопан“ (2012) и „Златна роза“ за най-добра женска роля за Ана от „Въздесъщият“ (2017).Участва в много театрални постановки, игрални филми и сериали.Омъцена е за Стефан Духовников. Има две деца.", "date": "2018.11.24", "title": "Теодора Духовникова: Преживях кошмара рак на гърдата"}
{"url": "https://offnews.bg/sviat/semejstva-prodavat-detcata-si-v-afganistan-za-da-se-spasiat-ot-glad-692593.html", "text": "Безпрецедентна суша в Афганистан доведе до масов глад в някои райони на страната. Семейства продават децата си, за да могат да изхранват останалите, съобщава Си Ен Ен.Продължаващата четири години суша затвърждава опасенията, че климатичните промени оказват пагубен ефект върху една от най-уязвимите страни в света, съсипана от десетилетия военни конфликти.Телевизията е разговаряла с жители на град Херат, принудени да напуснат домовете си. По данни на ООН над 275 000 души са мигрирали заради засушаването, унищожило напълно земеделието в района.Пред камерата майка разказва, че е загубила съпруга си във войната, едната си дъщеря - заради промените в климата, а наскоро е била принудена да даде 6-годишното си дете на друго семейство, за да може да изхранва останалите. Момичето е било продадено за 3000 долара. В момента майката живее в бежански лагер край Херат.\"Дойдох тук с трите си деца, мислейки, че ще получа подкрепа, но това не стана. Дадох дъщеря си на един мъж за 3000 долара, но досега ми е платил само 70. Нямах пари, нито храна, нито кой да ни изкара - съпругът ми бе убит\", споделя жената.\"Дъщеря ми не знае, че е продадена. Нямах избор. Кой би придал част от сърцето си, ако има друг начин\", пита тя.Детето се намира в същия лагер, в по-богата тента, със своя купувач. Обещано е за жена на 10-годишния му син. Бащата обяснява, че постъпката му е \"благотворителна\". \"Семейството нямаше какво да яде. Гладуваха. И аз съм беден, но знам, че постепенно ще се разплатя, за две или три години.\"Този случай не е изолиран, добавя Си Ен Ен. Друг мъж разказал пред екипа, че е продал 4-годишната си дъщеря, защото имал дългове и никаква прехрана за семейството си. Трябвало или да се разплати, или да отстъпи детето си.", "date": "2018.11.24", "title": "Семейства продават децата си в Афганистан, за да се спасят от глад"}
{"url": "https://offnews.bg/protesti/za-chas-prikliuchi-protestat-za-gorivata-i-dohodite-v-stolitcata-692587.html", "text": "Обявеното мащабно блокиране на столицата от протеста за цените на горивата и ниския жизнен стандарт се сътоя в доста по-скормен мащаб. Демонстрантите се събраха на площад \"Княз Александър I\" и се разотидоха около час по-късно. На площада дойдоха едва няколко десетки демонстранти.Първоначалният замисъл бе те да тръгнат на няколко лъча, да преминат по основни булеварди и да блокират движението по \"Цар Освободител\". Това обаче не се случи, движението не бе блокирано, а макар протестът да бе обявен до 19 ч, хората си тръгнаха много преди това.Проявата бе охранявана от засилена полицейска охрана.Преди датата на протеста в социалните мрежи се призоваваше в него да се включат много хора. Предвидено бе две автошествия - от \"Люлин\" и откъм \"Интер експо център\" да потеглят към центъра на града. Включиха се обаче много малко коли.", "date": "2018.11.24", "title": "За час приключи протестът за горивата и доходите в столицата"}
{"url": "https://offnews.bg/sviat/desetki-aresti-na-protestite-v-parizh-video-692594.html", "text": "Полицията арестува десетки демонстранти с жълти жилетки на антиправителствените протести срещу цените на горивата в Париж.Днес продължаващите две седмици протести достигнаха своя пик. По данни на Франс прес около 81 000 протестиращи са били преброени по улиците на френската столица. По-рано днес се стигна до сблъсъци на булевард \"Шанз-Елизе“ въпреки полицейския кордон. Според Би Би Си арестуваните по време на сблъсъците са 18. Си Ен Ен съобщава за 35 задържани.\"Целта бе да обединим всички хора в Париж. Разочарован съм, защото не трябваше да се стига до тук\", коментира пред Си Ен Ен Тиери Пол Валет - един от организаторите на демонстрациите. Според него сблъсъците са възникнали заради малка група хора с крайно леви и крайно десни убеждения. \"Беше като по време на гражданска война\", описва той сцените, при които полицията се наложи да се намеси.По-рано днес полицията изпозлва сълзотворен газ и водни оръдия за овладяване на протеста.Заради мащабите на протеста, който обхваща и други градове във Франция, правителството на Еманюел Макрон обеща мерки за подпомагане на шофьорите с ниски доходи, но отказа да спре повишаването на данъка върху горивата с аргумента, че той е необходим за опазване на околната среда. ", "date": "2018.11.24", "title": "Десетки арести на протестите в Париж (видео)"}
{"url": "https://offnews.bg/kakvi-sa-pravata-ni-kato-potrebiteli/ne-se-predoveriavajte-na-isterichnite-notki-na-chernia-petak-namaleni-692584.html", "text": "Не се предоверявайте на леко истеричните нотки, които се долавят в множеството анонси, реклами и покани към потребителя да се включи в кампанията за пазаруване на Черния петък - има достатъчно време с намаления, включително преди Коледа и Нова година. Съветът отправи Димитър Маргаритов - председател на Комисията за защита на потребителите, която само в деня на големите намаления извършила над 250 проверки в магазинната мрежа.Случаите на нарушения не са много, но те отново показват, че не трябва да се предоверяваме, посочи Маргаритов пред \"Дарик\" радио.\"Има достатъчно време, включително и преди Коледа и Нова година, за да преценят хората разумно и обективно доколко ще платят истински ниска цена за това, което ще отидат да си купят”, отбеляза Маргаритов.Не е изключено и през тази година контролният орган да установи, че подобно на предходната някои търговци са вдигнали изкуствено цените непосредствено преди старта на кампанията и в петък обявяват примерно 30% намаление.\"Потребителите трябва да знаят, че дори намалението да е реално, това не означава непременно, че цената ще е по-ниска, отколкото на друго място, където процентът отстъпка е по-малък или търговецът изобщо не се е включил в кампанията „Черен петък”. Това е търговска политика на всеки отделен играч на пазара”, обясни Маргаритов на въпроса на водещия Кирил Вълчев възможно ли е търговецът да вдигне цените за 30 дни и да спази изискванията на закона и после да върне редовните цени на стоките, като обяви намаление за „Черния петък”.„Сърцевината на кампаниите за намаления въобще е, че хората не трябва да забравят, че те плащат цена, а не процент. Затова съветът е да съпоставят офертите именно от тази гледна точка”, добави председателят на КЗП.Маргаритов бе категоричен, че масираните кампании за намаления и минималните наличности от рекламираните стоки представляват нелоялна търговска практика.„Има нюанс при поставянето на надпис „Ограничени количества”. От голямо значение е каква предварителна кампания е направена от страна на търговеца, за да привлече потребителите в своя магазин. Когато е разгърнал масирана кампания с брошури, анонси в електронни медии и тя е достигнала до десетки и стотици хиляди хора, а в търговския обект зареждането е да речем три шалчета, това очевидно ще е нелоялна търговска практика”, коментира той.В кампании като Черен петък търговците нямат право да ограничават което и да е право на потребителите по закон. Хората трябва да внимават да не бъдат подтикнати да си купят нещо излишно, включително в комплект с желана от тях стока, за да я получат на намалена цена. Не е разумно да се сключват и договори за услуги само заради възможността да си купим при по-изгодни условия нещо, към което те са „прикачени”.За да не се окажем изненадани с допълнителни такси, е важно да проучим предварително условията. „Винаги би било нарушение, ако търговците не дават информация. Хората трябва да са предварително информирани в какви допълнителни разходи биха влезли, ако решат да върнат стоката, да заплатят допълнително поради по-голямата натовареност на куриерите и пр. Могат да се правят такива модулации, но въпросът е да не са неизвестни за потребителите и да не им стават ясни чак, когато дойде някой и поиска от тях още 10-20 или повече лева за нещо, което не са заели”, разясни председателят на КЗП.", "date": "2018.11.24", "title": "Не се предоверявайте на истеричните нотки на Черния петък: намаленията тепърва започват"}
{"url": "https://offnews.bg/zimni/vladi-zografski-s-istoricheski-rezultat-za-svetovnata-kupa-692596.html", "text": "Най-добрият ни състезател по ски скок Владимир Зографски се представи впечатляващо и постигна рекордното в кариерата си шесто място във второто състезание от новия сезон за Световната купа във финландския зимен център Рука.Зографски завърши със 133.4 точки, след като преодоля 140.0 метра в единствения си скок. Така той заема 12-о място във временното генерално класиране за сезона с актив от 40 точки. Атмосферните условия объркаха доста програмата на състезанието. Първо квалификациите вчера бяха отложени за днес, но заради силен вятър не се проведоха и в съботния ден.Освен това началото на състезанието беше отлагано няколко пъти, а призьорите бяха определени след само един опит, тъй като вторите скокове бяха отменени заради силен вятър. Победител стана Рьою Кобаяши от Япония със 142.0 точки след скок от 138.5 метра. За него това е първи успех в кариерата за Световната купа.Носителят на Световната купа Камил Стох от Полша се нареди втори със 139.9 точки, след като преодоля 140.5 метра. Трети е Пьотр Жила (Полша) със скок от 136.0 метра и 135.0 точки.В генералното класиране след два старта за сезона води Кобаяши със 160 точки, следван от Стох със 130 точки, Евгени Климов (Русия) и Жила с по 100 точки и други. Зографски е 12-и с 40 точки. В неделя в Рука предстои още един индивидуален старт.", "date": "2018.11.24", "title": "Влади Зографски с исторически резултат за Световната купа"}
{"url": "https://offnews.bg/futbol/tcska-iztragna-pobedata-v-ruse-video-692592.html", "text": "Отборът на ЦСКА продължи победния си ход в Първа лига, след като победи Дунав с 2:0 в двубой от 16-ия кръг, игран на градския стадион в Русе. Армейците откриха резултата в 40-та минута, когато Тиаго Родригес центрира от фаул, а Мауридес засече с глава и порази вратата на противника.Едвин Джеси удвои преднината на \"армейците\" в 48-та минута, след като получи подаване от Мауридес.В следващия кръг тимът на ЦСКА гостува на Славия. Двубоят ще се играе на 2 декември (неделя) от 17:00 часа на Националния стадион \"Васил Левски\".След края на мача в Русе треньорът на ЦСКА Нестор Ел Маестро не спести критики към своите футболисти.\"Доволен съм от резултата. Това не е лесен терен да се играе, не е лесно място да се победи. Много са важни тези три точки днес. Не контролирахме двубоя, поне не през първото полувреме, което не е много задоволително, но имахме контрол върху резултата. Това е важното. Особено сега в края на сезона трябва да взимаме всички мачове. Без излишни фойерверки показахме ефективност. Не е тайна, че Дунав не е най-добрият отбор при статичните положения в защита.Но няма да споря, че не играхме добре. Всички обърнахме внимание на това на почивката. Беше 1:0, а когато ЦСКА поведе с 1:0, то печели мача в 95 процента от случаите, което е чудесно. Но това е футболът, понякога трудно вкарваш, както срещу Витоша, понякога от първия си удар, както днес. Не мога да избирам кога и как да вкарваме голове. Но докато го правим, няма да се оплаквам. Постигаме сухи мрежи, въпреки че не беше най-доброто ни представяне в защита.Имаме 15 точки да спечелим преди Коледа и трябва да го направим. В мачовете до края на сезона очаквам да играем най-добрия си футбол и да спечелим мачовете си. Предстои ни мач със Славия, а Славия не е отбор във форма в момента. Но имат качества и показаха, че могат да играят срещу големите отбори\", коментира младият специалист.В друг мач от кръга днес отборът на Септември (София) записа важен успех с 2:1 над Черно море. Първото попадение на стадион \"Васил Левски\" реализира Жоржиньо (51). Десет минути по-късно обаче Борис Галчев изравни след добро изпълнение на пряк свободен удар, а малко преди края на срещата Ишмаел Байду донесе трите точки за състава на Христо Арангелов. В последния от програмата за деня двубой Лудогорец постигна изключително трудна победа с 1:0 като гост над Локомотив (Пловдив). Единственото попадение в Пловдив реализира Натанаел в 58-ата минута.С успеха над Дунав ЦСКА събра 38 точки и върви втори в класирането, докато Дунав е 12-и с 14. Септември пък вече има 10 и е 13-и. Черно море е 7-и с 21.", "date": "2018.11.24", "title": "ЦСКА изтръгна победата в Русе (видео)"}
{"url": "https://offnews.bg/horoskop/horoskop-za-24-30-noemvri-ot-antonia-mechkova-689778.html", "text": "Гответе се за напрегнати дни, трудности се очертават в работата и с близки. Овните да се грижат за тонуса си, а и да отклоняват покани за разни купони, сега поводи има бол, но на тях им е време да обмислят по-сериозно служебни проблеми, грижи около домашните. Във вторник някои подминават съвета под влияние на случайни срещи, ала само ще пропилеят енергия, средства, даже от флиртове може да изпитат отегчение. Други ще упорстват да помогнат както могат на обичаните, да преодолеят стари болки и ще има на какво да се радват.За вас 7-дневието също не е леко, поемате куп ангажименти в деловата сфера, а близки и познати разчитат на подкрепата ви. Телците да упорстват в своите начинания, ще успеят да обърнат хода на нещата така, че всичко да завършват добре. В понеделник търсете услуги, вместо да се сърдите на домашните за едно-друго. И в следващите дни не усложнявайте отношенията си с обичаните. Вторник ви подмамва да дълбаете в детайли, а е важна далечната перспектива и вие ще се убедите: до петък следва да приключите първо с по-рутинни дела.Периодът е белязан с важни поводи за празнуване, но и работата няма чака. За група Близнаци ситуацията може да стане доста напечена, колеги и познати не са съвсем коректни, възникват технически проблеми. Не отлагайте и грижи за тонуса, а ако специалисти ви съветват нещо – послушайте ги и за здраве, и за ремонти. С чиновници и конкуренти действайте подчертано внимателно. От сряда можете да поотпуснете душа, общуването с повече хора ще ви даде идеи, води нови партньорства. В петък не пилейте пари и не се заседявайте на маса.От събота бягайте от спорове, които не ви засягат, а идеи предлагайте с такт и търпение. Във вторник може и да не разкривате напълно плана си, а в сряда ще се държите само в чужда сянка. Сега за доста Раци е важно да изградят добро взаимодействие с колеги, познати, роднини, иначе в четвъртък ще се чувстват преуморени или неоценени. Споко, има условия да докажете професионализъм и находчивост, а за момента заложете на дипломацията. И на постоянството, иначе рискувате да свършите нещо почти до края и там всичко да се обърка.Пред периода сякаш забравяте за празници и купони, товарите се с работата на колеги и близки, уязвими сте за разни изненади. Лъвовете ще стоят настрана от познати и компании, от понеделник следват строг график. Друг въпрос, че са вероятни разправии с рода и приятели, които обикновено подкрепят идеите ви. Дали не сте твърде мнителни? Вторник е за изяснения, в следващите дни трудностите са в новите начинания, но ако сте ги подготвили подобаващо, а и стари задължения не ви дърпат назад, всичко ще се оправи. Любовни радости.Не си усложнявайте 7-дневието с припряност, а и не се сърдете на близки, ако още от събота не се захванат да ви съдействат с разни услуги. Общуването от понеделник ще докаже на Девите, че хората се интересуват от начинанията им и ще бъдат равностойни сътрудници или ще помагат за по-лесно уреждане на административни детайли. Не подценявайте празничните поводи, макар че от четвъртък улавяте клюки и интриги и това ви огорчава. Е, интриги винаги има, но щом сте стриктни към задълженията си, успех и щастие не ще ви загърбят.За вас – неспокойни дни, възникват ред проблеми в деловото сътрудничество, може да се чувствате неразбрани от най-близките хора. Във вторник бъдете по-грижовни към тонуса си, имате нужда от отдих, а ако изпитвате здравословни неразположения, съветвайте се със специалисти. Сега Везните май много се товарят с работа, вместо да търсят услуги. Някои просто се изяждат за дребни несполуки, перфекционизмът ще им носи печалба, но не и на тази висока цена. Искрено мнение ще подскажа изход от любовни тревоги, заслужавате щастие.Сравнително спокоен период, макар че вие усложнявате нещата, поемайки допълнителни ангажименти в службата, към познати. Скорпионите сега искат да услужат на близки, но не се отказват и от идеи за самостоятелна изява в понеделник. ОК, но до четвъртък не ги налагайте, може да си докарате ядове с партньори и даже със стари приятели. Мнозина да бъдат по-внимателни при уреждане на финансови въпроси, във вторник и сряда да се държат на заден план. Петък носи хубави изненади, но може и да не искате да говорите за тях.Време да изясните затрудненията с клиенти, партньори, познати. Стрелците ще сложат точка на стари спорове още през уикенда, в понеделник работата ще върви мъчно и е редно да имат стабилна подкрепа от съмишленици и колеги. Не се бойте, приносът ви в екипа няма да остане незабелязан, а в сряда съвсем не е нужно да налагате мнението си на другите. Обикновено сте общителни, сега внимавайте да не бъдете погрешно разбрани, току виж  поискат да ви привлекат в далавера или заради флирт заиграете роля, която не ви прилича. Сега взаимодействието с околните е от голямо значение. Доста Козирози са на високо място в бизнеса и обществото, но е важно не да критикуват слабостите, които откриват в практиката, а да привлекат по-добри и съвестни помощници. Поддържайте равномерно темпо от понеделник, във вторник не се поддавайте на настроения и желание за развлечения, макар че нерядко ви се ще и да  си отдъхнете. В сряда ще видите плодове от усилията си, и влиятелни хора може да помогнат. Някои пускат бариерата пред любопитство за личния им живот. За вас периодът е труден, може би трябва да изкусурявате деловите си планове според прогнозите на някакви специалисти, със съветите на предани приятели и други близки? Само част от Водолеите ще се съобразят с предупреждението и ще бъдат подчертано прецизни в работата, в понеделник не са най-доволни от резултатите, а във вторник са и уморени, и поизнервени, и настроени за остри спорове. Свалете малко мерника, изчакайте с големи начинания, анализирайте партньорствата си. В петък са вероятни тревоги за пари, а и спънки в любовта.Това 7-дневие не е леко – имате добри идеи, но трябва да сдържате ентусиазма си, докато уловите подходящ момент за реализация на замислено или намерите покровител. При доста Риби второто е важно, от понеделник са заредени с упорство. Не поемайте много допълнителни ангажименти към колеги, познати и близки. Не се преуморявайте, от вторник-сряда ще разчитате и на помощ от шефове и роднини, делата си ще стабилизирате в четвъртък. Но бъдете наясно – шансът помага на упоритите. За някои ще е така и ако мечтаят за половинка.", "date": "2018.11.24", "title": "Хороскоп за 24-30 ноември от Антония Мечкова"}
{"url": "https://offnews.bg/obshtestvo/dva-tramvaia-i-avtobus-s-promeneno-dvizhenie-prez-uikenda-692533.html", "text": "Трамвайни линии с номера 11 и 22 променят маршрута си днес и утре, съобщи ЦГМ. До утре в полунощ мотрисите с № 11 ще се движат (в посока кв. Княжево) от бул. „Константин Величков“ надясно по бул. „Александър Стамболийски“ до ж.к. Западен парк, двупосочно.Маршрутът на трамвайна линия № 22 в посока към ж.к. Красна поляна е до трамвайно обръщателно ухо „Метростанция Опълченска“.Разкрива се временна автобусна линия № 11-ТМ с маршрут: от пл. Знаме на мира по ул. „Александър С. Пушкин“, надясно по бул. „Цар Борис III“, наляво по бул. „Овча купел“, по бул. „Никола Мушанов“, надясно по бул. „Възкресение“, наляво по бул. „Константин Величков“, надясно по бул. „Тодор Александров“, надясно по бул. „Христо Ботев“, надясно по бул. „Александър Стамболийски“, наляво по бул. „Константин Величков“, надясно по бул. „Възкресение“, наляво по бул. „Никола Мушанов“, по бул. „Овча купел“, надясно по бул. „Цар Борис III“, наляво по ул. „Александър С. Пушкин“ до пл. Знаме на мира. Промяна в маршрута ще има и на автобусна линия № 64 от днес до полунощ на 25 ноември, заради основен ремонт на ул. \"Боянска\". Линията се разделя на две, като № 64 ще е с маршрут от Център по хигиена до спирка “Киноцентър Бояна”, а № 64-А ще се движи от Зоопарка до площад “Цар Иван Александър” в кв. Драгалевци. ", "date": "2018.11.24", "title": "Два трамвая и автобус с променено движение през уикенда"}
{"url": "https://offnews.bg/obshtestvo/sotcialnite-predpriemachi-ot-evropa-i-balgaria-se-sreshtat-v-sofia-692555.html", "text": "В понеделник и вторник в Гранд Хотел София ще се проведе Международната конференция за социални иновации „Партньорство за промяна“. Тя ще предложи рядка възможност за среща на представители на бизнеса, институциите и социалните предприемачи от България и Европа.В общ диалог те ще обсъдят как може да се използва силата на социалното предприемачество и иновациите за създаването на по-добър свят за децата и младежите. Мащабното събитие е с вход свободен, а регистрацията вече е затворена поради изчерпване на местата в залата. Затова организаторите са предвидили live stream на сутрешните сесии на конференцията, който може да се гледа във Фейсбук страницата на Reach for Change България.В отделните дискусионни панели в програмата участие ще вземат над 40 водещи имена в различни сфери. Някои от участниците и лекторите, които ще се включат от българска страна, са: Йорданка Фандъкова, кмет на Столична община; Бисер Петков, министър на труда и социалната политика; Деница Сачева, заместник-министър на образованието и науката; Н.П. Сьорен Якобсен, посланик на Кралство Дания; Силва Зурлева, член на борда на директорите на Нова Броудкастинг Груп; Гжегож Кониечни, изпълнителен директор на ING Bank, клон България, както и шест социални предприемачи – финалисти в конкурса ПРОМЯНАТА - като Емилиян Кадийски – съосновател на Враца софтуер общество, Елисавета Белобрадова – съосновател на Оле Мале, Николета Попкостадинова – основател на Loveguide.Специално за конференцията в България пристигат и Мария Габриел, Еврокомисар за цифрова икономика и общество, София Брейтхолц – изпълнителен директор на Reach for Change, както и социални предприемачи от пет европейски държави. Сред тях е Желко Кхермайер – основател на Feelif (Словения) и носител на наградата на", "date": "2018.11.24", "title": "Социалните предприемачи от Европа и България се срещат в София"}
{"url": "https://offnews.bg/obshtestvo/ot-minus-2-do-plius-13-gradusa-dnes-692570.html", "text": "До обяд днес облачността над по-голямата част от страната ще е значителна, но ще е почти без валежи, прогнозира Националният институт по метеорология и хидрология.Ще е почти тихо, в низините и котловините ще е мъгливо.Около и след обяд ще се появи слаб вятър от юг-югозапад и с него ще настъпи по-съществено намаление на облачността и подобрение на видимостта. Минималните температури ще са между минус 2° и 3°, максималните - от 2-3° в Северозападна България, където ще има трайна мъгла, до 11-13° в югозападните райони.Над планините преди обяд ще е предимно облачно и мъгливо. Около и след пладне облачността ще се разкъса и намалее. Ще духа слаб западен вятър. Максималната температура на височина 1200 метра ще е около 7°, на 2000 метра – около 1°.Над Черноморието облачността ще е променлива, по-значителна преди обяд. Ще духа предимно слаб северен вятър, който след обяд ще се ориентира от юг. Максималните температури ще са 7-9°. Температурата на морската вода е около 12°. Вълнението на морето ще е 1-2 бала.На 24.11.2018 слънцето ще изгрее в 07:29 часа и ще залезе в 16:57 часа. Продължителност на деня ще е 9 часа и 28 минути.", "date": "2018.11.24", "title": "От минус 2 до плюс 13 градуса днес"}
{"url": "https://offnews.bg/112/politciata-izdirva-18-godishnia-martin-692597.html", "text": "СДВР обяви за издирване 18-годишно момче на име Мартин. Той е изчезнал днес по обед в района на Южния парк в столицата. Бил е облечен в тъмносиня шуба, дънки и кафяви боти.Хората, които имат информация къде може да бъде открит издирваният, ще помогнат, като съобщят на тел. 112 или в най-близкото поделение на МВР.ОБНОВЕНА: Късно в събота вечер в група за подкрепа във фейсбук, която също разпространи новината за издирването, бе съобщено, че момчето е намерено.", "date": "2018.11.24", "title": "Полицията издирва 18-годишния Мартин"}
{"url": "https://offnews.bg/futbol/treniorat-na-tcska-spokoen-za-badeshteto-si-692574.html", "text": "Треньорът на ЦСКА Нестор Ел Маесто демонстрира сериозно самочувствие и увереност, че няма да бъде уволнен. Той е убеден, че подобен въпрос въобще не е обсъждан от шефовете на “Армията”. Сръбският специалист дори се сравни ситуацията около себе си с тази на мениджъра на Манчестър Юнайтед Жозе Моуриньо.“Може да изглежда логично Манчестър Юнайтед да уволни Жозе Моуриньо сега, или дори преди два месеца, но те няма да го направят. Не е безплатно да уволниш някого, това струва пари. Освен това е важно и клубът да вярва в своя треньор. Това идва с резултатите. Очевидно е, че не съм спечелил Шампионската лига.Аз съм малък треньор, както повечето тук в България, но за разлика от други, аз съм постигнал нещо и го направих миналата година, а не преди 20 години. Смятам, че дори и да бях загубил мачовете с Берое и Локомотив (Пловдив), нямаше да бъда уволнен.Тези срещи бяха важни заради друго. Целта ми не е просто да остана тук възможно най-дълго. Искам да спечеля нещо”, заяви Ел Маестро в интервю за bTV. Днес от 15 часа ЦСКА гостува на Дунав в Русе, като се очаква пореден труден мач за столичани заради тежките условия за игра на Градския стадион.", "date": "2018.11.24", "title": "Треньорът на ЦСКА спокоен за бъдещето си"}
{"url": "https://offnews.bg/obshtestvo/rumanetcat-prekarva-naj-malko-vreme-v-shoping-germanetcat-naj-mnogo-692573.html", "text": "Румънците отделят най-малко време за шопинг, германците - най-много, показва проучване на Евростат сред 15 европейски държави, проведено между 2008 и 2015 година и публикувано вчера, на Черен петък.Освен обиколките за дрехи, обувки, бижута и т.н., статистиците включили в изчисленията и времето за т. нар. услуги за себе си - например фризьор, маникюр, лекар. И когато теглили чертата, се оказало, че румънците отделят за шопинг и грижи за себе си само 17 минути на ден, а германците - два пъти повече и отгоре - 35 минути.Неясно е къде е България - тя не е включена в изследването.То обхваща население на възраст 20 - 74 години и в него след Германия се нареждат Холандия и Великобритания, които също отделят повече от 30 минути на ден. Точно толкова са минутите са белгийците, а под тях са гражданите на Финландия, Испания, Австрия, Италия, които дават около 27 минути от времето си за шопинг.Над 25 минути е времето и в Полша и Франция, в Люксембург е точно 25 мин.Естония, Унгария, Гърция и Румъния се подреждат на последните 4 места.Във Финландия 50.8% от включените в изследването потвърдили, че са отделили време за шопинг или лични услуги в дните на проучването. На второ място тук е Германия с 48.8%. После са Естония и Холандия с по 46.6%. Най-ниските нива са в Румъния 29.0%, Гърция (30.7%) и Франция (33.6%).Във всички държави доминират жените - те пазаруват повече, по-често ходят на фризьор.Колко прекарват българите по магазините не е проучено, и все пак е ясно какви са били нагласите на българите за Черния петък. Предварително проучване показа, че българинът е планирал да похарчи около 400 лева, каза председателят на Комисията за защита на потребителите Димитър Маргаритов пред БНТ. Той подчерта, че в случая не става дума за импулсивно пазаруване, а за необходими покупки, обмисляни например няколко месеца. Той отново напомни: имате право на рекламация, може да върнете купеното, дори и да са ви го продали със 70% или да са се опитали да ви убедят, че са ви го \"подарили\".", "date": "2018.11.24", "title": "Румънецът прекарва най-малко време в шопинг, германецът - най-много"}
{"url": "https://offnews.bg/futbol/ibrahimovich-ne-kazvam-nito-da-nito-ne-na-milan-692576.html", "text": "Шведската суперзвезда на ЛА Галакси Златан Ибрахимович коментира ситуацията около възможното преминаване в Милан. Нападателят е спряган за завръщане в италианския гранд, но самият той все още не може да даде категоричен отговор.\"Интерес от Милан има, но в същото време спокойно мога да си играя още една година в ЛА Галакси. Харесван съм от Милан, аз също харесвам клуба, това не е някаква тайна. Прекарах в Милано два прекрасни сезона и не исках да си тръгвам, но те ме принудиха да отида в ПСЖ.Като цяло спомените ми са положителни. Пристигнах в Милан от Барселона, където нищо не вървеше добре, чувствах се тъжен. В Милан си върнах усмивката и исках да им се отблагодаря за доверието. Сега не мога да кажа нито \"Да\", нито \"Не\". Ще видим.Дженаро Гатузо беше страхотен играч, сега виждам, че е и прекрасен треньор\", коментира Златан, който игра за \"росонерите\" между 2010 и 2012 година. Последната информация около него гласи, че може да подпише с Милан за шест месеца с възможност за удължаване.", "date": "2018.11.24", "title": "Ибрахимович: Не казвам нито \"Да\", нито \"Не\" на Милан"}
{"url": "https://offnews.bg/protesti/protesti-blokirat-sofia-dnes-692572.html", "text": "Протести ще блокират центъра на София днес.От 12 ч. пред НДК ще започне Марш за правосъдие, организиран от инициативата \"Правосъдие за всеки\". Маршрутът на протестиращите е в посока Съдебната палата.Протестиращите срещу цените на горивата ще проведат автопоход с два лъча, които ще тръгнат от \"Младост\" и \"Люлин\" и ще се придвижат до центъра на София. Те започват в 14 ч. Сборният пункт е пл. \"Александър Батенберг\".Седящ протест ще има пред сградата на Министерски съвет на бул. \"Дондуков\".Очакват се акции на недоволство в Перник, в Монтана, в други градове на страната.МаршОт \"Правосъдие за всеки\" канят \"всички свободни граждани, за да си поговорим по въпросите: #КОЙ заменя Правосъдието с правообслужване и в чия полза; защо чувството за справедливост тотално изчезна в българското общество; връщаме ли се към мрачните години на тоталитарните практики и правосъдие; имаме ли правосъдие за всеки или поръчково правообслужване\".Прокуратурата \"все по-явно прислужва на олигархията\", пишат те и цитират обяснението на председателя на ВКС Лозан Панов за случващото се в съдебната система: \"Съдът не следва да проявява единомислие с прокуратурата и не бива да се превръща в орган по осъществяване на наказателната политика на държавата, като нарушава фундаментални принципи в наказателния процес\".\"Точно това се случва обаче в новия мегаантикорупционен орган с гръмкото название КПКОНПИ и в Специализирания съд на властта, в който в емблема на корупцията и тежката престъпност в държавата се превърнаха кметът и заместник кметът на един столичен район, а всички други държавници, политици и олигарси се оказаха невинни....Да напомним, на свобода са: осъденият в три държави за наркотрафик Брендо, силовашките лидери Маджо, Маргините, Баретата, дори и Митьо Очите още не е в ареста; видни олигарси, разследвани по обвинения за тежки престъпления от години; обвинените за пране на пари от скандалната \"Джи Пи груп\"; обвинените и вече оправдани политици като Бисеров, Сидеров, Масларова, Цветанов... Списъкът е дълъг\", се казва още в призива.", "date": "2018.11.24", "title": "Протести блокират София днес"}
{"url": "https://offnews.bg/obshtestvo/divata-priroda-s-kris-hamfri-kojto-zhivee-v-chasten-zoopark-video-692465.html", "text": "Крис Хъмфри е зоолог с огромна страст към природата, която превръща в уникален начин на живот. Заедно със съпругата си Никол и двете им малки деца, той живее в частна зоологическа градина и споделя живота си с повече от 2000 животни. Крис иска да свърже модерния начин на живот с естествения.Той ръководи развъдна програма за много местни австралийски видове и води животните от колекцията си в училищата с помощта на младия си екип, често предлагайки на учениците възможност за първи досег с природния свят.Когато не се справя с избягали питони в офиса си, не храни малки торбести бозайници с мляко от бутилка и не се бори с пристрастени към телевизията коали, въоръжени с дистанционно, Крис изследва чудесата на австралийската пустош. Сега той ще покани природния свят в домовете ни със завладяващата си страст към дивата природа, невероятните си познания, доминираното си от животни домакинство и различната си гледна точка към света около нас.\"Дивата природа с Крис Хъмфри\" можете да гледате в събота, 24 ноември, от 17:00 ч по .", "date": "2018.11.24", "title": "Дивата природа с Крис Хъмфри, който живее в частен зоопарк (видео)"}
{"url": "https://offnews.bg/obshtestvo/vazstanoveni-sa-sajtovete-na-ministerstvata-svaleni-ot-hakeri-692591.html", "text": "Сайтовете на министерствата на икономиката и правосъдието вече работят нормално.Днес следобед те бяха блокирани от хакерска група, наричаща себе си \"анархистите\".Групата обяви в мейл до медиите, че планира атаки срещу интернет страниците на държавни ведомства.В съобщението хакерите заявяват намеренията си, но не посочват конкретен мотив. Споменават само, че \"поздравяват\" министъра на икономиката Емил Караниколов.", "date": "2018.11.24", "title": "Възстановени са сайтовете на министерствата, свалени от хакери"}
{"url": "https://offnews.bg/sviat/rusia-bezsporno-e-mnogo-po-goliama-zaplaha-ot-isliamska-darzhava-obia-692579.html", "text": "Русия сега \"безспорно\" представлява много по-голяма заплаха за сигурността на Великобритания и съюзниците ѝ от ислямските екстремистки групировки \"Ал Каида\" и \"Ислямска държава\", предупреди новият ръководител на генералния щаб на армията в страната ген. Марк Карлтън-Смит в първото си интервю на поста, дадено за британския в. Daily Telegraph.Отделно от конвенционалната военна заплаха, руснаците постоянно търсят начини да подкопаят силата на Запада, като развиват нови бойни способности в неконвенционални, като кибер пространството и Космоса,Великобритания не може да остане безучастна, предупреждава той и сочи, че \"руснаците се стремят да се възползват от уязвимостта и слабостите, където и да ги открият\".Британският генерал обаче реагира скептично към предложението на френския президент Еманюел Макрон за създаване на единни европейски въоръжени сили, както и към всяка друга инициатива, която по думите му би отслабила ефективността на НАТО. Опора на европейската сигурност е именно Северноатлантическият алианс, смята Карлтън-Смит.", "date": "2018.11.24", "title": "Русия безспорно е много по-голяма заплаха от Ислямска държава, обяви най-високопоставеният британски генерал"}
{"url": "https://offnews.bg/sviat/mishel-obama-razkriva-zashto-e-pregarnala-kralitca-elizabet-ii-692595.html", "text": "Бившата първа дама на САЩ Мишел Обама разкри защо е прегърнала британската кралица Елизабет II по време на прием за Г-20 в Бъкингамския дворец през 2009 г.Признанието ѝ е включено в автобиографичната ѝ книга \"Да станеш\" (Becoming), която излезе тази седмица и бе дълго очаквана, съобщава \"Хъфингтън пост\".Мишел споделя, че прегръдката дошла, след като двете се оплакали една на друга от болки в краката заради обувките.“Забравете, че тя понякога носи корона с диаманти, а аз летях с президентския самолет: в този момент бяхме просто две уморени дами, притеснени от обувките си, пише Мишел Обама. - Тогава направих това, което инстинктът ми диктува всеки път, щом се почувствам свързана с нов човек - да изразя външно чувствата си. Прегърнах я с обич през рамото.\"Жестът на Мишел стана широко коментиран като гаф с кралския протокол. В книгата си тя споделя, че се е опасявала това да не засенчи темата за международната дейност на президента.“Постарах се да не оставя критиките да ме разтърсят. Може да не направих подходящия жест, но бе човешки жест. Смея да твърдя, че кралицата нямаше против, защото, след като я прегърнах, тя се доближи и леко постави ръката си на гърба ми.\"След като прегръдката поражда дискусия, говорител на двореца отрича тя да е нарушила протокола. \"Беше жест на взаимност и спонтанност. Ние не даваме указания да не се докосва кралицата\", коментират тогава от двореца.", "date": "2018.11.24", "title": "Мишел Обама разкрива защо е прегърнала кралица Елизабет II"}
{"url": "https://offnews.bg/zvezdi/dzhastin-bijbar-za-prav-pat-potvardi-che-e-zhenen-692598.html", "text": "Попзвездата Джъстин Бийбър за пръв път потвърди публично, че е сключил брак с приятелката си Хейли Болдуин.В пост в Инстаграм по повод Деня на благодарността той написа:\"Честит Ден на благодарността на всички. Първият ми Ден на благодарността като женен мъж, за пръв път домакин за Деня на благодарността.\"Певецът добавя, че \"любовта невинаги е лесна\", но че се опитва да бъде по-търпелив и самоотвержен.По-рано тази година Бийбър обяви, че е .", "date": "2018.11.24", "title": "Джъстин Бийбър за пръв път потвърди, че е женен"}
{"url": "https://offnews.bg/drugi/klivland-shokira-filadelfia-uoriars-spria-propadaneto-692577.html", "text": "В среща от НБА играна през изминалата вечер, Кливлънд Кавалиерс спечели изненадващо гостуването си на Филаделфия. Двата отбора си размениха по една четвърт до полувремето, като то дойде при абсолютно равенство 54:54. През второто полувреме момчетата на Лари Дрю включиха на по-висока предавка и в крайна сметка надделяха със 112:121. От стартовата петица само Дейвид Нваба не записа двуцифрен точков актив - Чеди Осман 20, Тристан Томпсън 18, Родни Худ 25, Колин Секстън 23. Томпсън успя да овладее и 13 борби, а силно вкючване от пейката направи Джордан Кларксън, реализирайки 20 точки.За загубилите Джоел Ембийд вкара 24 и записа 12 борби, а Бен Симънс се отчете с 22 точки и 10 асистенции. Джей Джей Редик и Джими Бътлър също бяха доста резултатни, записвайки съответно 23 и 22 точки. Загубата беляза и края на серията на 76ърс от 20 поредни победи вкъщи.Няколко часа по-късно Голдън Стейт Уориърс се наложи у дома над Портланд Трейл Блейзърс със 125:97. Без Стеф Къри и Дреймънд Грийн \"шампионите\" спряха серията си от 4 поредни загуби. Кевин Дюрант вкара 32 точки при 61.9 процента точна стрелба. Клей Томпсън също бе на висота със своите 31 точки. За Портланд най-резултатен бе гардът Деймиън Лилард с 23 точки, а центърът Юсуф Нуркич добави 22.Всички резултати от изиграните тази нощ двубои:Детройт - Хюстън - 116:111 след продълженияАтланта - Бостън - 96:114Ню Йорк - Ню Орлиънс - 114:109Торонто - Вашингтон - 125:107Индиана - Сан Антонио - 100:111Оклахома - Шарлът - 109:104Чикаго - Маями - 96:103Милуоки - Финикс - 114:116 Денвър - Орландо - 112:97ЛА Лейкърс - Юта - 90:83 Източна конференцияАтлантическа дивизия: Торонто(16-4), Филаделфия(13-8), Бостън(10-9)Централна дивизия: Милуоки(13-5), Индиана(11-8), Детройт(9-7)Югоизточна дивизия: Шарлът(9-9), Орландо(9-10), Маями(7-11)Западна конференцияСеверозападна дивизия: Оклахома(12-6), Денвър(12-7), Портланд(12-7)Тихоокеанска дивизия: ЛА Клипърс(12-6),Голдън Стейт(13-7), ЛА Лейкърс(11-7)Югозападна дивизия: Мемфис(12-6), Хюстън(9-8), Ню Орлиънс(10-9)", "date": "2018.11.24", "title": "Кливлънд шокира Филаделфия, Уориърс спря пропадането"}
{"url": "https://offnews.bg/gimnastika/katrin-taseva-e-zhena-na-godinata-v-kategoria-sport-692575.html", "text": "Националката по художествена гимнастика Катрин Тасева спечели традиционната награда \"Жена на годината\" на списание \"Грация\".Тасева, която днес празнува рожден ден, е получила най-много гласове в анкетата на изданието в категория \"Спорт\" за 2018 година.Грацията спечели наградата в конкуренцията на три лекоатлетки - световната вицешампионка на скок височина Мирела Демирева, Даниела Тодорова и Александра Начева.Катрин Тасева в момента е в Испания за участие в гимнастически галаспектакъл и не успя да присъства на церемонията снощи, за да получи наградата си. По нейно настояване красивата статуетка взеха Илиана Раева, президент на БФХГ, и Бранимира Маркова, старши треньор на национален отбор индивидуално жени.В последните дни името на Тасева нашумя покрай благотворителния търг, който тя организира за своя златен медал и бухалки от Световната купа. Тя събра 10 000 лева, които дари за лечението на футболиста Иван Тодоров.", "date": "2018.11.24", "title": "Катрин Тасева е \"Жена на годината\" в категория \"Спорт\""}
{"url": "https://offnews.bg/politika/6-mesetca-predi-evrovota-deputatite-otnovo-promeniat-izbornia-zakon-k-692559.html", "text": "Ограничаването на машинното гласуване и забавянето на електронното за неопределено време най-вероятно ще влязат в дневния ред на депутатите от правната комисия другата седмица.Нагласите между двете формации във властта - ГЕРБ и \"Обединените патриоти\", са депутатите от мнозинството да не предлагат много поправки в Изборния кодекс, извън вече внесените. Целта е измененията да бъдат приети преди началото на новата година, за да не изглежда, че промените се правят за предстоящите през май догодина евроизбори, научи OFFNews.Въпреки това в част от ОП има нагласи преди окончателното приемане на текстовете да бъде внесено и друго изменение - да бъде увеличен прагът за избор на кмет в населено място. В момента само селищата с над 350 жители могат да гласуват за собствен кмет, а от ОП искат тази долна граница да бъде вдигната още повече.От БСП обаче имат намерение да подготвят собствени предложения за промени в Изборния кодекс, които предвиждат точно обратното на идеята на \"Обединените патриоти\" - да бъде позволено и на селата с под 350 души да избират кмет.Законопроектът на социалистите все още не е готов, но най-вероятно ще бъде внесен в деловодството на Народното събрание другата седмица, за да има възможност техният и този на управляващото мнозинство да бъдат разгледани в правната комисия заедно. От левицата обаче са по-скоро скептични, че това ще стане.Проектът на социалистите няма да включва само намаляване на долната граница за избор на кмет. По информация на OFFNews те ще предложат изборните списъци да бъдат обновени и изчистени от т.нар. \"мъртви души\". Идеята им е информацията в тях да бъде опреснявана на опреден период време, например на всеки 2 години. Вероятно проектът им ще предвижда това да става чрез информацията на ГРАО за жителите на отделните населени места.Депутатите от ДПС все още не са решили дали ще внесат собствени поправки в Изборния кодекс, научи OFFNews. Очаква се решението дали ще внесат отделен проект да бъде взето другата седмица. Дори да нямат собствени изменения, вероятно от партията на Мустафа Карадайъ отново ще поискат да падне забраната за предизборна агитация на майчин език - нещо, което предлагат при всяко отваряне на Изборния кодекс.Депутати от ГЕРБ и \"Обединените патриоти\" внесоха предложения за промени в Изборния кодекс миналата седмица. Поправките засягат машинното и електронното гласуване, а целта им е с тези изменения да спре да се нарушава закона. Според действащия закон машинно гласуване трябваше да има във всички секции след президентските избори през 2016 година. Такова обаче нямаше и законът беше нарушен няколко пъти. Централната избирателна комисия (ЦИК) дори беше осъдена да въведе машини във всяка секция, но това така и не се случи. Малко преди предсрочните парламентарни избори от комисията обявиха поръчка за изпълнител. На нея се яви само една фирма, която обаче от ЦИК дисквалифицираха и машините отново не бяха във всяка секция. Сега управляващите имат идея и в тази посока - да запишат, че за осигуряването на машините се грижи държавното предприятие \"Информационно обслужване\" АД.От БСП са твърдо против ограничаването на броя на машините. Те не са съгласни и с идеята на ГЕРБ и ОП в закона да е записано изрично, че \"Информационно обслужване\" АД ще осигурява машините за вота. Мотивът - така те ще участват и в самия изборен процес и в броенето на резултатите. \"Тогава направо да не си играeм на избори. Михаил Константинов (бел.ред.- председател на УС на „Информационно обслужване”) направо да излиза и да обявява кой влиза в парламента и кой не по телевизиите. Без да е имало избори\", пошегува се депутат от левицата. Социалистите смятат още, че вписването на конкретна фирма в закона, била тя и държавна, е правен абсурд.Според действащия Изборен кодекс на предстоящите евроизбори трябваше да има и електронно гласуване, но идеята на управляващите е то да се отложи за неопределено време, а поправките са написани така, че може и никога да не бъде въведено. Освен това в сегашния изборен закон е записано, че експериментално електронно гласуване трябваше да има след 1 януари 2018 година, но такова не беше проведено на частичните местни избори, които се провеждат периодично в различни населени места, което отново е нарушение на закона.Предложенията на мнозинството не засягат само ограничаването на машинното и забавянето на електронното гласуване, но и това как изглежда самата бюлетина. Идеята е да бъдат премахнати номерата на партиите, за да се избегне феноменът \"15/15\" - когато избиратели погрешно гласуват с преференция за кандидата от листата, чийто номер съвпада с този на партията. За \"Обединените патриоти\" това е ключова и дори задължителна поправка, обясниха депутати от формацията пред OFFNews. БСП обаче смятат, че такава промяна ще обърка избирателите, защото интегралната бюлетина се променя твърде често, а и ефектът \"15/15\" намалява с всеки изминал вот и гласуващите са започнали да свикват.", "date": "2018.11.24", "title": "6 месеца преди евровота депутатите отново променят изборния закон. Кой, какво и защо предлага"}
{"url": "https://offnews.bg/politika/tcvetanov-v-balgaria-bsp-sa-protiv-pakta-za-migratciata-v-ep-glasuva-692589.html", "text": "По време на дебата за пакта на ООН за миграцията, от опозицията удобно са пропуснаха факта, че той няма правна стойност, коментира зам.председателят на ГЕРБ Цветан Цветанов на форум на Предприемачи ГЕРБ в Поморие.„Оказа се, че те в България призовават да не се присъединяваме към пакта, а евродепутатите им са го подкрепили в ЕП“, заяви той.Цветанов посочи, че вчера Народното събрание е ратифицирало актуализираното общо споразумение на ЕС с Турция, свързано с бежанците. „Като външна граница на ЕС ние сме особено уязвими в случай на сериозен миграционен натиск. Затова изпълнението на това споразумение за нас е особено важно. Най-яростните опоненти на ратификацията бяха именно БСП, които и от тази тема се опитата да създадат хаос.“Цветанов коментира идеите на БСП от тяхната \"Визия за България\". Според него визията им няма алтернативи и решения, а е поипулустка и целта ѝ са оредсрочни избори.„Много често, когато БСП представят „Визия за България, представящите са повече от гражданите. Ето това е оценката на хората за БСП“, каза Цветанов. По думите му няма как Корнелия Нинова да твърди, че годишно се крадат по 10 млрд. лв. от обществени поръчки, при положение,че средствата, които за една година се разпределят в страната по всички програми, са 4.5 млрд. лв. ", "date": "2018.11.24", "title": "Цветанов: В България БСП са против Пакта за миграцията, в ЕП гласуват за него"}
{"url": "https://offnews.bg/sviat/oshte-po-strashni-bedstvia-bolesti-i-smartonosni-uhapvania-ot-nasekom-692578.html", "text": "Климатичните промени ще увредят сериозно здравето на хората и ще влошат качеството им на живот. Те ще струват на САЩ стотици милиарди долари, предупреждава правителствен доклад, цитиран от Би Би Си.\"Бъдещите рискове от климатичните промени зависят от решенията, които вземаме днес\", се казва в документа.Промените ще доведат до още повече бедствия - като неотдавнашните горски пожари в Калифорния, при които загинаха повече от 80 души. Ще носят урагани и други природни бедствия, се казва още в Четвъртата национална оценка на климата, която се изготвя на всеки няколко години по поръчение на Конгреса.Земеделието, производството и употребата на енергия, земните и водните ресурси, транспорта и човешкото здраве и благосъстояние в САЩ - всичко това ще бъде засегнато.Замърсяването на въздуха ще причинява повече болести, повече ще са и те вследствие ухапвания от насекоми, които пък могат да увеличат смъртните случаи в периоди на горещи вълни и влошаването на алергиите.Докладът е написан от независими учени и служители на 13 федерални агенции. Той констатира, че последните години са поставили нови рекорди по опустошителни природни бедствия в САЩ, които са стрували близо 400 милиарда долара от 2015 г. насам.От 1900 г. средните температури в САЩ са се повишили с 1 градус по Целзий. Затоплянето е станало главно в последните десетилетия. Очаква се до края на века средните температури в страната да са по-високи с между 1,6 и 6,6 градуса в зависимост от количествата отделени в атмосферата парникови газове.Над 90% от настоящото затопляне е причинено от човешка дейност. Без емисии парникови газове природните сили като промените в отделяната от Слънцето енергия всъщност леко биха охладили Земята, казват авторите на доклада.", "date": "2018.11.24", "title": "Още по-страшни бедствия, болести и смъртоносни ухапвания от насекоми: това ще причинят климатичните промени на САЩ"}
