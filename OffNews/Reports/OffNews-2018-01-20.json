{"url": "https://offnews.bg/politika/merkel-obeshta-na-balgaria-shengen-v-naj-skoro-vreme-i-ochakva-sresh-673265.html", "text": "България ще влезе в шенгенското пространство \"в най-скоро време\" и \"на етапи\". Това обеща германският канцлер Ангела Меркел на среща с премиера Бойко Борисов в резиденция Бояна в София. В същото време германският канцлер оцени позицията на България като посредник в диалога с Турция и каза, че очаква неформална среща на Върха между лидерите в ЕС с Реджеп Тайип Ердоган.„Обсъждаме отдавна въпроса за присъединяването на България към Шенген. Виждаме какви усилия полага България и страната на практика вече пази външната граница на ЕС. Не мога да ви кажа конкретна дата [за Шенген], но според мен в най-скоро време, постепенно на етапи ще започнат да се въвеждат правилата на шенгенската система – най-напред по летищата“, поясни Меркел.Според българския премиер „по въздух и вода няма никакъв проблем България да влезе в Шенген и днес“. Той заяви, че очаква холандския премиер и „неговите експерти“, които да разведе по границата. „Ще им осигурим пълен достъп, където искат да отидат. Тогава ще водим разговори с Ангела“, коментира Борисов.От своя страна българският премиер очаква \"добронамерена\" оценка на германски експерти за усилията, които страната ни помага за борба с корупцията, като подчерта, че този проблем \"го има навсякъде\". Борисов заяви, че очаква експерти, които \"без много шум да ни помогнат, да видят нашето законодателство, да ни дадат съвети, включително за антикорупционния закон, който приехме, да го разгледат. Разбрахме се добронамерено, с помощ по този начин да убедим партньорите в това, което правим\", коментира още българския премиер. Меркел и Борисов са обсъдили перспективата на Западните Балкани и са се разбрали, че в следващите години там трябва да бъдат инвестирани европейски средства за подобряване на инфраструктурата.„От географското си положение България може да направи много за добросъседските отношения“, заяви германският канцлер и посочи „плана на България“ за неформална среща на върха за Западните Балкани и европейската им перспектива.„Можем да разчитаме на управлението в България. Мирът в Европа минава през перспективата на Западните Балкани“, каза Меркел и поясни, че Германия ще насърчава инфраструктурните проекти.Тя благодари на страната ни за „начина, по който пази нашата външна граница“.Германия подкрепя и идеята на България за изграждането на газов хъб във Варна.По отношение на темата за Западните Балкани Борисов каза, че си е \"отдъхнал\", като разбрал, че Германия подкрепя финансирането на инфраструктурни проекти в региона, които ще бъдат развивани паралелно с преговорния процес по интеграцията на страните там в ЕС.„За да покажем на тези народи, че Европа идва и че това не е процес някога някъде напред във времето, през това време, ние през европейски фондове, строиме инфраструктурата, която ще ги приближи до страните от ЕС и ще повиши тяхната конкруентоспособност\", поясни Борисов.Очаквайте подробности!", "date": "2018.01.20", "title": "Меркел обеща на България Шенген \"в най-скоро време\" и очаква среща с Ердоган във Варна"}
{"url": "https://offnews.bg/112/zadarzhaha-shofior-ubil-peshehodetc-i-izbiagal-673267.html", "text": "Столични полицаи задържаха мъж, избягал след пътен инцидент, при който има загинал човек. Това съобщиха от пресцентъра на МВР.Става въпрос за случая, при който в района на Нови Искър на 19 януари беше открито тялото на починал мъж. Рано сутринта беше получен сигнал за открито безжизнено тяло на мъж в района на Чепинско шосе, посока Нови Искър. При първоначалния оглед на място е изяснено, че той е станал жертва на пътнотранспортно произшествие. В хода на работата по досъдебното производство, под наблюдението на Софийската градска прокуратура, е установен извършителят – 24-годишният С.М. от София.С прокурорско постановление наложената му мярка за задържане е удължена до 72 часа.", "date": "2018.01.20", "title": "Задържаха шофьор, убил пешеходец и избягал"}
{"url": "https://offnews.bg/temida/prokuraturata-razsledva-kriminalen-priem-na-chuzhdentci-v-meditcinskia-673266.html", "text": "Под ръководството на Специализираната прокуратура се провежда разследване срещу организирана престъпна група, създадена с цел и извършваща документни престъпления, съобщиха от държавното.Престъпленията са свързани с приема на чуждестранни студенти в Медицинския университет в София.Вчера, 19 януари 2018 г., на територията на София бяха извършени действия по претърсване и изземване. Разпитват се свидетели, анализира се голям обем от иззета документация.Повече информация към настоящия момент не може да бъде огласена, за да не се попречи на целите на разследването за разкриване на обективната истина.Незабавно след анализа на доказателствения материал и евентуалното повдигане на обвинения, ще бъде предоставена допълнителна информация.", "date": "2018.01.20", "title": "Прокуратурата разследва криминален прием на чужденци в Медицинския университет"}
{"url": "https://offnews.bg/politika/borisov-shte-pomiriava-turtcia-i-es-vav-varna-673274.html", "text": "Неформална среща на европейските лидери с президента на Турция Реджеп Таийп Ердоган ще се проведе във Варна по време на българското председателство на Съвета на ЕС.Това стана ясно днес след срещата на българския премиер Бойко Борисов с Ангела Меркел, която беше на посещение у нас.На срещата, която вероятно ще се проведе през март, ще присъстват председателите на Европейския парламент, Европейската комисия и на Съвета на ЕС. На брифинг в резиденция Бояна българския премиер Бойко Борисов каза, че подобна среща \"би била само за добро за всички нас\".  „Радвам се, че във Варна ще има среща между министър-председателя на България, председателите на ЕК, на ЕП. Смятам, че тази среща е добър шанс да се говори и с турския президент за всички въпроси, които ни вълнуват“, заяви Меркел.От своя страна Бойко Борисов поясни, че с председателя на ЕП Антонио Таяни, с председателя на ЕК Жан-Клод Юнкер и председателя на ЕС Доналд Туск, както и с турския президент Реджеп Ердоган са провели разговори.\"Непрекъснато има претенции от страна на Турция към ЕС, че не е изплатено плащането още по първото споразумение за мигрантите, затова което сме е споразумели. Знаем и за тежките отношение насложени през последната година и половина между много от големите европейски държави и Турция. Едната такава буферна среща във Варна би била само за добро за всички нас“, каза Борисов.\"Най-щастлив съм от това, че ЕС води мирна, добросъседска политика и ще направим всичко възможно да нормализираме отношенията с големите ни съседи. Европа има нужда от мир, от спокойствие, тогава тя е най-доброто място за живеене“, каза още Борисов.", "date": "2018.01.20", "title": "Борисов ще помирява Турция и ЕС във Варна"}
{"url": "https://offnews.bg/zimni/krasi-anev-nabira-forma-predi-piongchang-2018-673272.html", "text": "Звездата ни в биатлона Красимир Анев демонстрира възходяща форма в последните стартове за Световната купа преди олимпиадата в Пьонгчанг.Днес самоковецът се класира на 15-о място в преследването на 12.5 километра от Световната купа по биатлон в италианския зимен център Антхолц-Антерселва. Анев допусна две грешки в четирите стрелби и финишира на 2:47.0 минути зад победителя Йоханес Тингес Бьо (Норвегия). Така Анев се класира за утрешния масов старт.24-годишният Бьо повали всичките 20 мишени и преодоля дистанцията за 31:14.4 минути. Втори остана носителят на Световната купа Мартен Фуркад. Французинът остана втори с пасив от 1:00.5 минута, след като пропусна още първата мишена в състезанието. Руснакът Антон Шипулин се класира трети с една грешка в стрелбата и с изоставане от 1:18.4 минута.В класирането за Световната купа след 14 старта води Мартен Фуркад със 774 точки, пред Йоханес Тингес Бьо (Норвегия) със 742 точки и Яков Фак (Словения) с 438 точки. Красимир Анев е 43-и с 88 точки.Седемкратната световна шампионка Лаура Далмайер от Германия пък спечели преследването на 10 километра за жени. Носителката на Световната купа за миналия сезон Далмайер повали 19 от 20 мишени и измина трасето за 29:45.0 минути.Италианката Доротея Вирер финишира втора с изоставане от 17.3 секунди и с две грешки в стрелбата. Трикратната олимпийска шампионка от Сочи 2014 Даря Домрачова (Беларус) остана на третата позиция с две грешки и пасив от 20.2 секунди. Надпреварата премина без българско участие.", "date": "2018.01.20", "title": "Краси Анев набира форма преди ПьонгЧанг 2018"}
{"url": "https://offnews.bg/ikonomika/sindikati-podkrepiha-biznesa-sreshtu-tcenata-na-toka-673269.html", "text": "В съвместна позиция синдикатите КНСБ и КТ „Подкрепа“ заявяват, че споделят притесненията на българския бизнес, че очевидно има проблем, който създава напрежение на енергийния пазар.Според синдикатите повишаването на цените на електроенергията ще доведе до фалити, загуба на трайни работни места и „замразяване“ нивата на доходите в редица браншове и отрасли.Двете организации искат да се разширят функциите на Комисията за енергийно и водно регулиране за разследване на злоупотреби и санкции при възникване на спекулативно поведение на пазара.През седмицата синдикати и работодатели  след взето решение за провеждане на общи протестни действия срещу високата цена на електроенергията. Те заявиха, че потвърждават изразената от тях на 16 декември 2017 г.  за това, че пазарът на електроенергия у нас е непрозрачен. За това са координирани съвместни действия във връзка със \"спекулативното увеличение на цената на електроенергията\".", "date": "2018.01.20", "title": "Синдикати подкрепиха бизнеса срещу цената на тока"}
{"url": "https://offnews.bg/sviat/nikoga-ne-e-sashtestvuvala-makedonska-natcia-zaiavi-gratckiat-premier-673273.html", "text": "Никога не е съществувала македонска нация, както не е съществувала и нация на атиняните или спартанците, заяви гръцкият премиер Алексис Ципрас в интервю за неделното издание на в. \"Етнос\", съобщава БТА, като цитира агенция МИА.\"Антична Македония беше голяма сила в древния гръцки свят, която се разшири, особено по времето на Александър Велики, далеч извън днешната географска област Македония\", казва още Ципрас в интервюто за \"Етнос\".Той посочва, че от 7 в. нататък по тези земи освен гърците са се заселили и славяни, българи, сърби, евреи и османски турци. Сега географската област Македония е разделена между три държави, отбелязва премиерът.\"В този смисъл е съвсем противоречащо на историята и абсурдно някой да поиска етническа идентификация с Македония\", казва Ципрас.Той обаче смята, че не е абсурдно терминът Македония да бъде включен в едно сложно име, с географско или времево определение, \"така че да бъде ясно, че никой няма претенции за територията или историята на други народи\".В интервюто Ципрас говори подробно за спора за името на Македония, посочва какво име е приемливо за гръцкото правителство и подчертава важността на въпроса за иредентизма, посочва МИА.", "date": "2018.01.20", "title": "Никога не е съществувала македонска нация, заяви гръцкият премиер"}
{"url": "https://offnews.bg/zdrave/shefat-na-nzok-sistemata-na-zdraveopazvaneto-shte-se-srine-do-1-2-god-673256.html", "text": "Ще избутаме още година-две и системата на здравеопазването ще се срине. Парите няма да стигнат, политическата обстановка няма да позволи отново да се преразгледа бюджета на НЗОК, заяви пред bTV директорът на здравната каса проф. Камен Плочев.Здравеопазването си гледа добре работата. Системата е зле конструирана. Тази система генерира именно тези резултати – хроничен недоимък. И това е поради две причини: първо - парите за здраве са много малко, и второ – трябва да се реши законодателно как да се използват тези пари, коментира Плочев.Той е категоричен, че има много хора, които се съпротивляват срещу реформата в здравеопазването - \"защото сегашната система генерира печалби на много хора, които се занимават с медицина\".По думите му, именно те са причината все още да нямаме електронно здравеопазване, защото ако имаме, \"всичко ще се вижда на екрана\".За проблемите с общинските болници Плочев коментира, че има два варианта:Единият е да оставим нещата на естествената финансова еволюция. Който не може да се справи – фалира и излиза от пазара. Другият е да продължим по стария социалистически вариант – плащане, плащане, плащане, без терапевтичен ефект, каза той.Според шефа на НЗОК, вторият вариант по никакъв начин не дисциплинира управителите на лечебните заведения.Тук държавата е крайно време да осъзнае, че с тези 8% ние не можем да осигурим съвременна медицина, каза Плочев.", "date": "2018.01.20", "title": "Шефът на НЗОК: Системата на здравеопазването ще се срине до 1-2 години"}
{"url": "https://offnews.bg/zimni/chongarov-se-razmina-s-olimpiadata-673257.html", "text": "Бившият алпиец Никола Чонгаров даде 46-о време в квалификацията от Световната купа по ски крос в канадския зимен център Никаска и така не успя да се класира за същинската част на състезанието, което ще се проведе по-късно днес.Това беше последен шанс за 28-годишния пловдивчанин да си осигури квота за олимпиадата в Пьонгчанг, която започва на 9 февруари.Чонгаров премина финалната линия за 1:15.15 минути, като изостана с 3.65 секунди от победителя в квалификацията Брейди Леман от Канада. За основната фаза на състезанието се класираха 32-ма състезатели, а участие в квалификацията взеха 55 скиори.За да вземе квота, Чонгаров трябваше да се нареди в топ 30. Чонги, както го наричат приятелите му, спечели симпатиите на хората, след като реши да финансира олимпийската си мечта с дарения, като участва в ски кроса.Той записа вече едно участие на олимпиада в Сочи, като завърши 23-и в алпийската комбинация и беше знаменосец на закриването.", "date": "2018.01.20", "title": "Чонгаров се размина с олимпиадата"}
{"url": "https://offnews.bg/112/vlakova-tcisterna-palna-s-gaz-derajlira-na-garata-v-biala-obnovena-673259.html", "text": "Цистерна - част от влакова композиция, е дерайлирала на гарата в град Бяла, Русенско. Цистерната е пълна с пропан-бутан.При инцидента няма пострадали и няма изтичане на газ.Цистерната е собственост на \"Булмаркет\" - същата фирма, чиито цистерни доведоха до , при която 7 души загинаха, а 29 бяха ранени.\"Днес в 09.25 ч. в гара Бяла маневрен състав на \"Булмаркет\" извършва маневра, без да е получил разрешение за извършването й. Вследствие на това, извън релсите с първата талига излиза един от вагоните, пълен с пропан-бутан\", съобщават от пресцентъра на Национална компания \"Железопътна инфраструктура\" (НКЖИ).На място са изпратени екипи на пожарната и полицията, които са отцепили района.В 12.30 часа вагонът е върнат на релсите. Назначена е комисия за установяване на причините за инцидента, съобщават още от пресцентъра на НКЖИ.", "date": "2018.01.20", "title": "Влакова цистерна, пълна с газ, дерайлира на гарата в Бяла (обновена)"}
{"url": "https://offnews.bg/sviat/11-zaginali-i-44-raneni-pri-katastrofa-na-avtobus-s-uchenitci-v-turtci-673260.html", "text": "11 души са загинали и 44 са ранени при катастрофа на автобус в провинция Ескишехир, Централна Турция, съобщава БТА.Автобусът е превозвал ученици, които били на екскурзия.Рано тази сутрин той е излетял от шосето и се е ударил в крайпътните дървета.Предполага се, че шофьорът е загубил контрол над превозното средство.", "date": "2018.01.20", "title": "11 загинали и 44 ранени при катастрофа на автобус с ученици в Турция"}
{"url": "https://offnews.bg/sviat/turtcia-podade-raka-za-mir-s-bombi-po-kiurdite-v-siria-video-673271.html", "text": "Турция започна военна операция в Сирия, която кръсти \"Маслинова клонка\". Операцията, чието име трябва да символизира подаването на ръка за мир, е насочена срещу кюрдските Сили за защита на народа (СЗН).Командването на въоръжените сили на Турция обяви, че операцията е започнала официално в 16.00 часа българско време и че целта ѝ е гарантиране на сигурността на турската граница и стабилността в целия близкоизточен регион, съобщава БНР.Турският премиер Бинали Йълдъръм съобщи, че в операцията участват и бойни самолети, които са бомбардирали позиции на кюрдите в района на Африн в сирийската провинция Алепо.Анадолската агенция съобщи, че натам напредват сухопътни сили на подкрепяната от Анкара Свободна сирийска армия.Сирийската кюрдска милиция потвърди (СЗН), че турски военни самолети са бомбардирали северозападния сирийски град Африн и няколко села в района, предаде Ройтерс.При въздушните удари са били ранени хора, но засега не е ясно точно колко, каза говорител на СЗН. Той отбеляза, че засега няма сблъсъци между турски военни и кюрдски бойци, а \"само престрелки\" в покрайнините на окръг Африн.По-рано високопоставен представител на турските власти съобщи, че военни самолети на страната са поразили позиции на подкрепяните от Съединените щати СЗН в Африн днес.", "date": "2018.01.20", "title": "Турция \"подаде ръка за мир\" с бомби по кюрдите в Сирия (видео)"}
{"url": "https://offnews.bg/112/arestuvaha-16-godishen-pribral-76-000-leva-v-telefonna-izmama-673258.html", "text": "В Търговище е задържан 16-годишен младеж - участник в телефонна измама за 76 000 лева.В петък 66-годишна жена от Търговище е получила обаждане на стационарния телефон в службата си от мъж, представил се за полицейски служител.Той ѝ казал, че ако предостави наличните си пари на измамници, които вероятно ще й позвънят, ще помогне на полицията да ги задържи. Уверил я, че веднага след това сумата ще й бъде върната.Вярвайки че помага, жената изтеглила от сметката си в банка 76 000 лева, сложила ги в найлонов плик и ги оставила на указаното в телефонен разговор място - край кошче за смет на детска площадка в междублоково пространство в централната част на града.Около 15 часа, веднага след прибиране на плика с парите, полицаите задържали младеж, въпреки опита му да избяга.Установена е самоличността му - 16-годишен от Търговище, с регистрация за наркотици. Наложена му е полицейска мярка за срок до 24 часа.Действията са реализирани съвместно от служители на ГДНП, ОДМВР – Търговище и Велико Търново, под наблюдението на Районна прокуратура - Търговище, съобщават от пресцентъра на МВР.Проверява се съпричастността на задържания към още една измама, осъществена отново в Търговище - в началото на този месец по същия сценарий е измамена 77-годишна жена. Тогава тя хвърлила през терасата на жилището си 1600 лева.", "date": "2018.01.20", "title": "Арестуваха 16-годишен, прибрал 76 000 лева в телефонна измама"}
{"url": "https://offnews.bg/politika/mvr-razpredeli-97-mln-lv-na-politcaite-bez-da-gi-ima-i-im-obeshta-no-673263.html", "text": "Ръководството на МВР публикува проект на наредба, с която разпределя 97 млн. лв. за увеличение на заплатите на полицаите. Парите бяха обещани на , но до момента не са отпуснати. Вероятно за отпускането на парите ще трябва да има актуализация на бюджета, тъй като според Закона за публичните финанси отпускането на целеви средства се предоставят само през промени в Закона за държавния бюджет, което е тромава процедура.Има вариант парите да бъдат отпуснати с постановление на правителството чрез преразпределение на разходите по министерствата, както и чрез вътрешнокомпенсирани разходи. Въпреки че не е ясно дали обещаните първоначално от премиера 100 млн. лв. ще бъдат отпуснати, веднага след срещата при него се е състояла среща на ръководството на МВР със синдикатите, на която е решено парите да бъдат разпределени по равно средно с около 80 лв. Това е второто увеличение на заплатите на униформените, след като за тази година в бюджета за МВР бяха предвидени  за възнаграждения.   На въпросната среща на 11 януари са присъствали зам.-министрите на вътрешните работи Красимир Ципов и Стефан Балабанов. По информация на OFFNews двамата са направили уговорката, че все още няма подготвен проект на постановление за отпускането на парите. Балабанов пък на няколко пъти пояснил, че не става въпрос за 100 млн. лв., като премиерът Борисов \"завоалирано\" предупредил да не се говори за сума, тъй като това щяло да нагнети напрежение по дирекциите на МВР по места.Според проекта на наредбата най-ниската заплата за полицейска длъжност ще стане 798 лв. Тези пари ще получават полицаите и пожарникарите със средно образование, както и катаджиите на най-ниски нива. Кварталните и част от патрулните полицаи ще взимат малко над 1000 лв. Началниците в районните управления ще взимат 1259 лв.Повишават се и заплатите на ръководните длъжности - директорите на областните дирекции ще имат основна заплата между 1545 лв. и 1623 лв., като само директорът на столичната полиция ще взима малко повече от тях - 1695 лв. Началниците на граничните управления ще получават минимум 1454 лв.На срещата ръководството на МВР е поело ангажимент за решаването и на второто от серията искания на полицаите  - изготвянето на нов Закон за МВР. Намеренията на синдикатите са законът да влезе в сила от 1 януари 2019 г. Стефан Балабанов е предложил на синдикатите да изготвят концепция за новия закон, която да бъде обсъдена на Съвета за социално партньорство. Красимир Ципов пък е заявил, че не вижда пречка за изготвянето на новия закон. Освен това синдикатите са успели да убедят ръководството на МВР и за промени в сега действащия закон, като една от най-спешните промени е тази, която касае броя на пожарникарите в малките населени места. Сегашните текстове позволяват в някои селища да има двама пожарникари, които да се редуват денонощно. ", "date": "2018.01.20", "title": "МВР разпредели 97 млн. лв. на полицаите без да ги има и им обеща нов закон"}
{"url": "https://offnews.bg/medii/voennata-prokuratura-razsledva-intcidenta-sas-spartana-673264.html", "text": "Военно-окръжната прокуратура в Пловдив е започнала досъдебно производство във връзка с  на авиобаза \"Граф Игнатиево\", съобщиха от прокуратурата в Пловдив.Говорителят майор Ангел Узунов каза за БТА, че разследването трябва да установи причините и условията, при които е възникнал инцидентът.Няма пострадали хора, но има щети по корпуса на самолета. Все още е рано да се говори, тъй като не са минали дори 24 часа от случилото се, каза Узунов.Той допълни, че е необходимо да се разследва поне седмица, за да се даде някаква информация, а срокът на досъдебното производство е два месеца.Военне транспортен самолет C-27J \"Спартан\" претърпя инцидент при извършване на учебна маневра на земята на летище \"Граф Игнатиево\".", "date": "2018.01.20", "title": "Военната прокуратура разследва инцидента със Спартана"}
{"url": "https://offnews.bg/politika/bsp-za-vota-na-nedoverie-%c2%a0po-dobre-sami-otkolkoto-zle-pridruzheni-673262.html", "text": "Най-големият бич в обществото в момента е корупцията, заяви зам.-председателят на БСП Кирил Добрев при посещението си в Карнобат.Няма как да преборим бедността, без да преборим корупцията. И ние трябва да поведем тази битка, коментира още Добрев.Според него е много по-добре, че БСП внасят вота на недоверие сами: „По-добре сами, отколкото зле придружени“.Зам.-председателят на БСП коментира, че колкото повече управляват ГЕРБ, толкова по-малко държава остава - защото управляващите я сливат с партията си.Правят това веднъж чрез назначенията си от чистачката до директора и чрез раздаване на обществени поръчки на приближени техни бизнесмени. В момента единственото, което искат да направят, е темата \"корупция\" да бъде заглушена, каза още Кирил Добрев.Домакини на срещата с Добрев бяха ОбС на БСП Карнобат и младият му председател Аспарух Иванов. Присъстващите имаха възможност да зададат своите въпроси към Кирил Добрев, а в края на срещата той връчи членските карти на новопостъпилите в редиците на БСП младежи, съобщават от пресцентъра на \"Позитано\" 20.", "date": "2018.01.20", "title": "БСП за вота на недоверие: По-добре сами, отколкото зле придружени"}
{"url": "https://offnews.bg/offtopic/dalgoto-izlezhavane-prez-uikenda-e-polezno-za-zdraveto-673268.html", "text": "Дългото излежаване през уикенда е полезно за здравето, това установиха шведски учени.Те са провели тестове с 43 хиляди доброволци и стигнали до извода, че дългото излежаване през уикенда е полезно за здравето, пише лондонският вестник \"Метро\".Изданието цитира проучване на екип от университета в Стокхолм. От него проличало, че хората, които спят по-малко от 5 часа и повече от 8, са с по-голям риск от ранна смърт. Но екипът констатирал също, че по-дългото спане през уикендите може да компенсира недоспиването през останалите дни от седмицата и да подобри здравословния статус, уточнява БНР.", "date": "2018.01.20", "title": "Дългото излежаване през уикенда е полезно за здравето"}
{"url": "https://offnews.bg/na-tozi-den/dnes-e-petliovden-660982.html", "text": "Днес православната църква почита Евтимий Велики и търновския патриарх Евтимий. Именници днес са Евтим, Евтимия, Ефтим, Евтимий, Ефтимия, чието има от гръцки означава „благодушен“.Празникът е известен и като Ихтим, Ихтима, Петеларовден или Петларовден. Последните названия са свързани с основната обредна практика - жертвоприношение на петел във всяка къща с мъжка челяд. В онези домове, където има момиченца, стопаните колят обикновено ярки за тяхно здраве.Краката на птицата се хвърлят на покрива на къщата, а перата ѝ се запазват. С тях бабите кадят болни или урочасани деца.В Странджанския край, където народният култ към св. Евтим е особено развит, всяка жена коли за здравето на своите деца черен петел. Според местните вярвания св. Евтим е господар на детските болести и той предпазва от \"детешката\" и \"вънкашната болест\" (детски паралич и епилепсия).В Пловдивско денят е известен под името Черна или Църън ден. Тук освен принасянето в жертва на черен петел (или кокошка) се спазват и редица забрани. Не се върши женска работа, не се къпят, не правят сватби, за да не “църнеят”, т.е. да не жалят починал.", "date": "2018.01.20", "title": "Днес е Петльовден"}
{"url": "https://offnews.bg/nashite-avtori/vdovitci-673226.html", "text": "Ст. Ст. влезе в магазина за хляб и цигари. Купи си хляб, защото върху неговата опаковка нямаше картинки на затлъстял чичка, нито предупреждение, че глутенът е лепило, което води до пристрастяване и причинява най-пъстри разкошотии като диабет и атеросклероза. Но цигари не си купи. Посегна да го направи. Понечи да вземе кутия от любимата си марка, но картинката на човек с дупка в гърлото така го потресе, че кашля цели петнайсет минути и в душата му нахлу усоен полъх. Ст. Ст. омерзен върна кутията на мястото ù. Магии ще му правят те...Помисли си с ненавист, че тази политика е зверска. Нас всичко ни убива по малко всеки ден. Въздухът ни окислява, ръждясваме, радиацията от джиесемите ни бърка в мозъците централно през ушите, гравитацията на планетата ни натиска все по-надолу, докато някой ден не ни вкара на два метра дълбочина да си хортуваме с червеите, слънчевите лъчи се опитват да ни изпепелят, за капак и жената не спира да ни трови с милите си думи… И какво ли още не! А те ни предупреждават за тютюна. Мошеническа история. Вярно, никой богат човек вече не пуши, това удоволствие остана само за плебеите. Но неговото пристрастяване въобще не му пречеше, беше личен и осъзнат избор и имаше желание все така тихо да продължава да съжителства с дима и неговите ефекти във вените му.Лицемери. Хайде бе! Кратери в гръкляна, кръв по кърпичката, гангренясали и отрязани пръсти на краката, тумори в макро план, импотенти, инфарктаджии, увредени деца на пушачи, ослепели… Някой дава пари на някого, за да измисли възможно по-гнусно нещо, което да се сложи върху кутията с цигарите. С цел да ме отвратят и ужасят. И успяват. Стоян Стоянов е отвратен и ужасен. И продължава да се отвращава и ужасява – ами като им пука за нас толкова, да ги забранят бе! Ама не им стиска! Сърце не им дава, нали! Обаче така хем ми ги продават и ми взимат парите, хем си осигуряват алиби и чиста съвест. Ама това е мръсна чиста съвест. Мръсотия на квадрат и подигравка с човека. Дори за пред адвокатите не им служи, когато пукна, а единствено за унижение. Хем го тровиш човека, хем му взимаш кинтите, хем той е напълно наясно за всички последствия… и за капак върху всички тези очевидности идват картинките, брат! Защо? Кому е нужна тази жестокост?Прекалено е, но явно вече живеем в толкова мръсно временце, когато пиарът замества абсолютно всичко. Показали сме ви картинките и сме си измили ръцете. Обаче не сме равнодушни, обичаме ви и ни пука за вас. Не искаме да умирате, преди да сте се пенсионирали. Но да се разберем, не сме виновни за болестите ви, защото вие сте си купували цигарите ни с картинките върху тях. Бяхте предупредени, нещастници. Мрете в кофите, като сте глупави. Но от парите ви няма да се откажем. Не. Преди години всичко беше по-честно. По-мъжки. Но честта и мъжеството бяха хвърлени в тъмница. Развихриха се отчаянието, подлостта, дребнавостта и жестокостта. И тяхна квинтесенция, техен синтезиран образ са тези изображения върху кутиите с цигарите.Обаче не са последователни копелетата, не слагат картинки с дупки в мозъка върху дисковете с поп-фолк. Нито има надписи в началото на сериалите, които да предупреждават, че гледането им води до депресия и различни форми на дебилност. И никога, ама никога няма да очеплезят табелки по входовете на училищата, върху които да пише ясно и с големи букви, че даскалото е твърде опасно за вашата фантазия и има множество нежелани странични ефекти като световъртеж, гадене, отказ от свобода, окалъпяване, вкаменяване и гласуване на изборите за най-тъпия кандидат. Те само се правят на ангажирани и откровени, иначе са си много мизерни.Известно време Ст. Ст. опитва да реши проблема си чрез четене на книжки за мотивация. Добри душици са авторите, реши човекът, но тяхната добрина няма нищо общо с желанието му да запали цигара. Мислите му го изпълваха със справедлив гняв, докато ходеше от магазин на магазин. И търсеше. По-малкото зло. Почна да изучава изображенията едно по едно. Да вниква в детайлите. Пушеше му се. Опитваше се да преодолее неприязънта си, като избираше.Тази – не! Тази – отврат. Тази – ще повърна. Тази – блякс… Тази – защо ми го причинявате!? Защо ме измъчвате? Какво искате от мен повече! Да си призная, че съм нищожество ли? Малко преди да изгуби и последната си надежда, минути преди да се строполи на пода, сразен от издевателството на всички ония копелдаци, които са взели решението да се гаврят с него, той попадна на един по-различен сюжет. Купи си цели пет кутии. Излезе бързо, отвори едната, извади цигара, запали я и опъна смукача, вдиша, издиша, успокои се. От този миг нататък през ден през два рано сутрин Ст. Ст. обикаляше магазините на града от единия край до другия. Продавачките го научиха, обикновено беше първият им клиент и отдалече го посрещаха с усмивка.– Дядо Стояне, нямаме от вдовиците – хилеха се насреща му.– Дядо Стояне, имаме от вдовиците – и пак се хилеха.В зависимост от изречението той или си купуваше, или продължаваше в издирването.Един мъж се е свлякъл на пода. Бере душа. Получил е сърдечен или мозъчен удар поради някаква причина, инсинуацията е, че цигарите са му помогнали да е в това безпомощно състояние. До него долу седи разплакана и небрежно заголила бедро жена му. Държи главата му в ръце. Моли му се да не умира. Нещастна е. Но това бедро… така хитро разкрито… Е, ще умре човекът. Няма как. Но животът продължава. 40 дни ще го пожали… А после – кой знае… Живот! Една колкото драматична сцена, толкова и загадъчна. Има цял разказ в нея. Ама и актьори са подбрали, Холивуд, брат. Хубав баджак, строен, не някоя трътка. На оня така му било писано – взел, дал. Ама у нея хляб още има. Хич да не е, колкото и да го е обичала, ама може ли такава жена с такива крака сама да остане!", "date": "2018.01.20", "title": "Вдовици"}
{"url": "https://offnews.bg/obshtestvo/dazhdovna-sabota-v-tcialata-strana-673249.html", "text": "В събота ще е предимно облачно. Около обяд от северозапад ще завали дъжд, който до вечерта ще обхване цялата страна.До вечерта в Северна и високите полета на Западна България дъждът ще преминава в сняг. Не се очаква образуване на съществена снежна покривка.Максималните температури ще са от 4 до 9 градуса, в югоизточните райони – малко по-високи.Атмосферното налягане е по-ниско от средното за месеца - ще се повишава.В планините ще бъде предимно облачно и ветровито, със силен и бурен вятър.Максималната температура на височина 1200 метра ще е около 5 градуса, на 2000 метра – около минус 2 градуса.", "date": "2018.01.20", "title": "Дъждовна събота в цялата страна"}
{"url": "https://offnews.bg/horoskop/horoskop-za-20-26-ianuari-671854.html", "text": "Хубаво 7-дневие, то ви кара да обърнете доста внимание на колектива, в който работите, и на домашните си задължения. Група Овни ще открият ненадеен шанс за изява и печалби, но понеделник е пълен с поводи за спорове с близки, във вторник не се чувстват разбрани от колеги и познати и ще премълчават идеите си, в сряда ще се нагърбват и с чужди задачи. Имате енергия и идеи за всичко, показват следващите 2 дни. Дамите да не пренебрегват битовизмите, а грижите за децата трябва да бъдат дисциплиниращи. Не е време за флиртове.  Нямате финансови или делови причини за безпокойство, обаче ведрото настроение някак ви се изплъзва през започващото 7-дневие. Телците да не си го изкарват на колеги, познати и близки в понеделник, от вторник главната им задача е привличане на симпатии и помощници, а и грижа за това обкръжение. Е, в това е вашата сила и укрепването на новите партньорства ще ви радва, а в четвъртък и петък ще ви се открият и перспективи за кариера, и източници на печалби и обществен престиж. Любовните авантюри отиват на по-заден план.Периодът разкрива пред вас добри възможности в деловата сфера, но е доста важно да работите спокойно, обмислено, за да извлечете високи печалби и да създадете равностойни партньорства. За част от Близнаците има риск да се увлекат в по-прибързани действия и във вторник да усложнят отношенията си с околните. Никой не оспорва творческия ви подход и далновидността, но в сряда и четвъртък по-простичките решения ще дават по-високи резултати, отколкото излишна твърдост. В любовта получавате много, а сте недоволни...И за вас седмицата е хубава, чувствате се пълни с енергия. Раците могат да направят нещата и още по-ведри, тъй като мнозина разчитат на тяхната помощ, а близките им – на повече внимание. В понеделник и вторник уредете стриктно делата си, в сряда се очертават пречки. Няма да се предадете, а ще покажете и на колеги и шефове, че сте си точно на мястото и правите важни жестове за целия екип. Най-дискретни сте за личния си живот, ала и там не допускайте възгордяване. Някои се радват на свои победи, но битките тепърва се задават.Във вторник и петък трябва да анализирате сериозно деловите проблеми. Редно е Лъвовете да се вслушват повече в преценки на по-опитни специалисти и съвети на предани близки, не е време да се хвърлят в авантюри. През този понеделник даже стари проекти ви изправят пред изпитания, а в четвъртък работата е наистина много. Обмислете всеки детайл, има съперници, които биха използвали грешките. Ако се заемете с обществена работа, привличайте съмишленици, помощ. Лични неща ще оправяте по-късно и бавно, но уверено.Това 7-дневие ще ви се види по-трудно, кроите важни планове, а ви спъват проблеми и неразбирателства с околните. Девите обичат яснотата, да уговарят до последен детайл ангажиментите си с партньори, клиенти, разминаване не е изключено. В понеделник се очертава спор с близки, ако зависите от тях, по-добре отстъпете. Вторник е за проучване на разни въпроси, някои ситуации ще изненадват. От сряда упорствате по плана си, по-резултатно е да разчитате и на съмишленици, на подкрепа. Начинанията вървят, но няма как да ги ускорявате.Ден по ден изяснявате проблемите, които ви вълнуват, деловите ви задачи са доста и изискват сериозни усилия. Везните няма да се щадят, имат си важни лични планове, а и в работата искат да направят по-сериозна промяна. Вторник и сряда изискват повечко труд, ала и резултатите са чудесни, печалбите са за всички в екипа и това ви дава основание да поставяте много по-високи цели пред колеги, партньори и даже близки. В четвъртък и петък за всички е още по-напрегнато, но вие окуражавате другите както някога на вас са ви помагали.И за вас 7-дневието не е леко, но ще направите от борбата си с трудностите в службата здрава спойка на екипа, приятелския си кръг и родата. Скорпионите са твърде нетърпеливи за изява в работата и постигане на високи резултати, но от понеделник не е полезно да се изтъкват чак толкова пред своите колеги и шефове. Едно, че не сте наясно с някои проблеми в деловата сфера, второ, от сряда назряват противопоставяне, завист, интриги. Не споделяйте идеи и по-лични неща, макар че разчитате на пълната подкрепа на любимия, близки...Предстоят дни, в които е редно да поддържате умерено темпо в работата, а на вас хич не ви се ще. Не е време за авантюри, но самочувствието на Стрелците може да ги подлъже да започнат спорове с близки, да поемат по-тежък товар, отколкото могат да носят. Ами здравето?... Вторник ще покаже, че е по-важно да привличате съмишленици, а усилията ви по личните ви задачи ще дават подобаващ плод. Изчакайте с амбициозни начинания и щом партньорите не са на вашата вълна. В четвъртък и петък оправяте нещата, пазете самообладание.Започващото 7-дневие ще е по-уморително за вас. Някои Козирози може да пътуват по работа, други ще се нагърбят със задачи за уреждане на деликатни въпроси в екипа, с клиенти и пр. Вашите ангажименти са много, в петък трябва да помислите за отдих, възстановяване. От вторник до четвъртък действате по чужди идеи, но те са съобразени с интересите на кръга ви, та няма да ви тежи. Все пак анализирайте задълбочено мотивите на околни, с едни ще продължите сътрудничеството, с други не. И близки не случайно разчитат на мнението ви.За вас настоящият период се характеризира с големи амбиции и енергия, в работата упорството ви ще дава добри плодове. В четвъртък и петък обаче Водолеите да понамалят темпото, май започват да си правят нереалистични планове. Пречките в някои начинания са повече и колкото и да сте находчиви, по-разумно е да проявите прагматизъм, да търсите по-прости решения. Ако се налага, направете стъпка назад, доходите ви са стабилни, а професионализмът е оценен. Не налагайте мнение на близки, това не носи щастие и в любовта...Тежко, но плодоносно 7-дневие, гответе се за динамична програма. Едни Риби ще спечелят доверие на нов работодател, втори разширяват дейност, трети укрепват бизнес партньорства. Внимателно уреждайте финансови въпроси в понеделник, а в петък - правни и административни детайли. Във вторник и четвъртък мнозина трябва да поемат част от задачите на колеги и познати, не им е драго, но щом е спешно... Не се хвърляйте в авантюри и не командвайте, нужни са ви бдителност и такт. В любовта също, за да създадете здрава връзка.", "date": "2018.01.20", "title": "Хороскоп за 20 – 26 януари"}
{"url": "https://offnews.bg/interviu/strahil-angelov-natcionalnata-ni-kauza-sega-e-da-narezhem-lukanka-na-673211.html", "text": "Г-н Ангелов, започна дългоочакваното Председателство. Оправдава ли засега очакванията?Кулминацията на Председателството, доколкото аз разбирам, е ремонтът на една административна сграда, в случая на НДК. Ремонтът е готов, явно Председателството върви добре. За съжаление истината е малко по-тъжна. Въпросният съюз се председателства от държава, която се намира в мониторинг. Тя не е в пълна степен член на Съюза. Тези въпроси, може би, българският политически елит трябваше да постави - кога ще бъдем приети в Шенген, ще бъдем ли приети и кога в Еврозоната. Може би тези неща трябваше да се опитат да решават, а не съдбата на Западните Балкани, която в никаква степен не зависи от България.Не е ли важна темата за Западните Балкани? Според мен това е един от начините България да се наложи като лидер в региона?Не. За България е важна нейната лична перспектива. Не считам, че България може да реши съдбата на държави като Сърбия, ако щете и Албания. Приемането на тези държави изобщо не е на дневен ред, не е част от дори средносрочната перспектива на европейския съюз. Той има много по-сериозни проблеми. Излизането на Великобритания няма да може да бъде компенсирано с приема на Албания. Много по-важно е от тук нататъка как ще се развият отношенията с Велобритания, тя все още е важен геополитически фактор, важен геополитически играч.Полското правителство говори за референдум през лятото за това дали Полша да остане в Европейския съюз. Този съюз има екзистенциален проблем дали ще продължи да съществува. И ако продължи да съществува - защо? На това трябва да отговори г-н Юнкер. А не да обяснява, че харесва България защото харесва Бойко, шопска салата и луканка. Аз не очаквах да чуя това.А какво очаквахте?Очаквах да чуя перспективата пред България, перспективата пред Съюза. Очаквах сериозни политически изказвания. Такива лиспват.  Това, че г-н Туск прочете една страница на български език е трогателно. Но от това не следва абсолютно нищо. Като съдържание това бяха общи приказки. България трябва да очаква съвсем други неща - да уточни собствения си статут, какво ще правим ние. Нашата икономика как ще се развива? Ще бъдем ли приети в Шенген и кога? Ще бъдем ли приети в Еврозоната и кога? А България има ли изобщо капацитет за това Председателство, според Вас?То и еврочиновниците, които дойдоха и ще идват, са тотално неподготвени. Те говорят за ракия, шопска салата и луканка. Така че ние не сме поставени пред необходимостта да бъдем подготвени. За какво да бъдем подготвени? Да дадем луканка? Ще намерим луканка. Има в търговската мрежа луканка, на г-н Юнкер може да му бъде нарязана луканка моментално. Това е едно предизвикателство, което считам, че ние лесно можем да преборим.Така казано, изглежда, че чудесно се справяме.С луканката - да, но с шопската салата изглежда продуктите ще бъдат от други краища на континента. Юнкер ни поставя в много трудно положение - той иска продукти извън сезона за шопска салата. Разбирате ли вие пред г-жа Павлова какви геополитически предизвикателства възникват? Ние трябва да се мобилизираме като нация и да се преборим като народ с липсата на домати през януари.А ако оставим страната настрана, българските политически партии имат ли капацитет за говорене и мислене по сериозни теми?Ако имаха капацитет, очевидно държавата ни нямаше да се намира в това състояние. \"Партии\"... За някои структури, като например ГЕРБ, \"партия\" е силно казано. Една група от рентиери и роднините им не може да бъде наричана \"политическа партия\". Поради тая причина продължаваме да говорим за шопска салата и луканка.ГЕРБ са много горди, че са постигнали стабилност. Сякаш и опозицията им помага и не клати много-много стабилността?Стабилност в какво? Падението е стабилизирано. Продължава си с пълна сила. И гледам, че опозицията не е безкрайно недоволна. Говорят се едни общи приказки... В това отношение г-н Ахмед Доган е прав - в момента няма политически субект, който да е подготвен за властта, който наистина да иска властта. БСП за власт не говорят.А за какво говорят?За балдъзата на Делян Добрев. Сигурно подобна шуробаджанащина трябва да бъде разобличавана, но важни са причините, заради които се е стигнало до нея. А тях никой не иска да ги дискутира. Така както се разпределят ресурските в България, дори 50% ръст годишно да се постигне, това едва ли ще засегне повече от 1% от населението. Останалите 99% няма да разберат, че е имало ръст - всичко се разпределя между малцина.Как си представяте сериозния политически разговор. За какво трябва да се говори, за да се променят нещата?Първо трябва да се изградят икономически приоритети. Какъв тип икономика трябва да развива тази страна? Основата на икономиката е собствеността. Трябва да видим какво е отношението към държавната собственост. То е меко казано неправилно. Ще дам един пример - след като чешката държава взема решение да продаде своето подразделение ЧЕЗ-България, защо Националната електрическа компания не си подготви оферта и да си го изкупи обратно?Държавата не беше много добър собственик, когато го продаде.Това кой го казва? Как можеш да бъдеш лош собственик на един монопол и да го прехвърлиш в частни ръце? Очевидно прокуратурата казва друго - щом има повдигнати обвинения, значи сделката има проблем. Не е ли логично да си го купи пак държавата? За мене е. Но това е въпрос на политическа визия.Друг пример ще дам - болниците. Това, което спешно трябва да се направи е да се прекрати финансирането на частни болници. Ако вие се чувствате достатъчно богат и считате, че в частна болница ще си платите по-добра услуга, заповядайте в частна болница, платете си. Тази частна болница ще си плати данък върху печалбата, която е реализирала и всичко ще е наред. Но тия пари, които всички ние наливаме в тая здравна каса, трябва да отидат в държавните и общински болници, където ние и децата ни да си получим безплатно здравеопазване. То не е безплатно, а е това, за което сме си платили. Изглежда въпросът е дали здравето е стока или основно човешко право.За мен не е стока. Нито здравето, нито образованието могат да бъдат бизнес.", "date": "2018.01.20", "title": "Страхил Ангелов: Националната ни кауза сега е да нарежем луканка на г-н Юнкер"}
{"url": "https://offnews.bg/sviat/hiliadi-rumantci-izliazoha-na-protest-sreshtu-koruptciata-video-673275.html", "text": "Румънци се събират на протест в Букурещ. Жителите на Северната ни съседка ще изразят недоволството си срещу правителството в митинг под надслов \"Всички пътища водят към Букурещ. Революцията на нашето поколение\".Организаторите очакват това да бъде най-големият протест след многохилядните демонстрации миналата година, предизвикани от спорно извънредно постановление в областта на правосъдието, което по-късно беше отменено.Около 20 хиляди души са заявили в социалните мрежи, че ще се включат в днешния протест в Букурещ, а други 52 хиляди са посочили, че се интересуват от събитието.Недоволството е срещу предложени от мнозинството промени в законодателството, наказателен и процесуален кодекс, които ще отслабят органите за борба с корупция, по специално спец прокуратурата – DNA, както и срещу цялостното управление на социалистите, съобщава bTV.Мястото на протеста този път е площад „Университате”, а не както е традиционно пред Министерския съвет или парламента.Причината за това е, че именно там започнаха събитията от 89-та г. и падането на Чаушеску. Организацията за демонстрацията е започнала в края на декември.В момента имате затруднения да гледате видео, защото използвате плъгин за блокиране на реклами. Опитайте да го видите отново, след като ни добавите във вашия white list или го изключите", "date": "2018.01.20", "title": "Хиляди румънци излязоха на протест срещу корупцията (видео)"}
{"url": "https://offnews.bg/litca/tom-peti-e-pochinal-ot-intcidentno-priemane-na-svrahdoza-lekarstva-673270.html", "text": "Рокмузикантът Том Пети е починал от неволно приемане на свръхдоза лекарства. Това се потвърждава от резултатите от аутопсията, които бяха оповестени от съдебни медици. Те определят смъртта на музиканта като \"инцидент\". Сред лекарствата, които Пети е приел, е и обезболяващото „Фентанил”. Музикантът е страдал от множество сериозни заболявания, включително белодробен емфизем, проблеми с коляното и най-вече счупена тазобедрена кост.\"В деня на смъртта си той беше информиран, че тазобедрената му кост е счупена и според нас болката е била наистина непоносима и е станала причина за прекомерната му употреба на лекарства\", съобщава БГНЕС, като се позовава на близки на музиканта. Първоначално като причина за смъртта на 66-годишната американска рокендрол звезда се посочваше масивен инфаркт.Изпълнителят  в безсъзнание в дома си в Малибу на 2 октомври миналата година. Той почина броени часове по-късно в болница.Томас Пети е певец, композитор, мулти инструменталист и музикален продуцент. Славата му идва с групата му Tom Petty and the Heartbreakers, както и на британско-американската група Traveling Wilburys, в която той свири заедно с легендите Боб Дилън, Рой Орбисън, Джордж Харисън и Джеф Лин.Освен това той издава и три солови албума между 1989 и 2006 година.", "date": "2018.01.20", "title": "Том Пети е починал от инцидентно приемане на свръхдоза лекарства"}
{"url": "https://offnews.bg/obshtestvo/4-godishno-dete-pochina-v-razlog-blizkite-mu-protestirat-pred-bolnitc-673261.html", "text": "Дете на 4 години е починало снощи в болницата в Разлог.\"То е страдало от детска церебрална парализа и астма. Въпреки проведените спешни реанимационни мероприятия се е стигнало до летален изход. Тялото на детето е транспортирано до Благоевград, където ще бъде извършена аутопсия и съдебно-медицинска експертиза\", съобщи пред БТА директорът на здравното заведение доктор Божидар Велев. Преди 15 дни детето е било хоспитализирано с диагноза бронхопневмония и астматични пристъпи. По случая е образувано досъдебно производство.В двора на болницата са се събрали близо 40 души от ромската махала. На място има полицейски екипи от Районно управление - Разлог.", "date": "2018.01.20", "title": "4-годишно дете почина в Разлог, близките му протестират пред болницата"}
{"url": "https://offnews.bg/112/chetirima-makedontci-postradaha-pri%c2%a0tezhka-katastrofa-na-patia-dobrin-673252.html", "text": "Четирима македонски граждани са пострадали при катастрофа тази нощ на пътя Добринище-Банско. Сигналът за пътния инцидент е подаден в 23.50 часа, съобщават от МВР-Благоевград.В района на храма \"Св. Георги Победоносец\" колата е излязла от пътя на заледен участък и се е преобърнала няколко пъти.Наложило се е пожарникари да режат купето на автомобила, за да извадят шофьора и тримата му спътници.Четиримата пострадали са настанени в болницата в Разлог, няма опасност за живота им.На шофьора е взета кръвна проба.", "date": "2018.01.20", "title": "Четирима македонци пострадаха при тежка катастрофа на пътя Добринище - Банско"}
{"url": "https://offnews.bg/drugi/ultramaratonetcat-krasimir-georgiev-biaga-veche-poveche-ot-24-chasa-673254.html", "text": "Ултрамаратонецът Красимир Георгиев тича вече 24 часа на спортна пътека в един от търговските центрове в София. Той прие голямото предизвикателство да тича 36 часа с благотворителна кауза – в помощ на деца, победили рака. Стартът беше даден в петък сутринта в 10 часа сутринта и ще продължи и днес.Целта на този маратон е да се съберат средства за тренировъчни спортни лагери на българчета, преборили рака и покриване на разходи за участието им на световната олимпиада „Игри за победители” в Москва.Всеки, който желае да помогне на каузата, може да отиде дабяга на втора пътека до Красимир и на всеки пробягани 100 метра да дари един лев.До 8 часа тази сутринта бяха събрани над 1800 лв.\"Имах проблеми със стомаха, но вече се оправям. За 22 часа съм спрял 2 пъти по 15 минути за масаж\", заяви в една от паузите пред bTV.Ако имате желание да подкрепите каузата, може да го направите в Park Center Sofia между 11 и 22 ч. днес и да си носите удобни за бягане обувки.", "date": "2018.01.20", "title": "Ултрамаратонецът Красимир Георгиев бяга вече повече от 24 часа"}
{"url": "https://offnews.bg/sviat/vmesto-praznik-za-tramp-paraliza-za-pravitelstvoto-na-sasht-673250.html", "text": "Частичната парализа на правителството на САЩ заради бюджетната криза промени плановете на президента Доналд Тръмп за отбелязване на една година от встъпването му в длъжност.Той се надяваше да прекара този уикенд, празнувайки с приятели в имението си във Флорида, а вместо това се сблъска с проблема с временната парализа на федералното правителство, отбелязва Асошиейтед прес.Тръмп промени плановете си и вчера не замина за резиденцията си \"Мар а лаго\", където се очакваше да има официална вечеря.Президентът е прекарал по-голямата част на деня в Овалния кабинет, опитвайки се да постигне споразумение с водача на демократичното малцинство в Сената Чък Шумър за удължаване на финансирането на правителството.Когато стана ясно, че шансовете не са големи, Тръмп се е оттеглил в апартаментите си в Белия дом, откъдето по телевизията е наблюдавал драматичните дискусии и гласуването в Сената.Късно снощи при гласуването в Сената за удължаване с един месец на финансирането на правителството републиканците не успяха да съберат необходимите за това 60 гласа. Демократите отказаха да подкрепят мярката без отстъпки от републиканците и президента по въпроса за имиграционната политика.В центъра на спора е съдбата на т.нар. Мечтатели, незаконни мигранти, влезли в САЩ още като деца.Белият дом обвини за провала на преговорите демократите, нарече ги \"неудачници - обструкционисти\" и заяви, че няма да преговаря по имиграционните въпроси, докато не бъдат приети законодателни решения за бюджета и правителството не поднови работа.Лидерът на мнозинството в Сената Мич Макконъл каза, че ще се опита да намери изход от ситуацията, като предложи да се гласува удължаване на финансирането на държавните институции не до 16 февруари, както бе обсъждано досега, а до 8 февруари.Не е ясно кога може да се очаква законодателите да гласуват по такъв вариант и дали скъсяването на срока ще събере достатъчна подкрепа, отбелязва Асошиейтед прес.Частичната парализа на федералното правителство на САЩ означава, че стотици хиляди федерални служители, чиято работа не е смятана за критично важна, са принудени да излязат в неплатен отпуск.", "date": "2018.01.20", "title": "Вместо празник за Тръмп - парализа за правителството на САЩ"}
{"url": "https://offnews.bg/tenis/grigor-sreshtu-kirios-v-nedelia-ot-10-sutrinta-673253.html", "text": "Точно в 10 часа сутринта в неделя ще започне двубоят между най-добрият ни тенисист Григор Димитров и представителят на домакините Ник Кирьосот 1/8-финалите на Откритото първенство на Австралия в Мелбърн.Двубоят е първи от вечерната сесия на \"Род Лейвър Арена\". В дневната сесия ще се изявяват Рафаел Надал и Каролин Вожняцки.Междувременно Григор Димитров заяви, че няма притеснения от високите температури в Австралия, от които се оплакаха мнозиха тенисисти, сред които Рафаел Надал и Новак Джокович.\"Обичам да съм там, в жегата. Това въобще не ме плаши. В България, когато бях малък, летата бяха доста горещи и сухи. Днес се чувствах почти като вкъщи. Условията бяха страхотни.Мисля, че сега мога да контролирам ритъма малко по-добре и начина, по който играя, след годините и опита, който имам от горещите дни в Австралия. Мисленето ми е различно от това, което беше преди няколко години\", каза Григор след успеха си в 1/16-финалите над руснака Андрей Рубльов.", "date": "2018.01.20", "title": "Григор срещу Кирьос в неделя от 10 сутринта"}
