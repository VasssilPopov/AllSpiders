{"url": "https://offnews.bg/politika/valeri-simeonov-poiska-obiaviavaneto-na-nov-konkurs-za-iztrebiteli-695194.html", "text": "Според мен този конкурс трябва да бъде прекратен и да се обяви нов, което пак е жест към САЩ, тъй като им се дава възможност да вземат съответното решение на най-високо ниво и да предоставят изисканата информация - вариант 1. Или вариант 2, да не участват - тяхно право.Това заяви лидерът на НФСБ и депутат от управляващата коалиция Валери Симеонов в предаването \"Свободна зона\" по ТВ Европа по повод процедурата за закупуване на нов тип боен самолет за Военновъздушните ни сили. Той подчерта, че въпросът не е обсъждан на партийно ниво и това е неговата лична позиция. \"Има смущаващи обстоятелства, свързани с това, че първоначалните условия на конкурса се променят в интерес на една държава, независимо че тази държава е Щатите. България все пак трябва да има достойнство - след като е обявила едни конкурсни условия, трябва да изисква спазването им от всички участници.\"Симеонов заяви, че според него, чисто технически, F-16 е по-добрият избор, но това не трябва да води до служебна победа за САЩ. Според него въпросът е принципен и България не бива да се влияе от желанието си за стратегическо партньорство със САЩ за в бъдеще. \"Партньори, партньори - но сиренето е с пари\", допълни той.\"Сега например, с техни пари ще бъдат изградени пътища в Румъния, ще бъдат закупени Дачии за няколко милиона, милиарда ли беше. С американски пари. Което показва, че спрямо Румъния САЩ прилагат по-услужлива форма на сътрудничество, за разлика от България\", заяви Симеонов. Европейският дебат в \"Обединени патриоти\"На въпроса дали е ясно как ще се яви формацията \"Обединени патриоти\" на евровота, Симеонов отговори отрицателно. Той заяви, че това ще стане ясно след като бъде проведен политически съвет, тъй като последният опит се провалил заради отсъствието на представители от \"Атака\".\"Предстои последващ опит сега да направим коалиционен съвет, защото с това ние ще определим имаме ли обща позиция, нямаме ли, по редица въпроси. Както и ще начертаем имаме ли или нямаме перспектива за тази наша коалиция\", допълни той. Според него опит за свикване на среща ще бъде направен още другата седмица, \"за да се изчистят или определят отношенията във формацията категорично\".Според лидера на НФСБ обаче дори \"Обединени патриоти\" да не се явят заедно на евровота, това не би дало отражение върху съществуването на формацията като цяло. Според него тя е поела ангажимент с подписването на коалиционното споразумение с ГЕРБ и правителствената програма, която има 4-годишен срок, и трябва да го изпълни.\"Няма причина за очакване за разпад в коалицията, свързани с времето след евроизборите, независимо от това как ще участваме\", заяви той.По негови думи в момента не протича европейски дебат във формацията, защото съставляващите я партии са на прекалено противоположни позиции относно политиката на България спрямо Русия и членството ни в ЕС, като заяви, че има дори такива, които са против членството на България в ЕС като цяло. Той отказа да разкрие кого визира, тъй като \"без друго напрежението е твърде високо\", а и според него евроскептицизмът е нормален, имайки предвид ситуацията в Европа в момента.\"Нормално е да има партии, които не приемат членството на България в ЕС, и тук няма драма. Парадоксалното е, че участват в управляващата коалиция\", допълни той.Закона за гориватаСимеонов обсъди и Закона за горивата, чието прилагане беше отложено с 6 месеца на днешното заседание на Министерския съвет. Той затвърди позицията си от преди месеци, според която законът прокарва лобистки текстове, целящи да унищожат дребния бизнес в България, давайки огромно предимство на големи компании като \"Лукойл\", \"Сакса ойл\", \"Бент ойл\" и \"вечния приятел на всички власти, Валентин Златев\".Според Симеонов законът се отлага с 6 месеца само заради политически сметки. \"Просто ще има евроизбори, а директивата е до евроизборите да няма никакви протести. С други думи, сега е моментът на всички, които считат, че интересите им са засегнати, било обществени групи, било НПО-та, било даже браншови организации, да поискат това, което желаят от властта - най-вероятно ще го получат срещу сделката да няма протести\", заяви той.Пакетът \"Макрон\"Сред обсъдените теми беше и т.нар. пакет \"Макрон\",  за който Симеонов заяви, че представлява подкопаване на принципите за свободно движение на капитал и работна ръка на ЕС от страна на самите основоположници на съюза. \"Има икономически причини за настояването на две-три големи държави от Европа да наложат такива ограничения върху превозвачите от по-далечните държави от ЕС, а това е именно изместването на местните транспортни фирми в резултат на по-ниските цени на услугите, които нашите транспортни фирми предлагат. Но това е чисто пазарен процес и не би трябвало правителствата и политическите сили да се месят в това\", заяви той.", "date": "2019.01.09", "title": "Валери Симеонов поиска обявяването на нов конкурс за изтребители"}
{"url": "https://offnews.bg/zimni/mark-gizin-se-vazstanoviava-dobre-sled-uzhasiavashtoto-padane-695213.html", "text": "Възстановяването на Марк Гизин върви добре след тежкото падане след кошмарното падане по време на спускането за Световната купа по ски-алпийски дисциплини в в италианския град Вал Гардена в средата на декември.Швейцарецът счупи няколко ребра и получи увреждания на белия дроб и на бедрото си при инцидента, след който прекара почти седмица в интензивното отделение на клиника в Люцерн.\"Чувствам се много добре, предвид обстоятелствата. Лекарите са изненадани колко бързо се възстановявам и как добре върви лечението. Все още не всичко е наред и ще отнеме още време\", каза Гизин.30-годишният състезател допълни, че ще има нужда и от още време, за да преодолее психологически травмата от падането, но по принцип иска отново да се състезава.", "date": "2019.01.09", "title": "Марк Гизин се възстановява добре след ужасяващото падане"}
{"url": "https://offnews.bg/kultura/divata-krusha-na-nuri-bilge-dzhejlan-shte-zakrie-ofitcialnata-progra-695205.html", "text": "Осмият пълнометражен филм на Нури Билге Джейлан – „Дивата круша“, копродукция между Турция, Франция, Германия, България (РФФ Интернешънъл), Босна и Херцеговина, Македония и Швеция, беше представен премиерно в основния конкурс на Кан през 2018 година и бе приет изключително топло от публиката и критиката.Международната преса е единодушна във възторга си от „хипнотизиращата фуга“, изградена от „удивително всеобхватния разказ, в който са преплетени философия, религиозни традиции и етични норми“ (Джей Уайзбърг, Variety).Новата творба на турския майстор разказва историята на младия Синан, страстно влюбен в литературата, чиято мечта е да стане писател. След завръщането си в своя роден си град в Анадола, той се опитва да намери средства, с които да издаде книгата си, но е преследван от различни проблеми, включително и дълговете на баща му… Съдбата често си играе с хората и обича да поднася изненади…„.“Питър Брадшоу, The Guardian.", "date": "2019.01.09", "title": "'Дивата круша' на Нури Билге Джейлан ще закрие официалната програма на 23-тия София Филм Фест"}
{"url": "https://offnews.bg/112/dete-pochina-sled-kato-glatna-pionka-ot-ne-se-sardi-choveche-695215.html", "text": "10-годишно дете почина, след като глътна пионка от играта \"Не се сърди, човече\", съобщи Нова телевизия.Момченцето си играело в дома си, когато глътнало фигурката и се задавило. Родителите му го завели в спешния център в поликлиниката в „Ботунец”, но нямало лекар. По думите на майката там имало само една медицинска сестра, която била нова.От болницата веднага се обадили на Спешна помощ, но чакали линейката 45 минути, твърдят близки на починалото дете. Докато чакали, момчето издъхнало.От Спешна помощ обаче твърдят друго. Според тях минути, след като се обаждат, родителите отказват линейка. Министърът на здравеопазването Кирил Ананиев е разпоредил проверка на действията на Центъра за спешна медицинска помощ в София заради инцидента.Пред поликлиниката в „Ботунец” има жандармерия заради разразилото се напрежение след смъртта на детето. Не се е стигнало до сблъсъци с полицията.", "date": "2019.01.09", "title": "Дете почина, след като глътна пионка от 'Не се сърди, човече'"}
{"url": "https://offnews.bg/obshtestvo/zapochna-sabarianeto-na-nezakonnite-postrojki-v-mahalata-vav-vojvodino-695210.html", "text": "Багери започнаха да събарят незаконните постройки в ромската махала в пловдивското село Войводиново, съобщи БНР.Предвидено е да бъдат съборени 5 постройки, като акцията се охранява от полицията. Утре ще бъдат премахнати още толкова.След като във вторник двама братя от ромски произход пребиха жестоко 33-годишен военнослужещ, днес последва заповед на кмета на община Марица Димитър Иванов да бъдат съборени незаконните постройки в махалата във Войводиново.Живеещите в махалата я опразниха след началото на протестите. Днес сутринта около 20 души са дошли да си приберат покъщнината.Директорът на Областната дирекция на МВР Атанас Илков заяви, че електрозахранването в квартала също е прекъснато, тъй като повечето семейства са ползвали ток незаконно.Останалите незаконни сгради ще бъдат премахнати най-рано след 14 дена, защото ще се изчака 4-дневният законов срок за обжалване.Очаква се след час отново да има протест в близост до махалата във Войводиново. Полицията и жандармерията вече са преградили улицата към квартала, за да няма достъп до ромските къщи.По-рано днес Районният съд в Пловдив постанови най-тежката мярка „задържане под стража“ спрямо двамата нападатели - 17-годишният Борис и 21-годишният Асен.", "date": "2019.01.09", "title": "Започна събарянето на незаконните постройки в махалата във Войводиново"}
{"url": "https://offnews.bg/ikonomika/kapsh-izdankata-s-e-vinetkite-ne-e-nasha-na-api-e-695212.html", "text": "Австрийската компания Капш, която внедри системата за електронните винетки у нас, отрече каквато и да е своя вина за краха й. И прехвърли цялата отговорност на АПИ.От дружеството Капш Трафик Солюшънс приветстваха проверката от българските власти на въвеждането в експлоатация на системата за електронни винетки и внесоха разяснения на детайлите по проекта за изграждане на системага за електронни винетки.От Капш посочват, че са водещ световен доставчик на цялостни решения за таксуване на пътната инфраструктура с дейност на 5 континента.България е шестата европейска държава, в която на Капш е възложена отговорността за изграждане на национална система за таксуване на пътната инфраструктура след Австрия, Швейцария, Полша, Чехия и Беларус. Наскоро компанията сключи договор за събиране на тол таксата за пътническите превозни средства в Германия (тол такси за пътнически превозни средства), посочват от дружеството.Австрийската компания получи и договора за изграждане на българската тол система за камиони над 3.5 тона и системата за електронни винетки за леки автомобили след обществена поръчка, която компанията спечели на база богатия си опит в сферата, реализирани референтни проекти, екип от експерти, предложено най-добро техническо решение и най-ниска цена в условията на силна конкуренция. От компанията обаче разясняват няколко спорни момента около въвеждането на е-винетките:1. Според сключения с АПИ договор обхватът на работата включва доставка на контролни превозни средства, централна изчислителна система за електронни винетки и тол таксуване и оперативен център за данни, онлайн магазин за продукти за таксуване за използване на пътната мрежа (което не включва водещата информационна уеб страница bgtoll.bg), 500 терминали за самообслужване и мобилно приложение. Според техническите изисквания, заложени в тръжната процедура, собственикът на системата АПИ отговаря за техническата и търговска експлоатация на системата, както и за процеса на правоприлагане.2. Капш е осигурил напълно работеща, тествана и одобрена система. Преди предаването на системата на АПИ, започвайки от септември 2018 г., заедно с АПИ и Световната банка в качеството ѝ на официален съветник Капш проведе обширни изпитания от край до край за всеки компонент, приложение, функционалност и подсистема, предмет на договора. Тези обширни тестове потвърждават, че системата е напълно функционираща.3. Според подписания договор Капш е отговорен за изграждането на онлайн магазин за закупуване на продукти за използване на пътната инфраструктура, достъпен чрез бутона „Купи електронна винетка“ на страницата bgtoll.bg. Онлайн магазинът е тестван и одобрен от Световната банка в качеството й на надзорен орган. Капш не е отговорна за изграждането и оперирането на информационната уеб страница bgtoll.bg. Онлайн магазинът на Капш се намира/хоства в центъра за данни на системата за събиране на такси и Капш стриктно спази изискванията на АПИ при разработването на функционалността му.4. Конвертирането на хартиена винетка в електронна винетка не е предмет на договора с Капш. Капш не е отговорна и за уебсайта, свързан с конвертирането на винетки.5. Плащанията в брой за електронни винетки не попадат в обхвата на договора между Капш и АПИ.6. Капш достави, оборудва и подготви готови за инсталиране поискания брой терминали за самообслужване. След инструкции от Възложителя екипите на Капш доставят и инсталират терминалите, където АПИ потвърждава, че предварително одобрените локации отговарят на техническите изисквания за инсталации.7. На 14 декември АПИ и Капш подписват приемо-предавателен протокол за предаване на системата за електронна винетка и прилежащите й активи. След подписването на протокола терминалите за самообслужване, центърът за данни, онлайн магазина, автомобилите за контрол, правоприлагането и другите системни компоненти са изцяло под контрола на АПИ. След предаването, съгласно договорът ежедневното функциониране и опериране на системата, както и процесите по правоприлагане са отговорност на АПИ. Капш отговаря за гаранционното обслужване на компонентите на системата.Въпреки че не е част от договорното споразумение, Капш предоставя обширни и непрекъснати съвети при поискване от властите, добросъвестно и без допълнително заплащане. Капш приветства проверката на министерството и е уверена, че всички ангажименти към властите и по отношение на договора са изпълнени.", "date": "2019.01.09", "title": "Капш: Издънката с е-винетките не е наша, на АПИ е"}
{"url": "https://offnews.bg/obshtestvo/slavi-darzhavata-ni-ostavia-da-se-izbiem-pomezhdu-si-balgari-i-tc-695216.html", "text": "Нямате ли чувството, че държавата и общините абсолютно не си вършат работата, а ни оставят да се избием помежду си – българи и цигани, а те ни гледат отгоре като богоизбрани. Те чакат поредния кървав конфликт, за да дават интервюта за етническа толерантност и европейска култура. Така телевизионният водещ Слави Трифонов коментира заповедта на кмета на община Марица Димитър Иванов да бъдат съборени незаконните постройки в махалата във пловдивското село Войводиново. Тя бе разпоредена, след като във вторник двама братя от ромски произход пребиха жестоко 33-годишен военнослужещ.", "date": "2019.01.09", "title": "Слави: Държавата ни оставя да се избием помежду си – българи и цигани"}
{"url": "https://offnews.bg/politika/tcvetanov-ako-pobedim-na-evropejskite-izbori-bsp-shte-izpadne-v-haos-695217.html", "text": "Успех на ГЕРБ на европейските избори през пролетта ще ни създаде много добри условия за работа за местния вот. Ние ще имаме психологическото предимство и нужното спокойствие, а БСП ще изпадне в хаос. Това заяви председателят на парламентарната група на ГЕРБ и зам.-председател на партията Цветан Цветанов по време на среща със структурата ѝ в София.На нея присъстваха районните ръководители на ГЕРБ в столицата, народните представители от ГЕРБ-София, общинските съветници и кметове на столични райони. Това е първата среща на структурата за 2019 година, с която на практика започва подготовката за предстоящите избори.Той обясни, че БСП и Нинова ще стават дори по-агресивни, защото изборите наближават, а те нямат какво да покажат. „Те нямат алтернатива. Нямат реална програма, с която да излязат пред хората и да покажат, че са по-добри от нас. Представянето на тяхната „визия“ е било много слабо. На някои места пред хората дори са заставали депутати, които не са от този регион. Какво те знаят за проблемите не местните?“, попита той.В тази връзка той обясни каква ще бъде основната цел на гражданския диалог „Европа в нашия дом“, който ГЕРБ организира и който започва скоро. „Искаме да покажем какво е направено в България благодарение на европейската солидарност“, допълни той.Цветан Цветанов отбеляза, че това ще бъде отговорът на ГЕРБ на компроматната война на БСП, която тепърва ще се разгърне. „Трябва да убедим хората, че именно ЕНП може да изведе Европа до траен растеж и просперитет“, каза още той.По думите й от комуникацията на всички от ГЕРБ-София с хората трябва да се направят изводи за интересите и желанията им и на база на тях да се очертаят приоритетите.Областният координатор на ГЕРБ-София Цветомир Паунов подчерта, че столичната структура на партията е съставена само от победители и че е уверен, че на предстоящите избори те ще продължат победната серия. Той благодари на зам.-председателя на ГЕРБ Цветан Цветанов за това, че подкрепя всяка една инициатива на софийската структура.", "date": "2019.01.09", "title": "Цветанов: Ако победим на европейските избори, БСП ще изпадне в хаос"}
{"url": "https://offnews.bg/politika/koi-sa-kanditatite-vav-vatreshnite-izbori-na-da-balgaria-za-evropa-695207.html", "text": "\"Да, България!\" обяви участниците във вътрешните си избори за определяне на представителите на партията в единната листа на Демократична България за изборите за Европейски парламент.Вотът ще се проведе електронно и дистанционно в периода 04-10.02.2019 г. през апликацията на Движението. Членовете на партията могат да гласуват чрез код за регистрация, който са получили на електронната си поща. Във вота могат да участват и симпатизанти, които не са членове на партията. Те могат да поискат код за регистрация от член на партията или на нейния имейл адрес.Номинираните участници са 17 на брой. Номерът срещу всеки от кандидатите в списъка съответства на номера му в бюлетина във вътрешните избори. 1. КИРИЛ МУЧЕВРосен през 1991 г. в гр. Плевен. През 2016 г. завършва специалност \"Право\" в Югозападен университет \"Неофит Рилски\", а към момента се обучава в магистърска програма \"Управление на международни проекти\" в Университета за национално и световно стопанство. В момента работи като мениджър в отдел \"Регулации\" в международна компания, която оперира в областта на дигиталните разплащания. Приоритети:– Цифровата икономика в страните от ЕС като ключов фактор за развитие на широк спектър от граждански и икономически дейности, които да използват дигитализацията като основен способ за продуктивност;– Младежкото овластяване, което да се изразява в конкретни политики за достъпно и модерно образование, насърчаване на младежката заетост, предприемачество и доброволчество.2. МАРИЯ СПИРОВАМария Спирова е родена в София. Завършила е Културология в Софийския университет, специализира журналистика в Итака Колидж, Ню Йорк и редакцията на Нешънъл Джиографик във Вашингтон. Работила е като журналист в БТА, Капитал и Glamour. Завършва магистратура по криминология в Оксфорд. Редактор в лондонско юридическо издателство, двуезичен журналист с международни награди за аналитична журналистика, с публикации в The Economist и Al Jazeerа. Приоритети:- Овладяване на климатичните промени, пряко засягащи гражданската защита и производителността в ЕС, включително разширена употреба на възобновяеми енергийни източници и възприемане на битовите принципи на устойчиво развитие; - Осигуряване на културна равнопоставеност и равен достъп до социални услуги и правосъдие на европейските граждани извън държавата на произход;- Институционализация на дигиталната грамотност и безопасност като част от задължителното образование, политики за укрепване на свободните медии и борба с фалшивите новини като средство за политическа радикализация и предизборна манипулация'- Солидарни и практически осъществими хуманитарни и миграционни политики;- Обществена сигурност – противодействие на организираната престъпност и тероризма на територията на ЕС и отвъд.3. ЦВЕТА ДРЯНОВСКАЦвета Дряновска има бакалавърска степен по \"Политически науки\" към Университета в Глазгоу и магистърска степен по \"Права на човека\" към SciencesPo, Париж. Работи като консултант по европейски политики в Hill+Knowlton Strategies, Брюксел, с фокус върху политиките на ЕС относно околна среда, единен цифров пазар, енергетика и финансова прозрачност. По време на българското председателство на Съвета на ЕС е била координатор по проекти за европейско развитие и сътрудничество със Западните Балкани. Работила е като стажант в Европейската комисия и като младши изследовател към Института на ЕС за изследване на сигурността.Приоритети:- Спиране на незаконните и вредни финансови практики на територията на ЕС и извън Европа като злоупотреба с еврофондове, корупция, укриване на данъци и антиконкурентни практики;- Опазване на околната среда, намаляване на емисиите на въглероден диоксид и замърсяване на въздуха;- Усилия в подкрепа на по-силна и иновативна дигитална икономика в Европа;- Подобряване и развитие на отношенията между Европа и нейните страни-съседки.4. МИХАИЛ ПАНАЙОТОВРоден през 1986 г. в София. Завършва езикова гимназия с немски и английски език. През 2010 г. завършва бакалавърска степен по Информатика в Нов Български Университет. От 2010 г. до 2012 г. следва магистратура \"Софтуерни технологии в Интернет\" в Нов Български Университет. Има повече от 15 години опит в софтуерната индустрия, на различни позиции, от програмист, през софтуерен архитект, до главен технически директор (CTO). Internet Of Things и Home Automation специалист, предприемач.Приоритети:- Разумно управление на технологичния прогрес;- Рационални политики за управление на този процес.5. ГЕОРГИ КРАЛЕВРоден през 1988 г. в гр. Пловдив. Завършва средното си образование във Френската езикова гимназия \"Антоан дьо Сент-Екзюпери\". Продължава с бакалавърска степен по Европеистика в Софийския Университет, завършена през 2011 г.Завършва магистратура по Европейски отношения в Института по политически науки (Sciences Po) в Париж. В края на магистратурата изкарва 4-месечен стаж в централата на ЮНЕСКО във френската столица. Има и втора магистратура по Международни отношения в Сорбоната. През 2015 г. започва работа в консултантска компания в България, предлагаща техническа помощ в полза на публичния сектор чрез европейско финансиране.Приоритети:- Задълбочено интегриране на България в повечето стратегически политики на европейско ниво;- Присъствието на България както в еврозоната и банковия съюз, така и в единния енергиен съюз;- Осигуряване на независимост на съдебната система, като например, но не само, развитието на европейска прокуратура. 6. ЕМИЛ ГЕОРГИЕВРоден на 6 март 1974 г. Завършил право във Виенския университет, специализирал в Queen Mary College, Лондон. Адвокат, представител по индустриална собственост и университетски преподавател. Активист за гражданска, обществена и политическа промяна. Застъпник за интересите на малкия бизнес. Член на Инициатива \"Правосъдие за всеки\" и на сдружение \"Либерални идеи за България и Европа\". Кандидат за народен представител в 24-ти МИР София от Коалиция \"Да, България!\" на парламентарните избори през 2017 година. Приоритети:- Eдинен пазар без отстъпления или компромиси с него;- По-малко регулации и повече свобода за бизнеса;- Повече сигурност и перспектива за бъдещето на хората;- Европейски съюз, който се занимава с истински важните въпроси, вместо да определя цвета на пържените картофи или каничките със зехтин в ресторантите.7. ИВАЙЛО ГАНЧЕВРоден през 1974 г. в гр. Шумен. Завършил е специалност Право в СУ \"Св. Климент Охридски\". Работил е като банков служител и правен консултант в АЕЦ Козлодуй. От 2000 г. е адвокат и представител по индустриална собственост в гр. София. Правен консултант и участник в дейности и проекти на неправителствени организации, сред които Проект права на човека, Институт за пазарна икономика, Фондация Право на детство и др. Приоритети:- Грижа за малкия и средния бизнес като икономически гръбнак на европейските общества;- Намаляване и облекчаване на регулациите, съдържащи се в правото на ЕС; - Преразглеждане на вече съществуващи европейски регулации и премахване на тези, които не постигат целите си;- Намаляване на административната тежест и на разходите на бизнеса по прилагането на регулации със съмнителни ползи;- Въвеждане на електронно управление;- Преразглеждане на част от регулациите, като например тези за защита на потребителите и за защита на личните данни (GDPR), за да не действат възпиращо и демотивиращо за малките играчи на пазара.8. АЛЕКСАНДЪР САНДЕВНа 35 години, роден в Стара Загора. Университетското си образование завършва в Американския Университет в България с две бакалавърски степени по Международни отношения и Европеистика. Предстои му завършване на магистърска програма \"Публична политика и човешко развитие\" към Университета на Обединените нации. Професионалния си стаж започва в Търговско-промишлена палата Стара Загора като младши експерт в Enterprise Europe Network – мрежа на Европейския Съюз за подпомагане на малки и средни предприятия. От 2011 г. управлява собствена фирма за маркетинг, мениджмънт и консултации. Работи в сферата на бизнес развитието и маркетинга.Приоритет: Всеки един българин да знае точно по какъв начин Европейският Съюз помага на България, какви средства отделя за образование, инфраструктура, селско стопанство, транспорт, научни изследвания и др. и как се инвестират тези средства.9. ВЕЛИЗАР ШАЛАМАНОВДоктор по кибернетика, доцент. До 1998 г. е офицер в армията. През 1998-2001 г. е заместник-министър, член на Съвета по сигурността, а през 2014 г. е министър на отбраната. Ръководил е разработката на Военната доктрина и План 2004, План на действие за членство в НАТО (1999 г.) и Национална програма \"България в НАТО и Европейската отбрана\" (2014 г.)От 2001 г. е в БАН – съветник на председателя, ръководител на секция. През 2009 – 2017 г. е директор по сътрудничество с потребителите в Агенция за комуникации и информация на НАТО. В момента е зам. директор на Института за информационни и комуникационни технологии.Приоритети:- Изграждане на единна структура на силите на Европейския съюз с видимо присъствие в България;- Интегрирането на тази структура в НАТО, но с капацитет да действа в интерес на ЕС и извън НАТО;- Сериозен принос от страна на България в сферата на киберсигурността на Съюза;- Развитие на европейски капацитет у нас за борба с хибридните заплахи, вкл. защита на Интернет от \"вредно съдържание\".10. СЕВА ПАМУКЧИЕВАЗавършила е Американския колеж във Велико Търново, а след това Право във Великотърновския университет. По време на обучението си участва в различни научни студентски програми. В продължение на една година е стажант в администрацията на Парламента, където се занимава с изготвяне на законодателни проучвания, анализиращи нормативни актове на държавите от ЕС. Преминала е обучение по програма Еразъм в Университета в Трир, Германия. Част е от първия отбор на ВТУ в най-голямото състезание по международен търговски арбитраж в света, а днес е част от екипа треньори. Адвокат от Великотърновската адвокатска колегия, практикуваща в областта на гражданското право и процес.Приоритети:- Да не се поставя под съмнение стратегическия избор на европейските държави да бъдат част от едно общо семейство;- Утвърждаване на безалтернативния цивилизационен избор на страната да е част от Европа;- Европа на иновациите, високите технологии, образованието;- Засилване интеграционните процеси към ядрото на ЕС.11. АЛЕКСАНДРА СТЕРКОВАВъзпитаник на Софийския университет, специалност Право. Вписана е като адвокат към Софийска адвокатска колегия и специализира в сферата на търговското право и регулации. Участието ѝ в международни младежки семинари по международно публично право, човешки права, социални и политически свободи, допринасят за формирането ѝ като личност, за вярата ѝ, че всеки човек може да бъде носител на промяна, за увереността ѝ, че не бъдещето, а настоящето е на младите. През годините работи последователно в малки и големи кантори, национални и с международно участие, докато в началото на 2017 г. основава своя правна практика. Приоритети:- Създаването, утвърждаването и развитието на културни политики и културен обмен;- Образованието като задължителна предпоставка за просперитет и утвърждаване на България и Европа като водещо научно средище.12. АЛИНА ДОБРЕВАРодена в Русе, израснала в Пловдив. Заради учебни или работни ангажименти е живяла в София, Будапеща, Лийдс, Лондон и Флоренция, а в момента е в Брюксел. Доктор на науките по Политическа комуникация от Университета в Лийдс. Анализатор в Изследователския отдел на Европейския парламент, където работи по теми, свързани с европейския бюджет, финансирането на външната политика на Европейски съюз и очакванията на гражданите за европейския бюджет и политики. Има дългогодишен опит като изследовател, включително в Университета в Оксфорд и Европейския Университетски Институт.Приоритети: - Гаранции за изпълнението на копенхагенските критерии за демократично управление, върховенство на закона и медийна свобода, борба със злоупотребата с европейски средства, включително обвързването на европейския бюджет с върховенството на закона;- Върховенството на закона и ограничаването на корупцията в България, за да живеят българите в страната по-добре, а тези навън да се върнат в дома си.13. НИКОЛАЙ ХРИСТОВНа 33 години, завършил е магистратура по право в Софийски университет \"Св. Климент Охридски\". Адвокат от девет години. Специализирал е в областта на търговското и гражданското материално и процесуално право, както и в областта на правото на интелектуалната собственост. Участва активно в събитията и обществените процеси по време и след протестите от 2013 г. Член е на сдружение \"Институт за свободен капитализъм АТЛАС\", занимаващо се с разпространение идеите и философията на капитализма.Приоритети:- Въвеждане на общоевропейски механизми, свързани с прилагането на основни правни принципи, гарантиращи основните права и свободи на човека;- Отстояване на свободния пазар и свободното движение на хора, стоки и капитали;- Противопоставяне на съвременните тенденции за ново разделение на Европа, за плавно въвеждане на авторитарни режими в различни части на континента;- Справяне с руската пропаганда и влияние в ЕС – т.нар. \"хибридна война\", и появата на съвременните популистки тенденции и такива за разделение на Европа, но и съчетаването на тази борба с редица свободи – на словото, на разпространението на идеи и т.н.14. СТЕФАН ТАФРОВРоден в София пpeз 1958 г. Завършил е журналистика в Софийския университет. През 80-те години активен участник в неформалните граждански групи срещу комуниситическия режим. Диплoмaт, интeлeĸтyaлeц, пoлитиĸ и oбщecтвeниĸ, eдин oт cъздaтeлитe нa CДC и в. \"Дeмoĸpaция\", първият външнoпoлитичecĸи cъвeтниĸ нa пpeзидeнтa Жeлю Жeлeв, зaмecтниĸ-миниcтъp нa външнитe paбoти в пpaвитeлcтвaтa нa Филип Димитpoв и Ивaн Kocтoв, пocлaниĸ нa Бългapия пocлeдoвaтeлнo в Итaлия, Beлиĸoбpитaния, Фpaнция и ЮHECKO, ĸaĸтo и двa пъти пocлaниĸ, пocтoянeн пpeдcтaвитeл нa Бългapия в OOH – Hю Йopĸ. Изиграва ключова роля в признаването на Македония от България през януари 1991 г. и при отпадането на визите за българи в ЕС през 1999 г. Приоритети: - По-близък и по-разбираем за българските граждани Европейския парламент като демократичен инструмент за защита на техните интереси;- Успешна обща политика в областта на външните работи и отбраната, която да усили гласа на България на Балканите и в света;- Засилване ролята на Европейския съюз като защитник на правовата държава, на човешките права и медийната свобода у нас и в целия ЕС.15. ВЛАДИМИР ДЖУВИНОВЕлектронен инженер по образование. Управител и основател на Connect2ID, софтуерна компания за информационна сигурност обслужваща финансовия и други сектори в Европа и по света. Има над шест годишен опит в международните организации OpenID и Internet Engineering Task Force (IETF), където се създават техническите стандарти за Интернет. Избран за изследовател стипендиант по програмата Мари Кюри (Германия, 2003). Поддържа каузите за въвеждане на електронно управление и гласуване в държавата, защита на личните данни и пространство, запазване на културното наследство в Пловдив, опазване на околната среда. Учредител на „Да, България!”, член на НС и член на местната организация в Пловдив.Владее английски и немски език.Приоритет: Информационната сигурност на демократичния процес в Европейския съюз.16. МИХАИЛ ЦЕКОВРоден през 1968 г. в град София. Завършил е Международни отношения в УНСС и Бизнес администрация в University of Leicester. От 1998 г. работи в Мюнхен и заема ръководни длъжности в областта на ИТ. От 2009 година е ръководител на секция ИТ Инфраструктури и Операции в Европейския патентен офис. Ръководител е на Българското училище в Мюнхен, член на българо-немски дружества.Приоритети:- Интегриране на българите от ЕС в местните общности и усилване на влиянието на техния глас при местни и европейски избори;- Запазване на българската идентичност чрез признаване на българския език като матуритетен;- Дейности по защита и опазване на околната среда.17. МОМЧИЛ ЯКИМОВРоден през 1974 г. в София. Завършва Университет Щутгарт – Германия, със специалност строителен инженер. До 2012 г. работи в отдел за недвижими имоти на финансова институция, а в момента – в търговския отдел на българска технологична компания. Член на сдружение \"Либерални идеи за България и Европа\" (ЛИБЕ) и на Българското либертарианско общество. Съучредител на Гражданска инициатива \"За чиста София без изгаряне на отпадъци\". Приоритет: Реализацията на идеята за все по-тесен Съюз, с акцент в следните области: обща гранична охрана, обща външна политика, общи въоръжени сили. На второ място – с пълноценното участие на Съюза в международната търговия, чрез повече споразумения за отпадане на митата и защитата на инвестициите.", "date": "2019.01.09", "title": "Кои са кандитатите във вътрешните избори на 'Да, България!' за Европарламента"}
{"url": "https://offnews.bg/sviat/gari-kasparov-malko-veroiatno-e-rusia-da-se-sahrani-v-segashnite-si-g-695218.html", "text": "Според бившия световен шампион по шахмат Гари Каспаров в близко бъдеще Русия може да загуби част от своите територии.По негови думи към тези територии очевидни претенции има Китай, който разполага с финанси, историческа перспектива и визия за столетия напред. Това за мен е главният въпрос – ще успее ли Русия да запази макар и само административен контрол върху Далечния изток“, посочва Каспаров.Той е категоричен, че Русия в момента е империя с очевидно нееднородни региони. \"Например Северен Кавказ и особено Чечня силно се отличават от сибирските или северозападните региони\", добавя бившият шампион по шахмат.На своята страница Каспаров отговари на редица въпроси, поставени му от читатели, сред които възможна ли е демократизация на Русия, за отношенията си с друг виден опозиционер – Алексей Навални, за външната политика на президента Путин, за Тръмп и отношението му към Путин и Русия.", "date": "2019.01.09", "title": "Гари Каспаров: Малко вероятно е Русия да се съхрани в сегашните си граници"}
{"url": "https://offnews.bg/112/dete-dade-nad-53-000-leva-i-zlatni-nakiti-na-telefonni-izmamnitci-695211.html", "text": "11-годишно дете даде 53 400 лева и златни накити на телефонни измамници.Случаят е от Стара Загора. Измамниците се представили за полицейски служители.Първоначално измамниците се обадили на стационарния телефон, а след това комуникацията с детето продължила по мобилния му телефон. Мнимият полицай накарал детето да събере всички пари и накити, които може да намери в дома си, за да помогне за залавянето на телефонни измамници. След като събрало парите и златните накити, детето ги сложило в сак и ги занесло до кола близо до училище в града, каквито били инструкциите на измамника.Когато родителите се прибрали от работа, разбрали за измамата и се обадили в полицията. По случая е започнало разследване. ", "date": "2019.01.09", "title": "Дете даде над 53 000 лева и златни накити на телефонни измамници"}
{"url": "https://offnews.bg/futbol/todor-batkov-levski-prilicha-na-liteks-ot-naj-tamnite-godini-695221.html", "text": "Бившият президент на Левски Тодор Батков смята, че \"сините\" наподобяват на Литекс от най-тъмните години на \"оранжевите\". Адвокатът бе специален гост в предаването на DIEMA SPORT – \"Домът на футбола\", където говори по наболелите въпроси свързани с клуба на сърцето му.Батков бе категоричен, че трябва да се направи всичко възможно, за да се избегнат сътресения на \"Георги Аспарухов\", като сподели каква е била неговата философия, докато е бил президент на клуба.\"Не бива да се допусне в никакъв случай някакво сътресение. Прекалено ще бъде и то заради тези стотици хиляди, които обичат Левски. В момента Левски прилича на Литекс от най-тъмните години. Черна дупка, в която не се знае какво се случва. Това не трябва да се случва. Това не е отборът на народа. Левски трябва да генерира новини, да се лансират юноши, положителни новини, отрицателни новини, да са някак си публични първите хора в клуба\", продължи Батков и добави:\"Не бива да е така. Това допълнително отблъсква хората. Аз поне така ги разбирах нещата. Аз разбирах президентството на Левски като висок обществен дълг. Това бе много голямо нещо, социално действие. Не знам, не искам да коментирам как постъпва Русев. Аз ходя по земята. Не съм забравил родителите ми къде съм израснал, продължавам да съм приятел с хората, с които бях приятел преди. Не забравям откъде съм тръгнал. Бащата на Богдана е бил пример за мен, знакова фигура, президент на Левски. Говоря за бащата на Богдана Карадочева, за него съм чел спомени. Така си представям президента на Левски. Това е най-популярния клуб. Ти така или иначе си се обрекъл да служиш на голяма част от народа и да си вечно виновен\", обясни Батков.\"Всичко е възможно, но мога да ви кажа, че когато Божков излезе от ЦСКА 2006-а година първите дни от декември. Той дойде да се види с нас в Лондон. Тогава той каза, че приема поздравления, защото се е отървал. Пожела го и на мен. Тогава аз шеговито му казах, че мога да му дам Левски, а той ми каза: „Не, не“. Това е истина, междудругото. Не вярвам, че ще стане. Ако има здрав разум, а Божков има такъв. Стефан е голям фен на Левски, голямо име, политик, успял служебен премиер в много тежък момент за България. Справи се блестящо\", започна Батков по темата.\"Чандъров по-слабо го познавам. Той има сърце и душа за футбола. Направи много неща първо на Драгалевски, сега със Септември. Не мога да преценя и аз чувам много слухове. Не бих искал да се ангажирам. От тези тримата, може би Чандъров би могъл, защото и той е левскар. Синът му бе в нашата школа, преди да го дръпнат в ДИТ\", каза още Батков.\"Не ми е звънял Спас Русев. Не мога да го оценя. По дефиниция президентите на Левски и ЦСКА винаги са виновни. Дори отборът да има дубъл, требъл, пак е виновен защо отборът не играе финал за Шампионската лига или не е стигнал до Лига Европа. Не искам да го оценявам. Убеден съм, че не му леко. Тежка му е раницата, крива е за носене, убива\", коментира Батков.\"Какви искания да има Спас Русев към евентуалните купувачи? Какво е дал, че да има искания? Няма значение. Аз 47-48 милиона бях дал. Можех да има изисквания, но появиха се хора, които казаха, че могат да поемат, а аз не можех повече. Няма значение. Желая успех на Спас Русев. Просто не бива да се допусне в никакъв случай някакво сътресение. Прекалено ще бъде и то заради тези стотици хиляди, които обичат Левски\", коментира още Батков.", "date": "2019.01.09", "title": "Тодор Батков: Левски прилича на Литекс от най-тъмните години"}
{"url": "https://offnews.bg/nashite-avtori/kalin-terzijski-az-sam-alkoholik-kojto-ne-pie-695195.html", "text": "Как стана така, че българите намразиха пиенето и пиещите толкова много? Така се питам днес и ми е и мъчно, и горчиво, и даже малко страшно. Но нека карам ред по ред.Милият Иван Ласкин умря. Артист, открит и едро скроен човек, ироничен и труден за вкарване в калъпи за хора. Обичам такива и ми е особено мъчно, когато си отидат, защото обществото наистина загубва коректив.Ето – и сега, казвайки тия думи – пак рискувам ужасно много. Да предизвикам огромна и грозна лавина от злобни крясъци: Как така бе, някакъв пияница да ни е коректив на нас! На НАС?!Чух достатъчно от тия крясъци и честно казано – на моменти бях изтръпнал от погнуса.Но аз се овладявам, аз съм алкохолик, който не пие – тоест – аз съм нечовешки добър в това да се овладявам и да продължавам напред.Струва ми се понякога, че ако ми се наложи набързо да умра – ще умра – и след това ще се взема в ръце и ще продължа напред – вече умрял. Който овладее дори и такъв демон като пиенето, има известни основания да се чувства именно така. Повярвайте.Имаше виц, в който един ходеше из пустинята с телефонна кабина на раменете. Друг го пита: Защо ти е тая кабина? А оня вика: За в случай, че срещна лъв. Аха – вика вторият – да се затвориш в нея ли? Не – вика първият – просто като я хвърля, не можеш да си представиш как леко ми е да тичам след това.Та и пиещият, спре ли да пие – не телефонна кабина е хвърлил – а все едно няколко планини като Хималаите, едновременно – и вече може не да тича, а да лети. С лекота.Плюя и отминавам. Нечовешки добър съм в това.И цялата тая безобразно грозна шумотевица, свързана с пиенето и с умирането от пиенето, е една планина, която трябва да понося на гърба си, а след това да хвърля и да плюя, па да продължа.И си мисля: Как „Пиянството на един народ” се превърна в „Пуританското въздържание на един народ”, Бога ми? – така се питам и все пак, въпреки моята алкохолишка овладяност – ми горчи ужасно и ми се гади даже.Как сред тоя народ, вечно опиянен от пристрастията на материалното си битие (а и пиянски, ако погледнем трезво) изведнъж се оформи такава почти патологична и напълно нехуманна нетърпимост към страдащите от алкохолизъм?Откъде у тия наследници на Андрешко, оформял се из кръчмите и на Странджата, живял из механите - се пръкна и размножи такава смяна от пуритани? Готови да линчуват „слабаците, които съсипват обществото”?Иван Ласкин умря, и всички ние – хората, които разбират какво е да си човек на изкуството, какво страшно нещо е да си човек на изкуството именно в България и то – именно сега (когато силиконените устни на Безсмислието всмукват за брутално и смъртоносно фелацио целия наличен Смисъл)...ние всички изтръпнахме.Когато от Европа се откъсне скала...хм, как беше „За кого бие камбаната” на Джон Дън?Ние изтръпнахме, Иван се пренесе в Безсмъртието (защото човекът на изкуството е винаги и щастливо безсмъртен, въпреки злословещите), но една немалка част от българите намериха чудесен повод да попръскат гной и черна отрова.Те, естествено, не атакуват директно. О не.Както написах в едно кратко свое есе преди дни – „нормалните и съзнателни” непиещи моралисти са и суеверни. И страхливци, при това. Тях ги е страх от умрелите; и злословят за тях с недомлъвки. А така ярко и силно им се ще да избълват отровата си! Но не. Нямат тая смелост. И се почва: Алкохолизмът е слабоволие. Алкохоликът вреди на семейството си, помислете за дечицата му! На него си му е добре, ама знаете ли на другите какво им е! Алкохолизмът не е болест, това е избор. Алкохоликът е жалък слабак, избрал по-лесното, а оставил за околните по-трудното.Как ми се ще да им покажа примерно МКБ 10-та ревизия – тоест – Международната класификация на болестите – най-официалният медицински справочник за класифициране на всяко едно познато човешко заболяване – и да им докажа, че там на зависимостта от алкохол е отделено доста сериозно място.Но ми става някак противно – толкова елементарно е: Все едно да доказвам на някой идиот, че Яворов е голям поет, като му показвам читанката, в която пише „Яворов е голям поет!”. Ще ми се да извикам: Не е ли това ясно и на децата, неграмотни глупаци такива? Та не знаят ли и най-простите хора, че алкохолизмът е заболяване и от него умират повече хора отколкото от рак?Но аз съм алкохолик, който не пие и съм наистина нечовешки добър в овладяването на импулсите и нищо не изкрещявам. Мълча си.А грозният ропот, отключен от смъртта на един красив артист, продължава.Всички казват лицемерно: Бог да го прости!И след това...Ама това пиене, ама защо не помисли за тия нещастни хора, които изоставя...И въобще – купищата черни, безнадеждни, непрощаващи и безмилостни обвинения.А някой – викам си аз – помисли ли на него какво му е било?Защото НАИСТИНА на всички около пиещия им е тежко. Но има едно колосално, огромно НО.И то е такова: НО на тях никой не им казва, че са ВИНОВНИ!А именно вината, която се стоварва върху алкохолика, е всъщност планина; планината от ужас и болка, която го убива.И освен това: НО хората около умиращия алкохолик не са болни! Те тъгуват, те съ-страдават, те плачат, те умират (метафорично)...но той умира ИСТИНСКИ.И техните болки са душевни, НО неговите са и душевни – чудовищно големи – НО и телесни, и всякакви!Умиращият алкохолик го боли всичко.И най-вече – сърцето, защото то се чувства виновно заради болката в очите на близките. Някой сеща ли се за това?Има ли болен от рак, който се чувства виновен за това, че тия около него страдат? Не мисля, не вярвам да има толкова деликатни и състрадателни хора, които да са готови да състрадават на тия, които състрадават на тях.Болният от рак е в едно почти гордо и всепризнато в обществото положение на мъченик и борец. А алкохоликът, който дори по-сигурно ще умре, и то – в по-големи мъки – е в позицията на мръсник, който не стига че умира, ами го поставят и на трибунала! И искат – докато умира – поне малко да го подложат на инквизиции.Така си е. Българите, както казва Владимир Свинтила, са нечовешки зли със слабите и нечовешки сервилни със силните.Тъй като е политически некоректно (разбирай – забранено) да обвиняваме и мразим болните от рак (а пък и ракът на всеки може да се случи), но пък е съвсем позволено и дори се поощрява да мразим болните от алкохолизъм – тогава давай, юруш! – да мразим до насита и да мразим до смърт!Какви болни, бе! Да мрат там! Те са си виновни! – така реве българинът. Този българин, който от всичките си мъдри поети е бил обвиняван в зловещо духовно пиянство (но той от тъпотия смесва духовното пиянство с пиенето на алкохол и не може да ги отличи)...тоя българин, който е зашеметен като прасе, преяло с джибри, от дребните си материални хищничества – така реве той и е готов да убива...И ето – на мен ми светва: Той не мрази пиещите! Не мрази алкохолиците. Не...Българинът просто обича да мрази! Той изпитва неистова потребност да си намери обект за омраза и да излее върху него тонове от нея. Да мрази до смърт.Защо е така, Боже?Защото вероятно българинът просто мрази себе си. А да продължиш да живееш с такава омраза към себе си е невъзможно. И тая омраза трябва да се оттече нанякъде. Измислете ни обект за омраза! – вика сякаш българинът.И щом не му намират (да речем някой външен враг) той си намира произволен – я алкохолик, я някое малцинство, я някой просто различен с нещо.Ето – казвам си – и аз сега си намерих...Намерих си „българина” и излях върху него цялата си горчивина и злоба...Връщам си думите назад. Не искам да обиждам никой, който все още се чувства българин и се връзва на такива нападки. Връщам си думите назад! Извинявам се!Но ще си върнат ли думите назад, ще се извинят ли тия, които избълваха толкова грозни неща за умрелия артист?Бог да бди над милата му душа, а и над близките му. Всъщност – аз съм спокоен. Той винаги си бди.Но хората, хората...", "date": "2019.01.09", "title": "Калин Терзийски: Аз съм алкохолик, който не пие"}
{"url": "https://offnews.bg/temida/sadat-ostavi-v-aresta-romite-prebili-komandosa-vav-vojvodinovo-695202.html", "text": " Районният съд в Пловдив постанови най-тежката мярка „задържане под стража“ спрямо двамата роми, които пребиха 33-годишния военнослужещ в село Войводиново, съобщи \"Фокус\".Според съдия Иван Минчев 17-годишният Борис и 21-годишният Асен са действали изключително жестоко, въпреки опитите на техни близки и други хора да ги възпрат.Съдът реши, че има достатъчно основания да остави двамата братя в ареста, независимо, че мярката \"задържане под стража\" се прилага изключително рядко спрямо непълнолетни лица.Съдията обясни в подробности целия случай според събраните от Прокуратурата доказателства – разпитани са 7 свидетели, четирима очевидци, от които един пряк. Има също така направени съдебномедицинска и съдебнопсихиатрична експертизи, събрани са писмени и веществени доказателства.Според съдебния състав е налице предпоставка и реална опасност за извършване на ново престъпление от обвиняемите. Адвокатът на обвиняемите поискаха по-лека мярка – „подписка“.", "date": "2019.01.09", "title": "Съдът остави в ареста ромите, пребили командоса във Войводиново"}
{"url": "https://offnews.bg/temida/zapochna-deloto-za-zaginal-koloezdach-blizkite-nastoiavat-za-po-tezhk-695173.html", "text": "Бургаският окръжен съд даде ход на делото срещу пияния шофьор, обвинен в убийството на 33-годишния колоездач Евелин Дуков от Царево. Близките на загиналия излязоха на мирен протест пред Съдебната палата с искане за по-тежки наказания за шофьори в пияно и/или дрогирано състояние.По време на досъдебното производство 60-годишният обвиняем Владимир Колев от София е пуснат от ареста с най-леката мярка за неотклонение \"подписка\". Днес съдът отказа да промени мярката му със задържане под стража и Колев беше пуснат под домашен арест. Той все още отказва да признае вина за катастрофата и твърди, че не той управлявал автомобила.През декември 2017 г. Колев се движи насрещното с 94 км/ч., когато блъска 33-годишния Дуков на изхода на Приморско. След инцидента дрегерът отчита 2,7 промила алкохол в кръвта му. От липсата на спирачен път става ясно, че дори не е направил опит да спре. След катастрофата Колев напуска мястото на инцидента и се укрива, докато полицията не го намира в почивна база в Приморско.С помощта на експерти и юристи близките на Дуков са разработили предложения за законодателни промени в Наказателния кодекс. Според тях сега действащата разпоредба не гарантира пропорционално наказание за пияни и/или дрогирани шофьори.В момента тя предвижда лишаване от свобода от 3 до 15 г. за причинена смърт, а при особено тежки случаи - от 5 до 20 г., като Законът не дава възможност шофирането под въздействието на алкохол и/или наркотици да се тълкува като утежняващо вината обстоятелство.Искането на близките на убития колоездач е утежняване на наказанията при причинена смърт, които да станат от 5 до 20 г., а в особено тежки случаи - от 10 до 30 г. В подкрепа на желаните от тях промени с публична декларация са се обявили община Царево, сдружение \"Вело Царево\" и велоклуб \"Спартак\" - Варна, а подписката им е подкрепена от повече от 2000 човека.", "date": "2019.01.09", "title": "Започна делото за загинал колоездач, близките настояват за по-тежко наказание"}
{"url": "https://offnews.bg/koloezdene/hvanatiat-s-doping-90-godishen-koloezdach-bil-proveriavan-shest-pati-695201.html", "text": "Хванатият с допинг 90-годишен американски колоездач Карл Гроув е бил проверяван шест от 2012 година насам, като пробите му са били чисти.Гроув беше хванат със забранените вещества тренболон и кломифен, като пробата му е била взета на 11 юли м.г. след поставянето на световен рекорд във възрастовата му група на националния шампионат на САЩ. Резултатът му е бил анулиран въпреки обясненията, че анаболния стероид е попаднал в организма му чрез консумацията на месо.\"По правилник проверяваме за допинг всеки, който постави световен рекорд, за да бъде признато постижението за редовно. Може да е провери, че той е бил тестван след всяка поправка на върховото постижение или шест пъти от 2012 година насам.Причината винаги е била тази - нов световен рекорд. Разбира се, случаят може да те накара да се хванеш за главата. Това е свидетелство, че системата трябва да се промени. Не трябва да се стига до наказания и анулиране на резултати при малки превишения на дозата, получена от замърсени храни, вода или предписани лекарства.Борим се за това в Световната антидопингова агенция\", коментира шефът на американската антидопингова агенция Травис Тайгарт.Той е доволен, че заради възрастта на Гроув случаят се раздуха и извън колоездачните среди, което може да доведе до дискусия и положителна промяна.", "date": "2019.01.09", "title": "Хванатият с допинг 90-годишен колоездач бил проверяван шест пъти"}
{"url": "https://offnews.bg/drugi/balkan-povali-levski-lukojl-s-24-tochki-razlika-pred-2500-v-botevgrad-695220.html", "text": "Балкан удари Левски Лукойл в европейския турнир ФИБА Къп. Тимът на Небойша Видич се наложи с 81:57,след много силна последна част, в която разликата стигна 24 точки. Това бе трета загуба за тима на Тити Папазов в турнира, а ботевградчани вече с актив 2-1 и запазват шанс за продължаване напред. В следващия кръг Балкан гостува на Алба Фехервар в Унгария, а “сините” на Ирони Нес Циона.Балкан започна ударно мача с много силна игра в нападение и защита и поведе със 17:3 в първите пет минути на мача. Постепенно Левски Лукойл подобри играта си и започна да стопява голямата разлика, която падна до 5 точки след първата част. Малко повече от две минути след втората част Левски Лукойл успя да смъкне до точка изоставането си слаба пропуски в защита на Балкан и последва таймаут. След това след тройка на Гаврилович и добра игра в защита на Хопкинс Балкан увеличи отново на 7 при 30:23.Последваха оспорвани минути, но Балкан запази преднина и на почивката се оттегли с 6 аванс.Второто полувреме започна с две тройки на Балкан , който отново поведе с 12 точки при 45:33. Левски Лукойл отвърна също с две тройки и се приближи отново до 6. В този момент обаче бе отсъдено четвърто лично нарушение на Хопкинс, който се наложи да излезе.Балкан започна страхотно последната част с ударна серия 19:0, за да поведе с най-голямата разлика в мача от 24 точки. Ботевградчани  вкараха пет тройки в тези минути, като три от тях бяха на капитана Венци Петков. До края Левски не успя да се съвземе и загуби катастрофално мача.", "date": "2019.01.09", "title": "Балкан повали Левски Лукойл с 24 точки разлика пред 2500 в Ботевград"}
{"url": "https://offnews.bg/politika/darzhavata-shte-plashta-protivogripnite-vaksini-na-hora-nad-65-g-res-695188.html", "text": "Правителството прие на днешното си заседание Национална програма за подобряване на ваксинопрофилактиката на сезонния грип 2019-2022 г.Основните дейности на програмата са насочени към осигуряване с публични средства на ваксини срещу сезонен грип за обхващане на лица от целевата група, разработване на механизми за изпълнение на имунизацията и отчет, повишаване нивото на информираност на населението за значимостта на заболяването и възможностите за профилактика чрез имунизация.С приемане на Национална програма за подобряване на ваксинопрофилактиката на сезонния грип се цели да се намали заболеваемостта, усложненията и смъртността от сезонен грип чрез повишаване на имунизационния обхват при възрастни на и над 65 г. възраст, както и да се повиши информираността на населението за риска от грип и свързаните с него усложнения и начините за предпазване, отбелязват от правителствената пресслужба.Необходимите средства за изпълнението на Програмата са за сметка на утвърдения бюджет за съответната година на Министерството на здравеопазването. Финансирането на разходите за ваксини по програмата ще се извършва от Националната здравноосигурителна каса чрез трансфер на средства от Министерството на здравеопазването.Ежегодните грипни епидемии са признати като един от първостепенните проблеми пред общественото здравеопазване, както поради високата заболеваемост и смъртност, така и поради големите разходи за домашно и болнично лечение и значителното натоварване на цялата здравна система.Грипът се проявява във всички възрастови групи, като рискът от усложнения е най-висок при старите хора, малките деца и лицата с определени хронични заболявания. Статистиката сочи, че около 40 000 души умират преждевременно от грип всяка година в страните от Европейския съюз. Най-висока е смъртността при хората над 65 г., като достига до 90% от смъртните случаи, предимно при лица с придружаващи заболявания.В България ежегодните грипни епидемии са сериозен здравен и финансов проблем. Само в областните градове всяка година възникват средно около 1 400 000 до 1 600 000 случая на остри респираторни заболявания и грип. Заболяванията от грип са съсредоточени основно в рамките на 3 - 4 седмици. През тези седмици, средната заболеваемост за страната достига до над 300 на 10 000 население, което означава, че в периода на епидемичния подем са преболедували не по-малко от 250 000 - 300 000 души.Случаи на грип и свързаните с него тежки усложнения и смърт могат да бъдат предотвратени посредством употребата на съществуващите високоефективни ваксини, които се прилагат повече от 60 години. При здрави хора грипните ваксини може да предотвратят 70% до 90% от заболяванията от грип. При хората в напреднала възраст ваксината намалява тежкото протичане и усложнения до 60%, а смъртните случаи с 80%. Ваксинацията е особено важна за хората с по-висок риск от сериозни усложнения, вследствие на заболяване от грип, както и за хората, които живеят или се грижат за тях.В България имунизационният обхват с грипни ваксини е нисък, като за периода 2013-2017 г. средният обхват в страната е едва 2,4 на 100 души (2,17 – 2,61%). Тези изчисления са направени на базата на извършени продажби, а не на реално приложени дози, които вероятно са по-малко. Основна причина за това е, че грипните ваксини са включени в списъка на препоръчителните имунизации в Наредба № 15 от 2005 г. за имунизациите в Република България, закупуват се от пациента и се прилагат срещу заплащане.", "date": "2019.01.09", "title": "Държавата ще плаща противогрипните ваксини на хора над 65 г., реши правителството"}
{"url": "https://offnews.bg/politika/kabinetat-odobri-iskaneto-za-otlagane-s-shest-mesetca-na-zakona-za-gor-695185.html", "text": "Правителството одобри предложението влизането в сила на закона за горивата да се отложи с шест месеца - до 1 юли 2019 г. Предложението трябва да бъде гласувано и от депутатите. С изменението ще се даде и яснота по отношение на срока за издаване на предвидената в него наредба, с която ще се определят редът и условията за водене на регистър на лицата, осъществяващи икономически дейности, свързани с нефт и продукти от нефтен произход.Идеята да се внесе това предложение в Министерския съвет беше обявена вчера от министъра на икономиката Емил Караниколов след заседание на Националния съвет за тристранно сътрудничество. Заради спорния закон за горивата малките търговци на бензин, дизел и газ за бита заплашиха с протест на \"жълтите жилетки\" по подобие на тези във Франция. Според тях новият законът налага прекомерни регулации, на които могат да издържат само големите компании, така че законът ще доведе до фалит дребните участници на пазара.Караниколов обяви, че в рамките на отлагането за влизане в сила на закона министерството ще работи с всички заинтересовани страни за разрешаване на проблемите.Омбудсманът Мая Манолова съобщи вчера, че се е обърнала към Конституционния съд с искане да се произнесе дали разпоредбите противоречат на Конституцията.", "date": "2019.01.09", "title": "Кабинетът одобри искането за отлагане с шест месеца на закона за горивата"}
{"url": "https://offnews.bg/drugi/politciata-v-botevgrad-na-krak-za-balkan-levski-lukojl-695187.html", "text": "Във връзка с предстоящата баскетболна среща между отборите на „Балкан“ и „Левски Лукойл“ днес от 19 часа в зала „Арена“ - Ботевград в ОДМВР - София е създадена организация за обезпечаване на обществения ред и недопускане на сериозни инциденти, застрашаващи сигурността на гражданите.Предвид съществуващото напрежение между привържениците на двата отбора и големия зрителски интерес са предприети сериозни мерки за осигуряване на обществения ред преди, по време и след приключване на проявата. Полицейските действия ще се осъществяват съвместно от служители на ОДМВР - София, Дирекция „Жандармерия“ и районните управления в Ботевград, Правец и Елин Пелин.Засилено ще е полицейското присъствие около спортната зала, както и по автомагистрала „Хемус“ и пътя Мездра - Ботевград.С цел недопускане на стълкновения между агитките на двата отбора и извършването на прояви, нарушаващи обществения ред, организирано пътуващите фенове ще бъдат съпровождани с полицейски ескорт.Засилен пропускателен режим ще се осъществява на специално изградените за целта КПП, като всички преминаващи ще бъдат подложени на щателна проверка.С охранителната фирма, ангажирана с охраната на срещата, са координирани начините на взаимодействие, като в тази връзка привържениците на двата отбора ще бъдат настанени в отделни зони в залата.Напомня се, че в залата е забранено внасянето на алкохолни напитки, наркотични или други упойващи вещества; оръжия и други опасни премети, представляващи заплаха за здравето и сигурността на гражданите; спрейове; бутилки, включително пластмасови над 500 мл, или предмети, произведени от чуплив или от особено твърд материал; сигнални ракети, светещи тела или пиротехнически изделия; знамена и плакати с дръжки по- дълги от 1 м и с диаметър по-голям от 1 см.На територията на спортната зона няма да бъдат допускани граждани, които отказват да бъдат проверени; носещи забранени за внасяне предмети; такива в нетрезво състояние или под въздействие на наркотични или други упойващи вещества; с наложена забрана за посещение на спортни мероприятия в страната и чужбина, както и малолетни без пълнолетен придружител.", "date": "2019.01.09", "title": "Полицията в Ботевград на крак за Балкан - Левски Лукойл"}
{"url": "https://offnews.bg/politika/obshtinskite-saveti-shte-mogat-da-vdigat-zaplatite-na-kmetovete-do-min-695189.html", "text": "Общинските съвети ще могат да увеличават заплатите на кметовете до размера на заплатата на министър. Това става факт след приетите от правителството промени в правилата за определяне на заплатите на заетите в бюджетните организации с изменение на Постановление № 67 на Министерския съвет от 2010 г.Въвежда се нов подход за определяне на заплатите в местните власти и на ръководителите на областните администрации, държавните комисии и агенциите като се цели да бъде изравнен съществуващият към момента дисбаланс между различните органите на власт, обясняват от правителствената пресслужба.Размерите на заплатите на ръководителите на държавните комисии, агенциите, на органите по чл. 10, ал. 1, т. 3, 4 и 5 от Закона за опазване на околната среда и на ръководителите на административни структури, създадени със закон или постановление, ще се одобряват от Съвета за административната реформа по предложение на ресорните министри, отчитайки числеността на съответната администрация, нейният бюджет и функции.С нова формула ще се определят заплатите на ръководителите на институциите, които имат сериозни отговорности към приоритетни политики и разходване на средства от националния бюджет и еврофондовете.С приетото Постановление се регламентира длъжността „експерт за връзки с обществеността“ в кабинетите на председателите на държавни агенции.Промените са в рамките на разходите за персонал, предвидени в бюджета за 2019 година.", "date": "2019.01.09", "title": "Общинските съвети ще могат да вдигат заплатите на кметовете до министерските"}
{"url": "https://offnews.bg/sviat/kremal-horata-ne-sa-peshki-v-igrite-na-diplomatcia-695190.html", "text": "Русия никога не използва хората като пешки в дипломатическите игри, заяви прессекретарят на руския президент Дмитрий Песков в отговор на въпрос за задържания от ФСБ по обвинения за шпионаж американец Пол Уилан.В Русия се провеждат контраразузнавателни дейности по отношение на всеки заподозрян в шпионаж и това е регулярна и рутинна работа, посочи Песков, цитиран от „Коммерсант“. Той уточни, че не е запознат с твърденията за евентуална размяна на арестуваната в САЩ Мария Бутина с Пол Уилан. Аз такива работи не съм чувал и затова нищо не мога да кажа, допълни той.По-рано през декември задържаната в САЩ Мария Бутина /22-годишна руска активистка за правото на носене на оръжие/, обвинена, че се е инфилтрирала в американската Национална оръжейна асоциация, се призна за виновна в организирането на заговор. Прокурорите в САЩ твърдят, че тя е действала като руски държавен агент, прониквайки в консервативни политически организации.Песков не можа да каже нищо и за причините за задържането на американеца, тъй като не можел да добави подробности след изявленията на специалните служби и на външното министерство.Официалните изявления обаче бяха изключително оскъдни и на практика не даваха конкретна информация. Уилан бе задържан в Москва на 28 декември м.г., срещу него е образувано наказателно дело за шпионаж и това бе единственото, което ФСБ /Федералната служба за сигурност на Русия/ и другите ведомства съобщиха.Уилан се оказа гражданин на 4 страни – САЩ, Канада, Ирландия и Великобритания. През 1994 г. е започнала службата му в морската пехота, два пъти е участвал в мисии в Ирак през 2004 и 2006 г., уволнен е от системата на въоръжените сили заради измама.Руската федерална агенция за новини и анализи „Росбалт“ съобщи, че американецът е бил на лов за списък на сътрудници на някакво секретно руско ведомство. Той бе задържан в московския хотел „Метропол“, където се срещнал с неназован руски гражданин, който му е предал флашка с конфиденциална информация.", "date": "2019.01.09", "title": "Кремъл: Хората не са пешки в игрите на дипломация"}
{"url": "https://offnews.bg/politika/chinovnitcite-shte-poluchavat-zaplata-spored-znaniata-si-i-postignatit-695191.html", "text": "Служителите в държавната администрация ще получават възнаграждение, съответстващо на постигнатите от него резултати и на проявените знания, умения и качества в работата. Промяната става факт с приетото от правителството Постановление за изменение и допълнение на Наредбата за заплатите на служителите в държавната администрация. Актуализирана е въведената през 2012 г. скала за определяне на заплащането поради близо два пъти нарасналата минималната работна заплата в последните шест години.Това дава възможност за коригиране на диспропорциите в размера на възнагражденията на служители от една и съща администрация. В почти всяка администрация има служители с висока квалификация, опит и устойчиво високи оценки на изпълнението, които се оказват с „изоставащи заплати” в сравнение със служители на аналогични длъжности, назначени след 2012 г.С приетото увеличение на разходите за персонал с 10% от началото на 2019 г. ще бъдат повишени индивидуалните основни месечни заплати на служителите при стриктно съобразяване със заеманата длъжност и оценките за изпълнението. Създава се възможност и за коригиране на неравнопоставеното положение при възнаграждението на служители, завръщащи се от отпуск по майчинство.Приетите промени в системата на заплащане са в рамките на разходите за персонал, предвидени в бюджета за 2019 година.", "date": "2019.01.09", "title": "Чиновниците ще получават заплата според знанията си и постигнатите резултати"}
{"url": "https://offnews.bg/futbol/v-chelsi-besneiat-sreshtu-var-sled-zagubata-ot-totnam-695170.html", "text": "Мениджърът на Челси Маурицио Сари е сигурен, че Хари Кейн е бил в засада при получаването на топката в решаващата ситуация от мача за Купата на лигата на Англия с Тотнъм снощи.\"Шпорите\" получиха дузпа след намесата на ВАР. Системата за видеоповторение прецени, че няма засада при подаването към Кейн, който след това реализира от бялата точка и донесе успеха за тима си с 1:0. Сари обаче смята, че може да докаже грешката на съдиите.\"Гледах видеото от нашата камера и видях, че има засада. Камерата е точно на линията на Кейн и той бе в нередовна позиция. Това обаче не е важно. Важното е, че лайнсменът спря, не последва ситуацията и повлия на защитниците ни.Смятам, че английските съдии не са готови да ползват тази система. След като не си сигурен, последвай топката и след като всичко свърши, можеш да вземеш решение.В този случай той спря и създаде впечатление за нашите защитници, че има засада. В крайна сметка това е нововъведение, с което в Англия още не са свикнали и за всички е странно използването на системата\", каза италианският специалист.Нападателят на Тотнъм Хари Кейн обаче е категоричен, че голът му е бил редовен.\"В крайна сметка играя, докато не чуя сигнала на съдията. Измъкнах се и това бе чиста дузпа. Не мога да кажа дали съм бил в засада или не. Именно затова обаче имаме ВАР и съм сигурен, че взетото решение е правилно.Трябва да гледам отново положението, но така или иначе технологията е сериозна част от развитието на играта. На световното първенство свикнах с тези неща.Очакването на решението не е проблем. За нас бе важно да спечелим и да имаме аванс преди реванша. Челси игра здраво, но е хубаво, че победихме\", каза Кейн.", "date": "2019.01.09", "title": "В Челси беснеят срещу VAR след загубата от Тотнъм"}
{"url": "https://offnews.bg/politika/kabinetat-predlozhi-da-zapochnat-pregovorite-sas-sasht-za-iztrebitelit-695176.html", "text": "Правителството взе решение на днешното си заседание да предложи на парламента да възложи на Министерския съвет да започне преговори със САЩ за закупуването на изтребители F-16. Това обяви след края на заседанието министърът на отбраната Красимир Каракачанов. На заседанието министрите са разгледали доклада за придобиване на новия боен самолет, подготвен от междуведомствена работна група, който предлага изборът да е между F-16 и \"Грипен\", и са решили парламентът да задължи премиера да следи организацията на преговорите при изготвяне на проекта за международен договор.Задължително в преговорния екип ще трябва да участват министрите на отбраната, на икономиката, на външните работи и на финансите.\"Аз много ясно заявих, че водим преговори със САЩ, което доведе до много спекулации – че едва ли на Министерски съвет е решил да сключи договор. Имаме уверение и от Белия дом, че цената ще бъде коригирана. Така че по този начин ние правим една стъпка, с която да придобием новия изтребител\", коментира Каракачанов.По думите му преговорите тепърва предстоят и към момента не може да се дадат параметри за цена, начин и срок на плащане на самолетите.Решихме да преговаряме със САЩ за изтребители F-16, защото тяхната оферта е комплексна, включваща оборудване и въоръжение. Предложенията на Швеция и на Италия също щяха да надвишат финансовата рамка, гласувана от парламента, но нямаше до можем да избегнем преговори със САЩ за покупка на въоръжение, посочи Каракачанов и допълни, че се надява до края на годината да има сключен договор за изтребителите.\"Новият изтребител е крайно необходим за нашите ВВС, надявам се скоро договорът да се сключи\", каза началникът на отбраната ген. Андрей Боцев.Той благодари на комисията по избора, която според него е свършила работата си добре.", "date": "2019.01.09", "title": "Кабинетът предложи да започнат преговорите със САЩ за изтребителите F-16"}
{"url": "https://offnews.bg/ikonomika/obiaviha-otvariane-na-ofertite-za-naj-skandalnia-targ-na-bdzh-695177.html", "text": "Невероятно, но факт! Комисията, назначена от вече бившия управител на БДЖ-Пътнически превози Пламен Пешаров, е обявила отваряне на офертите по вероятно най-скандалната обществена поръчка на предприятието за миналата година.Целта е само след два дни да бъдат отворени ценовите предложения и процесът по сключване на договора да стане необратим.Става дума за процедурата с предмет: №01605-2018-0003 „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ – Пътнически превози” ЕООД за тригодишен период”.След разследване на OFFNews, което установи, че в случая се касае за класическа далавера - държавната жп фирма върши 80% от работата по заданието, а фактурите заминават към точно определена частна фирма, и последвалата проверка по случая на инспектората на транспортното министерство, въпросният търг бе прекратен.Само че заповедта за прекратяване на Пешаров е с толкова комична обосновка, че всеки заинтересован да вземе парите (б. ред. - въпросната поръчка е с бюджет от малко над 4 милиона лева) трябва да е луд, за да не обжалва решението за спиране, чийто основен аргумент е, че \"ще се отрази негативно на медийния образ на БДЖ\".Именно това направиха от частната компания \"Жп Тракция\", за която още от момента на обявяване на търга се знаеше, че е единственият възможен изпълнител според заложените в документацията условия.Некадърното прекратяване на скандалната обществена поръчка бе обжалвано пред Върховния административен съд, а на 13 ноември м. г. магистратите излизат с решение, че държавната жп компания неаргументирано е спряла обществената поръчка и че тя трябва да продължи при старите условия.Това дава основание на Пешаров да продължи работата по поръчката, при която основната част от ремонтите ще се вършат в халета на БДЖ, от служители на БДЖ, с машини на БДЖ и резервни части на БДЖ, а фактурите за 4 000 000 лева ще се плащат на частната фирма, която ще спечели златната обществена поръчка.Фактът, че скандалната процедура продължава, въпреки че инспекторатът на транспортното министерство настоя за спирането ѝ, подхранва съмненията дали в жп превозвача наистина има реална промяна в управлението или всичко продължава по старому.Още повече, че на освободения в понеделник от поста управител на БДЖ-Пътнически превози Пламен Пешаров в момента му се търсело ново назначение. Името му се спрягало за шеф на поделението за товарни превози в София (ПТП-София), заявиха източници на OFFNews в БДЖ. Пешаров се смята за много доверен човек на зам.-министъра на транспорта Велик Занчев, който бе освободен от шефското място в борда на жп компанията, но остана като част от политическия кабинет на министър Росен Желязков. ", "date": "2019.01.09", "title": "Обявиха отваряне на офертите за най-скандалния търг на БДЖ"}
{"url": "https://offnews.bg/obshtestvo/dadoha-karakachanov-na-komisiata-po-diskriminatcia-zaradi-vojvodinovo-695179.html", "text": "Жалба срещу вицепремиера и министър на отбраната Красимир Каракачанов е подадена в Комисията за защита от дискриминация, съобщи пресслужбата ѝ.Поводът е изказването на Каракачанов в пловдивското село Войводиново след побоя над командоса Валентин Димов. Той бе извършен от двама млади роми - на 17 г. и на 21 г. - навръх Богоявление. 33-годишният мъж с три мисии в Ирак и Афганистан зад гърба си се връщал от ритуала по хвърлянето на кръста в Пловдив, когато двамата изскочини на пътното платно. Направил им забележка да се дръпнат, но вместо това те се нахвърлили върху него с юмруци и ритници, включително в главата. Мъжът е в болница, а извършителите - в ареста.Напрежението в селото ескалира и военният министър отиде на място.Освен, че обяви предстоящо събаряне на всички къщи в ромската махала, защото са незаконни, във Войводиново министърът заяви: „Хората не са длъжни да търпят част от населението, което има само права и не иска да разбере, че има и задължения и трябва да спазва закона”, а също: „Парадоксалното е, че циганите в България станаха изключително нагли вече. Преди няколко дни набиха полицай, преди два дни бият военен. Това не може да продължава повече и търпимостта на българското общество се изчерпа”.Жалбата е подадена от сдружение \"Единство\" - Хасково.Предстои образуване на производство, определяне на признака за дискриминация и на състава в КЗД, който ще разглежда жалбата. Той има един месец за проучване, който може да бъде удължен с още един по преценка на председателя. След това започва фазата на заседанията. Случаят може да се реши в едно, но може да са необходими 5, 6.", "date": "2019.01.09", "title": "Дадоха Каракачанов на Комисията по дискриминация заради Войводиново"}
{"url": "https://offnews.bg/ikonomika/izdavat-po-barzo-vizi-za-sezonni-rabotnitci-u-nas-695192.html", "text": "Решения по визи за дългосрочно пребиваване на сезонни работници от трети страни (извън ЕС) ще се взимат до 15 календарни дни, а не до 35 работни дни, както беше досега, реши днес правителството.Промяната ще създаде условия за по-бързо обработване на заявленията на хората, които желаят да работят като сезонни работници у нас и ще спомогне за по-ефективното задоволяване на потребностите на българските работодатели от работна сила за целите на сезонна заетост, посочва правителствената пресслужба.6518 чужденци от трети страни са регистрирани за сезонна заетост (до 90 дни) у нас през лятото на 2018 година, сочат данни на Агенцията по заетостта. 110 души пък са пискали право да работят тук за по-дълъг период - не 90 дни, а до 9 месеца.", "date": "2019.01.09", "title": "Издават по-бързо визи за сезонни работници у нас"}
{"url": "https://offnews.bg/knigi/turizam-pod-nadzor-parvoto-tcialostno-izsledvane-na-sotcialistiche-695181.html", "text": "Първото цялостно изследване на туризма в България в периода на социализма излезе в книгата „Туризъм под надзор” (ИК „Сиела”) на д-р Мая Иванова.Българският туризъм с марката „Балкантурист” от края на 1940-те до края на 1980-те години е обект на изследване от д-р Мая Иванова в първата й книга „Туризъм под надзор” (с подзаглавие „Балкантурист – началото на международния и масов туризъм в България”).В своя труд д-р Мая Иванова разглежда родния туризъм като стопански и социален феномен, стратегиите за неговото развитие, качеството му в този период, хазяите и частните квартири, двойните стандарти – западни срещу социалистически туристи, и др.Авторката обръща специално внимание и на младежките субкултури – хипарите, дискарите и брейкарите, на закъснялата сексуална революция в лицето на нудисти, гларуси и дори смесени бракове, както и на тъй актуалната и днес тема за бетона, пясъците и свръхзастрояването, което е наболял проблем по българското Черноморие още през 80-те години на XX век.Представяме ви откъс от книгата:", "date": "2019.01.09", "title": "'Туризъм под надзор' - първото цялостно изследване на социалистическия туризъм в България"}
{"url": "https://offnews.bg/ikonomika/vsichki-balgarski-evrodeputati-sa-sreshtu-paketa-makron-695182.html", "text": "Независимо от политическите различия институциите трябва да работят за общ национален интерес. Това заяви министърът на транспорта, информационни технологии и съобщенията Росен Желязков по време на среща с евродепутати. Българските представители от всички групи в Европейския парламент декларираха, че работят заедно, координирано и с общи послания.В рамките на деня са планирани поредица от срещи – с комисар Виолета Булц и с председателя на транспортна комисия в ЕП Карима Дели. Министър Желязков ще разговаря и с докладчика Исмайл Ертуг, който повторно внесе предложението за връщане на камионите у дома. Министърът коментира, че отпадането на този текст е задължително и не може да се приема като компромис. Той допълни, че ще постави остро този въпрос пред Исмайл Ертуг.В края на днешната програма е предвидена координационна среща с българските евродепутати, на която да се уточнят действията преди предстоящото гласуване в транспортна комисия.", "date": "2019.01.09", "title": "Всички български евродепутати са срещу пакета Макрон"}
{"url": "https://offnews.bg/sviat/zoran-zaev-gartcia-potvardi-makedonskata-identichnost-695219.html", "text": "Имаме ясно и недвусмислено потвърждение на македонската идентичност. Гърция повече не оспорва правото ни на самоопределение. Македонският език ще се използва навсякъде, във всички институции, в Европейския съюз, в НАТО.Това заяви премиерът Зоран Заев в македонския парламент на заседанието, на което трябваше окончателно да бъдат приети конституционните промени, произтичащи от договора за името между Атина и Скопие. Той е категоричен, че патриотизмът значи да строиш път за бъдещите поколения. \"Уважаеми депутати, вашето позитивно решение ще ни отведе в НАТО. Да се издигнем над нашите разделения“, добави премиерът на Македония.Заседанието обаче завърши с провал. Народните представители от двете опозиционни партии напуснаха залата. Преди началото на пленарното заседание симпатизанти на ВМРО-ДПМНЕ протестираха пред парламента.Договорът от Преспа предвижда преименуване на Република Македония в Република Северна Македония и отваря пътя ѝ за членство в Европейския съюз и в НАТО. Той трябва да бъде гласуван с квалифицирано мнозинство от две трети.", "date": "2019.01.09", "title": "Зоран Заев: Гърция потвърди македонската идентичност"}
{"url": "https://offnews.bg/sviat/zhaltite-zhiletki-vav-frantcia-prizovaha-za-masovo-teglene-na-spestiav-695196.html", "text": "Активисти на протестното движение на \"жълтите жилетки\" във Франция призоваха за масово теглене на спестяванията от френските банките като част от продължаваща борба срещу правителството, предаде Асошиейтед прес, цитирана от БТА.Призивът дойде преди деветия пореден протестен уикенд в Париж и други френски градове.Протестиращите се надяват, че това може да принуди правителство да се вслуша в исканията им, по-специално в призива им за по-пряка демокрация чрез референдуми, позволяващи на гражданите да предлагат нови закони.Инициатор на призива за тегленето на пари е активистът от движението, Максим Никол.Този икономически феномен е известен начин за предизвикване на банкова паника и е много опасен. Операцията е насрочена за събота, 12 януари от 8 часа местно време и е предвидено да се проведе още веднъж идния месец, в случай на провал.Последиците са потенциално много съществени: нито една банка не държи ликвидности, съответстващи на депозитите на клиентите си, а банка, която не е в състояние да отговори на исканията за теглене се изправя пред невъзможността да плаща разходите си за функциониране. След това схемата е класическа: ако една банка се срине, целият сектор се разклаща.", "date": "2019.01.09", "title": "Жълтите жилетки във Франция призоваха за масово теглене на спестяванията от банките"}
{"url": "https://offnews.bg/kultura/otkrivane-na-plovdiv-2019-palna-programa-na-sabitiata-695186.html", "text": "В навечерието сме на най-дългоочакваното събитие на годината. Официалното откриване на Пловдив - Европейска столица на културата ще се състои този петък, а наситената със събития програма продължава до неделя.Вече е завършена сцената с 30-метрова кула, която има 6 нива и осигурява  видимост от 360 градуса. Кулата има капацитет да побере едновременно 1500 участника и да предостави на зрителите добра видимост към зрелищния спектакъл. Сложната конструкция е единствена по рода си и е подготвена специално за събитието. С помощта на 350 осветителни тела, кулата ще бъде превърната в своеобразен светлинен символ.В рамките на дългия уикенд (11 - 13 януари 2019 г.) са планирани серия от събития в различни пространства, открити и закрити сцени в града, които ще имат своята кулминация в съботната вечер на 12 януари 2019 г. Откриването ще бъде в самото сърце на Пловдив. Спектакълът „Ние сме всички цветове“, съчетаващ музика, светлина и танц, ще даде ключ към цялата предстояща година и към основната концепция на проекта Европейска столица на културата, в която самите граждани са не само публика и участници, но и създатели на събитията.Над 1500 участници от България и чужбина ще пресъздадат на открита сцена мащабна и цветна метафора на всички основни теми от програмата на „Пловдив 2019“ и на тяхното свързване под мотото „Заедно“. Ето и пълната програма на събитията:ПРОГРАМА ЗА 11 ЯНУАРИ 2019 г.:9.00 – 17.30 ч.Необозримо за Кольо К. Градска художествена галерия (ул. „Александър I Батенберг“ 15)Мащабна ретроспективна изложба ( 7 – 30 януари 2019 г.) представя разноликото творчество на известния пловдивски творец Кольо Карамфилов.10.00 – 17.30 ч.Детска програма на ГХГГрадска художествена галерия (ул. „Александър I Батенберг“ 15)Деца рисуват, вдъхновени от творбите на Кольо Карамфилов - съпътстваща детска програма към изложбата „Необозримо за Кольо К.“11.00 – 21.00 ч.Кино програмаLUCKY Дом на кинотоСпециална зимна селекция на едни от най-награждаваните съвременни български филми с английски субтитри.17.00 ч.Песента на дървото (откриване)Регионален етнографски музейИзложбата ( 11 – 31 януари 2019 г.) представя традиционни народни музикални инструменти, както и съвременни, станали популярни след Освобождението (цигулка, виола, цитра, мандолина и др.).17.30 ч.Пловдивските художници (откриване)Галерия - Общински съвет Пловдив (ул. „Авксентий Велешки“ 20)Изложбата (11 – 31 януари 2019 г. ) представя 30 произведения на автори от Дружеството на пловдивските художници.17.30 ч.От античност към съвремие (откриване)Балабанова къщаДоц. д-р Георги Трифонов, преподавател в АМТИИ, представя живопис, рисунка и пластика (11 - 31 януари 2019 г.).18.00 ч.Дим. Истории за тютюна (откриване)СКЛАД (ул. „Екзарх Йосиф“ 16)Изложба, подготвена специално за откриването на Пловдив – Европейска столица на културата 2019 и посветена на един от ключовите проекти в програмата – „Тютюневия град“. Включва архивни материали, фотографии, видео, филми и произведения на известни български автори, които изследват историята на Пловдив чрез връзката ѝ с тютюневата индустрия. Изложбата продължава до 30 март 2019 година.18.00 ч.Юбилеи Балабанова къщаКамерен концерт, посветен на 120 години от рождението на Панчо Владигеров и 110 години от рождението на Марин Големинов.18.00 ч.Преоткриване на наследството (откриване)Регионален етнографски музейФотографиите в изложбата (11 – 31 януари 2019 г.) отразяват градски пейзажи, запечатват атмосферата на балканския град, представят шарения свят на улицата.19.00 ч.Евридика в подземния святДраматичен театър ПловдивТеатралният спектакъл повежда зрителя из сумрачните земи на страстта, прекосява реката на забравата, учи езика на необяснимата и вечна любов.20.00 ч.Капана 2019 НАЧАЛОТООткрита сцена „Ядрото“ в Капана – квартал на творческите индустрии (ул. „Загреб“ 14)Музикална програма с изпълнения на живо на изявени български музиканти.ПРОГРАМА ЗА 12 ЯНУАРИ 2019 г.:9.00 – 17.30 ч.Необозримо за Кольо К. Градска художествена галерия (ул. „Александър I Батенберг“ 15)Мащабна ретроспективна изложба ( 7 – 30 януари 2019 г.) представя разноликото творчество на известния пловдивски творец Кольо Карамфилов.10.00 – 17.30 ч.Детска програма на ГХГГрадска художествена галерия (ул. „Александър I Батенберг“ 15)Деца рисуват, вдъхновени от творбите на Кольо Карамфилов - съпътстваща детска програма към изложбата „Необозримо за Кольо К.“.10.00 – 18.00 ч.Живата планетаРегионален природонаучен музей Пловдив (ул. „Христо Г. Данов“ 34)В Дондукова градина (при хубаво време) също ще има занимания за деца.Изложба с вход свободен за деца! Двуметрови риби „плуват\" във въздуха, а в купола на планетариума се извисява внушителна светлинна инсталация - триметров балон - Земя.11.00 – 21.00 ч.Кино програмаЛъки Дом на кинотоСпециална селекция на съвременни български филми (с английски субтитри).12.00 ч.Капана 2019 НАЧАЛОТООткрита сцена „Ядрото“ в Капана – квартал на творческите индустрии (ул. „Загреб“ 14)Музикална програма на изявени български изпълнители с начало 12 ч.12.00 – 13.00 ч.Читалища ПловдивСцена на площад „Стефан Стамболов“Читалища от Пловдив ще представят шарена плетеница от танци и музика, пресъздаваща богатството и красотата на българските традиции и фолклор.14.00 – 16.30 ч.Програма РегионалЕСцена на площад „Стефан Стамболов“Читалища от целия Южен централен регион стават част от програмата, изявявайки се и като едни от най-дейните партньори на инициативата Европейска столица на културата.16.00 ч.Програма в Стария градБалабанова къща Камерен симфоничен концерт „Традиции“.16.00Изкуство на свободата – от Берлинската стена до уличното изкуство (откриване)Площад „Римски стадион“ (Джумаята)По повод 30-годишнината от падането на Берлинската стена в Пловдив гостува единствената пътуваща колекция от оригинални фрагменти от Берлинската стена (12 януари – 30 март 2019 г.).17.00 ч.Програма в Стария градБалабанова къща Прожекция на филма „Старият албум“ за живота и творчеството на акад. проф. Николай Стойков.17.00 ч.Духов оркестър „Д’Амброзио“ от МатераСцена на площад „Стефан Стамболов“#Заедно сме и с Матера 2019 в откриващия уикенд! Музикантите от духовия оркестър „Д’Амброзио“ от Монтескалиозо, Матера, ще внесат оживление и пъстрота с богатия и плътен звук на духовите инструменти.18.00 ч.Програма в Стария градКъща-музей „Златю Бояджиев“Музикално-лазерен спектакъл „Български мистерии“.19.00 ч.Ние сме всички цветове (откриване на Пловдив – Европейска столица на културата 2019)Бул. „Цар Борис III Обединител“Спектакълът, съчетаващ музика, светлина и танц, дава ключ към цялата предстояща година и към основната концепция на проекта Европейска столица на културата, в която самите граждани са не само публика и участници, но и създатели на събитията. Над 1500 участници от България и чужбина пресъздават на открита сцена мащабна и цветна метафора на всички основни теми от програмата на „Пловдив 2019“ и на тяхното свързване под мотото „Заедно“. Световноизвестният немски музикант и продуцент на електронна музика Шилер започва европейското си турне от Пловдив с няколко часов сет на живо след шоуто.21.00 - 21.40 ч.Жар театър и Fireter ЗАЕДНО в един огнен спектакълПеещи фонтани (Цар Симеонова градина) В един спектакъл с огнени ефекти, кукли, огнени инсталации, кокили и театрални атракциони - мим-формация „ЖАР театър“ и театър на огъня и сенките „Fireter“ преобразяват това емблематично за Пловдив пространство.ПРОГРАМА ЗА 13 ЯНУАРИ 2019 г. :9.00 – 17.30 ч.Необозримо за Кольо К. Градска художествена галерия (ул. „Александър I Батенберг“ 15)Мащабна ретроспективна изложба ( 7 – 30 януари 2019 г.) представя разноликото творчество на известния пловдивски творец Кольо Карамфилов.10.00 – 17.30 ч.Програма за деца на ГХГ ПловдивГрадска художествена галерия (ул. „Александър I Батенберг“ 15)Деца рисуват, вдъхновени от творбите на Кольо Карамфилов - съпътстваща детска програма към изложбата „Необозримо за Кольо К.“10.00 - 17.30 ч.Програма за деца на ГХГ ПловдивЕкспозиция „Енчо Пиронков“ (ул. „Васил Кънчев“ 1)Ателие за рисуване из залите на галерията под напътствието на художник.10.00 – 17.30Програма за деца на ГХГ ПловдивПостоянна експозиция „Мексиканско изкуство“ (ул. „Артин Гидиков“ 11)Съпътстващо събитие за деца към изложбата „Януари - месец на Радичков”.10.00 – 18.00 ч.Живата планетаРегионален природонаучен музей Пловдив (ул. „Христо Г. Данов“ 34)В Дондукова градина (при хубаво време) също ще има занимания за деца. Изложба с вход свободен за деца! Двуметрови риби „плуват\" във въздуха, а в купола на планетариума се извисява внушителна светлинна инсталация - триметров балон – Земя.11.00 – 17.00 ч.Пътуваща изложба „Еврика!“Регионален исторически музей - Музеен център за съвременна история (ул. „Ангел Букорещлиев“ 14) „Музейко“ идва в Пловдив през цялата 2019 г., за да представи едни от най-популярните открития от 19 и 20 век.11.00 – 16.00 ч.Как да измайсторим музикален инструмент?Регионален етнографски музей (ул. „Д-р Стоян Чомаков“ 2)Детска работилница към изложбата „Песента на дървото”.11.00, 13.00 и 15.00 ч.Кино програма за децаLUCKY ДОМ НА КИНОТО (ул. „Гладстон“ 1)Детска филмова програма за най-малките. Вход свободен за деца!11.00 ч.Млади инструменталистиБалабанова къщаКамерен концерт.11.15 – 13.00 ч.Детска програма на НБ „Иван Вазов“ (ул „Авксентий Велешки“ 17)Изложба Кирилица (образци от славянската ръкописна колекция на Пловдивската народна библиотека).Знаете ли това? (любопитни факти за всички европейски столици на културата от 1985 година до днес. Кратка викторина, посветена на европейските столици, както и награди за всички деца).12.00 ч.Капана 2019 НАЧАЛОТООткрита Сцена „Ядрото“ в Капана - квартал на творческите индустрии (ул. „Загреб“ 14)Програмата представя джаз, фолк и етно музика. От 16.00 ч. - Теодосий Спасов фолк квинтет.16.00 ч.Януари – месец на Радичков (откриване)ГХГ – Експозиция „Мексиканско изкуство“ (ул. „Артин Гидиков“ 11)По случай 90 години от рождението на българския писател Йордан Радичков Пловдив е домакин на единствената по рода си изложба, посветена на автора - „Неосветените дворове“ (13 – 27 януари 2019 г.). Като част от изложбата - прожекцията на „Черказки хроники“ е с вход свободен на в клуб „Фарго” от 14.00 часа.19.00 ч.Мария от Буенос АйресСцена на Държавна опера Пловдив (ул. „Гладстон“ 15)Премиера за България на танго опера от Астор Пиацола. Диригент: Константин Добройков. Режисьор: Веселка Кунчева. Хореограф: Явор Кунчев. Художник: Мариета Голомехова. Солисти: Люси Дяковска, Атанас Сребрев, Момчил Караиванов, Живко Джуранов. Бандонеон: Стоян Караиванов. Оркестър, хор и балет на Опера Пловдив.", "date": "2019.01.09", "title": "Откриване на 'Пловдив 2019' - пълна програма на събитията"}
{"url": "https://offnews.bg/futbol/spriaha-delo-za-nesastoiatelnost-sreshtu-levski-695197.html", "text": "Добри новини за Левски в началото на 2019 година. Софийски градски съд спря едно от двете дела за несъстоятелност срещу Левски, информира Sportal.bg. Става въпрос за това на фирмата “Глобъл мениджмънт” ЕООД, която е собственост на мениджъра Николай Жейнов.Искането бе отправено заради дълг на сините към Жейнов, който твърдеше, че Левски му дължи шестцифрена сума.Ето официалната информация от съда:Търговско дело 2711 от 2018г. По новия ГПК Търговско отделение ТО VI-15 състав21110 Молба за откриване на производство по несъстоятелностРазпореждане за образуване от 27.12.2018г.Образувано на 27.12.2018г. по Молба за обявяване в несъстоятелностВходящ документ 167999 от 21.12.2018г.Молител ГЛОБЪЛ МЕНИДЖМЪНТ ЕООДОтветник ПРОФЕСИОНАЛЕН ФУТБОЛЕН КЛУБ ЛЕВСКИ АДЗакрито/разпоредително заседание от 3.1.2019Резултат: СпряноСПИРА производството по т.д. №2711/2018г. на СГС, ТО, VІ-15 с-в до приключване на производството по т.д. №2390/2018г. на СГС, ТО, VІ-11 с-в с влязъл в сила съдебен акт.Определението може да се обжалва от „Глобъл Мениджмънт“ ЕООД с частна жалба пред Софийски апелативен съд в едноседмичен срок от връчването му.", "date": "2019.01.09", "title": "Спряха дело за несъстоятелност срещу Левски"}
{"url": "https://offnews.bg/drugi/krasen-kralev-triabva-da-imame-4-stadiona-s-kapatcitet-40-000-mesta-695160.html", "text": "Министърът на младежта и спорта Красен Кралев сподели пред bTV, че има ясно изразена политическа воля за Мондиал 2030 от страна на България, Гърция, Сърбия и Румъния. Той изрази и надежда, че Левски ще успее да се справи с трудностите и няма да се стигне до \"драматична ситуация\".\"Нашият ангажимент на България е да имаме 4 стадиона с капацитет 40 000 места, които отговарят на условията, с магистралите нямаме проблем. Обсъжда се къде да е новият Национален стадион и как да се реконструира \"Васил Лески\", за да отговаря на критериите.. Разполагаме със средствата. При всички положения България ще излезе от тази кандидатура с добра инфраструктура.\"Нямаме пряко отношение по този въпрос с Левски, но тъй като ЦСКА и Левски не са само спортни клубове, ние следим процеса. , за да не изпаднат в ситуацията на ЦСКА, не са толкова сериозни.Доколкото знам има някакво разсрочване на задълженията към НАП. Има и някакви малки задължения към футболисти\", сподели Кралев.Спортният министър благодари за възможността да отговори на обвиненията към шефа на Българския футболен съюз Борислав Михайлов.\", трябваше да седим час и половина прави, той имаше остри болки и схващания в крака. Посъветвах го да излезе да се поразтъпче. Беше в перфектна кондиция, пет минути по-късно се върна на пресконференцията. Говоренето за \"ишиаса му\" не е подходящо. Справя се добре като председател на БФС“, подчерта министърът.Красен Кралев обеща и новият закон, насочен срещу хулиганството в спорта, да е готов до месеци. Необходимостта от такъв се засили .\"Спортната комисия подготвя този закон, дали сме становище, ще влезе в пленарна зала до средата на годината. Федерацията по баскетбол трябва да вземе мерки, да взимат пример от Българския футболен съюз\", каза Кралев.След по-малко от месец започва и дългоочаквания тенис турнир \"Sofia Open\", който и тази година ще мине без звездата Григор Димитров.\", да не изместваме темата от прекрасния АТP турнир - в най-силната му година със световни звезди, не е сериозно да коментираме.Григор е добре дошъл да участва, когато иска. Турнирът не се прави за един човек. Тенисисти от ТОП 20 сами избират София, защото знаят, че нивото е високо\", подчерта министърът на спорта.", "date": "2019.01.09", "title": "Красен Кралев: Трябва да имаме 4 стадиона с капацитет 40 000 места"}
{"url": "https://offnews.bg/zimni/laura-dalmajer-propuska-startovete-po-biatlon-v-oberhof-zaradi-grip-695166.html", "text": "Германската мегазвезда в биатлона Лаура Далмайер ще пропусне стартовете от Световната купа в Оберхоф тази седмица поради здравословни причини.25-годишната състезателка не участва в първите две Световни купи за сезона и дебютира едва на 20 декември в чешкия град Нове Место с второ място в спринта на 7.5 км.Далмайер няма да стартира в Оберхоф, но ще участва в стартовете в Руполдинг (Германия) от 16 до 20 януари.\"Работя усилено. След грипното заболяване, което имах около Коледа, сега тренирам всеки ден, за да бъда готова за състезанията в Руполдинг\", написа Далмайер в официалния си профил си в социалната мрежа Инстаграм.Припомняме, че преди една година германката обмисляше да прекрати кариерата си. За щастие, това не се случи и Лаура очевидно е мотивирана за нови успехи в биатлона.", "date": "2019.01.09", "title": "Лаура Далмайер пропуска стартовете по биатлон в Оберхоф заради грип"}
{"url": "https://offnews.bg/sviat/razrushavat-doma-na-sergej-skripal-v-solsbari-695164.html", "text": "Британски военни ще разрушат дома на бившия руски шпионин Сергей Скрипал в Солсбъри. 10 месеца след отравянето с нервнопаралитично вещество ще бъде съборен покривът на къщата на Скрипал. Обеззаразяването на къщата на улица \"Кристи Милър Роуд\" е започнало от деня на отравянето на бившия шпионин и дъщеря му Юлия през март миналата година. Двамата бяха открити в безсъзнание на пейка в центъра на Солсбъри на 4 март миналата година. Според британските власти те са отровени с нервнопаралитичното вещество \"Новичок\". Лондон обвини Русия за отравянето, а Москва отрече обвиненията. Според полицията първият контакт с отровното вещество вероятно е станал точно в дома на Скрипал - то е било нанесено върху бравата на входната врата. Там е открита най-голяма концентрация на веществото. След досег с веществото в къщата на Скрипал пострада и полицаят Ник Бейли. Плановете сега са да бъде съборен покривът на къщата, а през следващите 4 месеца да бъде разрушена къщата, която ще бъде поставена във вътрешността на изолирана структура.Предстои да бъде обеззаразено и жилището в Еймсбъри на 45-годишния Чарли Роули и партньорката му Доун Стърджес, които се отровиха с бойното отровно вещество няколко месеца след нападението срещу Скрипал. Предполага се, че те са попаднали на шишенцето от одеколон, с което е била напръскана входната врата на Сергей Скрипал. Роули оцеля след отравянето, но Доун Стърджес, която е получила по-голяма доза от веществото, почина в болницата. Здравните власти уверяват, че рискът за населението на двата града се оценява като нисък. \"Ние сме длъжни да удостоверим, че местата, където са станали инцидентите от 2018 г., са напълно обеззаразени и да бъдат върнати към нормално ползване възможно най-скоро\", обясни шефът на департамента по обществено здраве в Уилтшър. Веднага след отравянето на Сергей Скрипал и дъщеря му Юлия военни специалисти обеззаразиха няколко места в Солсбъри, където са били пострадалите, преди да бъдат открити в безсъзнание. Сред тях са ресторант и пъб в центъра на града, както и спешният център, в който са откарани.", "date": "2019.01.09", "title": "Разрушават дома на Сергей Скрипал в Солсбъри"}
{"url": "https://offnews.bg/bojni/osaden-za-iznasilvane-mma-boetc-se-ozheni-za-bivshata-si-zhena-695199.html", "text": "Руският боец от смесените бойни изкуства Александър Емеляненко изуми феновете и приятелите си с последната си постъпка извън ринга.Спортистът се похвали, че се е оженил за бившата си съпруга Полина Селедцова в Гърция, с която се разведе през лятото на 2018 година.Двамата се запознават през 2015 година, докато той е арестант за изнасилване.Емеляненко е осъден на 4,5 години затвор, но е освободен за добро поведение, като наказанието му е заменено с обществено-полезен труд и удържане на 10 процента от доходите му. Защо се е развел с Полина и защо двамата решиха да се оженят отново остава загадка.", "date": "2019.01.09", "title": "Осъден за изнасилване ММА боец се ожени за бившата си жена"}
{"url": "https://offnews.bg/sviat/poiskaha-rekorden-otkup-v-kriptovaluta-za-saprugata-na-norvezhki-multi-695184.html", "text": "Съпругата на норвежки бизнесмен мултимилионер е била отвлечена, а за нея е поискан огромен паричен откуп в криптовалута, съобщиха местните власти, цитирани от Би Би Си.Похищението е извършено преди няколко месеца, а местонахождението на жертвата до момента не е известно.68-годишната Ане-Елизабет Фалкевик Хаген е изчезнала от дома си край столицата Осло на 31 октомври 2018 г.Междувременно са отправяни сериозни заплахи, разкрива полицията.Според норвежки медии похитителите са поискали откуп от 9 милиона евро, платен в еквивалентно количество на криптовалутата Монеро. Г-жа Хаген е омъжена за Том Хаген, чието състояние е оценено на 1,7 милиарда норвежки крони (174 млн. евро), спечелени от бизнес в имотния и енергийния сектор. Той се нарежда на 172-ро място по богатство в страната.Двойката живее уединено край Осло и страни от медийно внимание, съобщава телевизия NRK.Към настоящия момент няма доказателства за състоянието на отвлечената.Разследващите съветват семейството да не плаща поисканата сума.", "date": "2019.01.09", "title": "Поискаха рекорден откуп в криптовалута за съпругата на норвежки мултимилионер"}
{"url": "https://offnews.bg/kultura/aktiori-s-blagotvoritelen-spektakal-v-pamet-na-svoj-kolega-695168.html", "text": "Дипломното представление „Бай Балчо споменува“ на класа на проф. Пламен Марков - Випуск 2017, в НАТФИЗ ще се играе отново на 21-ви януари в 19:00 ч. на сцената на Младежки театър „Николай Бинев“.Класът се събира неслучайно на тази дата - тогава е рожденият ден на Данаил, техен колега, който беше част от спектакъла. През 2016 г. Дани загуби живота си след автомобилна катастрофа.В негова памет се роди Международен студентски театрален фестивал „Данаил Чирпански“. „Бай Балчо споменува“ ще се играе благотворително, като всички приходи от билети ще бъдат дарени за провеждането на второто издание на фестивала в град Стара Загора през април тази година.Входът за постановката ще се извършва при дарение от 10 лева, срещу което публиката получава покана с конкретно място в салона. Дарение вече може да се направи на касата на Младежки театър “Николай Бинев”.Текстът на „Бай Балчо споменува” е събран и адаптиран от проф. Пламен Марков, като е вдъхновен от записките на предания, разказвани в края на 19 век от различни стари хора от Ямболско, Тулчанско и Провадийско, събирани от търговеца Балчо Нейков, и след това влезли в неговия летопис.Постановката е изградена в три отделни истории, предадени от разказвачите, събрани в селото, които се гордеят със славните митове за своите родове. Трите новели в спектакъла са поставени от тримата режисьори на випуска – Стефан Зарев, Максима Боева, Елица Йовчева.Представлението има и международно признание. През 2016 г. студентите на проф. Пламен Марков са наградени със специалната награда на журито на 36-тия международен кинофестивал на ВГИК и 12-ти театрален фестивал в Москва.Друга причина „Бай Балчо споменува“ да е толкова специално дипломно представление е и това, че то се превърна в неразделна и силно емоционална част от Международен студентски театрален фестивал „Данаил Чирпански“. Първото издание на фестивала беше открито именно с този спектакъл.Театралният форум през 2017 г. стана домакин на участници от 6 държави – Великобритания, Грузия, Гърция, Испания, Русия, както и на възпитаници на НАТФИЗ от класа на доц. д-р Пенко Господинов. Съвсем скоро се очакват новини и покрай участниците във второто издание.От 5-ти до 9-ти април 2019-та година отново в Стара Загора за втори път ще се състои Международен студентски театрален фестивал „Данаил Чирпански“.", "date": "2019.01.09", "title": "Актьори с благотворителен спектакъл в памет на свой колега"}
{"url": "https://offnews.bg/futbol/tcska-startira-zimnata-podgotovka-s-trima-novi-ot-shkolata-695167.html", "text": "ЦСКА започна зимната си подготовка. Треньорът на \"червените\" Нестор Ел Маестро събра играчите за първо занимание за годината на базата в Панчарево.С представителния тим занимания стартираха трима таланти от школата на клуба Мартин Смоленски (роден 2003 г.), Йоан Бауренски (2001 г.) и Никола Борисов (2000г.).След силните си изяви през есента във Втора лига за Литекс в ЦСКА се завръща вратарят Петър Петров. Новите попълнения, по чието привличане ръководството работи, ще се присъединят в хода на подготовката.\"Армейците\" ще тренират двуразово в следващите дни, през които паралелно предстои да им бъдат направени и задължителните медицински и функционални изследвания.Единственият отсъстващ с разрешение на ръководството е бразилецът Жеферсон, който ще се присъедини към съотборниците си до края на седмицата.Отборът ще се подготвя в София до 15 януари, след което предстои двуседмичен лагер в Испания. До 29 януари ЦСКА ще изиграе четири контроли в района на Марбея.Първата от тях ще се проведе на 16 януари срещу германския Бохум, а съперниците в останалите приятелски срещи ще бъдат обявени в следващите дни.След завръщането в София, в зависимост от метеорологичните условия, ще се прецени къде тимът ще се подготвя до началото на пролетния полусезон. До първия официален мач треньорският щаб планира още две проверки на родна земя.", "date": "2019.01.09", "title": "ЦСКА стартира зимната подготовка с трима нови от школата"}
{"url": "https://offnews.bg/zimni/rado-iankov-s-200-tochki-v-bad-gashtejn-695169.html", "text": "Водещият ни сноубордист Радослав Янков спечели 200 точки от паралелния слалом (ПСЛ) в Бад Гащейн (Ав). Янков, който лекуваше контузия на дясната ръка мина без проблеми квалификацията.На осминафинала обаче той бе спрян от олимпийския шампион на ПГС (паралелен гигантски слалом) от ПьонгЧанг 2018 Невин Галмарини (Швейц). Вкрайна сметка Радо остана на 13-ото място. Победата е за Стефан Баумайстер (Гер).В генералното класиране за СК води Бенямин Карл (Ав) с 2000 т. Втори с 1540 е Роналд Фишналер (Ит), а трети също с 1540 е Галмарини. Янков е 24-и с 296,10 т.В подреждането за ПСЛ е 13-и с 200 т. Следващите стартове за Янков са на 19-и януари в Рогла (Слвн), където ще има Паралелен гигантски слалом.", "date": "2019.01.09", "title": "Радо Янков с 200 точки в Бад Гащейн"}
{"url": "https://offnews.bg/ikonomika/eto-koi-ikonomiki-mozhe-da-sa-naj-golemite-prez-2030-g-695165.html", "text": "Седем от водещите световни икономики в Топ 10 към 2030 г. вероятно ще са нововъзникващи днес пазари, пише агенция Bloomberg, като цитира прогноза на мултинационалната компания за финансови и банкови услуги Standard Chartered.Според нея Китай ще стане най-голямата световна икономика още до 2020 г., а Индия ще бъде по-силна икономически от САЩ. По същото време Индонезия ще влезе в Топ 5 на световните икономики.Ето и прогнозния Топ 10 по номинален Брутен вътрешен продукт на база паритет на покупателна способност към 2030 г.Прогнозира се, че растежът за Индия ще се ускори до 7.8% до 2020 г., а този в Китай ще се забави до 5% до 2030 г., което отразява естественото забавяне предвид размера на икономиката.Делът на Азия в световния БВП, който нарасна до 28% м.г. от 20% през 2010 г., вероятно ще достигне 35% до 2030 г.Намаляващата инерция на реформите в развиващите се пазари се отразява на растежа на производителността, отбелязват анализаторите и посочват, че същевременно средната класа е в критична точка, защото по-голямата част от световното население ще влезе в тази икономическа категория до 2020 г. Ръстът ѝ, воден от урбанизацията и образованието, трябва да помогне в противодействието на ефекта рязкото застаряване на населението в много икономики, включително Китай.", "date": "2019.01.09", "title": "Ето кои икономики може да са най-големите през 2030 г."}
{"url": "https://offnews.bg/obshtestvo/ombudsmanat-bez-globa-za-lipsa-na-elektronna-vinetka-dokato-sistemat-695161.html", "text": "Да се удължи гратисният период, в който шофьорите няма да бъдат глобявани за липса на електронни винетки, поиска омбудсманът Мая Манолова. Тя изпрати препоръка за това до МРРБ и АПИ. По официална информация 15 януари е датата, до която водачите няма да бъдат санкционирани. Според Манолова обаче срокът е „несправедливо и некоректно определен“. Той трябва да продължи до момента, в който системата за продажба на е-винетки заработи така, че гражданите да не биват глобявани, ако не изпълнят законовите изисквания не по тяхна вина.Омбудсманът отбелязва пет основни проблема, които се дължат на лоша администрация, която „се оказа неподготвена и за огромно съжаление не реагира своевременно и адекватно на случващото се“. Липса на пунктове за продажба на е-винетки на ГКПП, софтуерен проблем при апаратите за самотаксуване, изтеглени повече средства при банкови преводи при плащането им, липса на потвърждение при конвертиране на хартиен винетен стикер към е-винетка и нерегламентиран достъп до системата са слабостите, посочени в препоръката на Манолова.", "date": "2019.01.09", "title": "Омбудсманът: Без глоба за липса на електронна винетка, докато системата заработи"}
{"url": "https://offnews.bg/futbol/levski-mozhe-da-se-podsili-s-dvama-novi-oshte-dnes-695152.html", "text": "От Левски продължават с опитите си да се подсилят с Мартин Райнов и Педро Еуженио, пише \"Тема спорт\". Първият продължава да тренира с Берое.Неговият договор със старозагорци изтича през лятото и той вече може да подпише предварителен контракт със \"сините\" и да премине на \"Герена\" след края на сезона.Столичани обаче искат полузащитника още сега. Двата клуба водят преговори за национала, но на този етап не могат да се разберат.Днес ще има нови такива и при тях Левски ще се опита да откупи Райнов, за да може той да замине с тима за подготвителния лагер в Кипър в четвъртък. Португалецът Педро Еуженио пък е свободен агент. \"Сините\" са отправили оферта към него. Крилото има предложения от Ботев Пловдив и бившия му клуб Берое. Очаква се до часове да стане ясно къде ще продължи кариерата си офанзивня играч.", "date": "2019.01.09", "title": "Левски може да се подсили с двама нови още днес"}
{"url": "https://offnews.bg/obshtestvo/oskverniha-memoriala-na-zhertvite-na-komunizma-sas-svastiki-snimki-695180.html", "text": "Мемориалът на жертвите на комунизма в София е бил осквернен. Върху стената с имената на убитите от тоталитарния режим са надраскани свастики.Снимки на кощунството са публикувани във фейсбук страницата \"Храм \"Всички български мъченици - жертви на комунистическия терор\".Върху имената на загиналите е изписан и антисемитският надпис \"Чифути убийци\".Мемориалът е изграден през 1999 г. от Фонд „Паметник на жертвите на комунизма“ със средства от дарения. Той се намира  в източната част на парка пред Националния дворец на културата.Посветен е на всички жертви на комунизма в България, включително на Българската комунистическа партия от създаването ѝ през 1919 г. до свалянето на Тодор Живков от власт през 1989 г. .", "date": "2019.01.09", "title": "Оскверниха мемориала на жертвите на комунизма със свастики (снимки)"}
{"url": "https://offnews.bg/tenis/nadal-zashto-pak-da-ne-se-preboria-za-titlata-na-australian-open-695153.html", "text": "Бившият номер 1 в световната ранглиста Рафаел Надал сподели, че вече се чувства значително по-добре и не е изпитал някакви болежки по време на демонстративния турнир в Сидни.\"Не усетих болка по време на игра. Мисля, че това е добро начало за мен, добро завръщане на корта пред невероятната публика в Сидни.Изпитвам удоволствие, когато играя тук. Щастлив съм, че отново съм здрав. Защо пък да не се преборя за титлата на Australian Open?Не може да се предвиди подобно нещо. Със сигурност положението щеше да е по-добро, ако бях успял да изиграя целия турнир в Абу Даби и този в Бризбън.Най-важното е, че се чувствам добре, когато удрям топката. Единственият проблем е, че нямам чак толкова игрова практика\", каза Надал.", "date": "2019.01.09", "title": "Надал: Защо пък да не се преборя за титлата на Australian Open?"}
{"url": "https://offnews.bg/obshtestvo/pochina-golemiat-rodoliubetc-vladimir-pankov-ot-ohrid-695163.html", "text": "Отиде си един голям българин - Владимир Панков от Охрид, председател на „Гражданско сдружение за запазване на идентичността на българите в Република Македония PAДKO - Охрид“ и автор на книгата „Историческата истина за културната идентичност на славянското население в Република Македония“, съощават от Министерството на външните работи.Владимир Панков посвети целия си живот и дейност на работата за духовното обединение на българите в Република Македония, за ренесанс на българщината и за популяризиране на българския език. Делото му е достойно за уважение и подкрепа от всички, които милеят за правото на самоопределение. Той победи в тежката битка за отстояване на каузата. Вечна му памет!Владимир Панков е роден през 1954 г. като Владимир Паунковски в Охрид, тогава в СФР Югославия. По образование е икономист. Работил е известно време в Швейцария. След разпада на Югославия, заедно със съмишленици, създава през 1993 г. организация на българите в Р. Македония, носеща инициалите на историческата ВМРО. Организацията не получава официална регистрация, а Владимир няколко пъти е арестуван, бит и малтретиран заради това, че изповядва българско национално самосъзнание.На 30 юли 1996 г. по­лучава български паспорт и става български гражданин. Променя името си на Панков. Поканен от известния австрийски лингвист проф. Ото Кронщайнер на симпозиум в Залцбург, той е задържан на летището в Скопие и българският му паспорт е отнет.Обявената от Панков гладна стачка завършва с връщане на документите за самоличност и идването му в България, където остава до 1998 г. На 27 октомври 2000 г. Владимир Панков създава Сдружение “РАДКО”, представено официално в Скопие. Представянето е съпътствано с провокации. По-късно Сдружението е обявено от македонската съдебна власт за противоконституционно.В началото на 2008 г. “РАДКО” печели делото срещу Р. Македония в Международния съд по правата на човека в Страсбург. Освен на много публицистични материали, Владимир Панков е автор и на книгата „Историческата истина за културната идентичност на славянското население в Република Македония“, издадена през 2014 г. Редактор на сайтовете „Радкомак” и „Македонска трибуна”, сътрудник на „Вардар”.", "date": "2019.01.09", "title": "Почина големият родолюбец Владимир Панков от Охрид"}
{"url": "https://offnews.bg/analizi-i-komentari/domat-e-sred-naj-opasnite-mesta-za-zhenite-58-ot-ubitite-sa-zhertvi-695193.html", "text": "58% от убитите през 2017 г. 87 000 жени са станали жертва на интимния си партньор или член на семейството си, показва той. Тоест 50 хил. убити жени за годината или по 137 всеки ден. Животът на 30 хил. от тях е отнет от настоящия или бившия им интимен партньор.Ако гледаме числата, Азия е на първо място с 20 хил. жертви, Африка е втора с 19 хил., Северна и Южна Америка са с 8 000, Европа - с 3 000, а в Океания има 300. И въпреки това Африка се оказва най-опасният континент за жените, ако се погледне броят на убийствата на 100 000 жени население. Там те са средно 3.1. В това отношение Европа се оказва най-безопасна за жените с 0.7 на всеки 100 хил. жени. В Северна и Южна Америка положението не е добро – 1.6, както и в Океания – 1.3. В Азия има по-малко от едно убийство на 100 хил. жени - 0.9.При убийствата на жени, извършени от интимни партньори (), на първо място са Азия и Африка – по 11 000, а на последно – Океания с 200. Европа е предпоследна с 2000. Съотношението брой убийства на 100 хил. жени отново извежда Африка начело със 1.7. Следват Северна и Южна Америка (1.2), Океания (0.9), Европа (0.6) и Азия (0.5).На всеки 100 хил. жени по света се извършват средно по 2.3 убийства. 1.3 са те, когато извършителят е интимният партньор или член на семейството на жената.При 69% от убитите в Африка през 2017 г. жени извършителите са интимните партньори или членове на семействата. В Европа процентът е 38. Когато става въпрос за убийства от интимния партньор (без членовете на семействата), процентът е най-малък именно на европейския континент – 29%.Не само жените са жертвиПри убийствата от интимен партньор жените жертви са 82%, а мъжете – 18%, показват данните.Ако погледнем общата статистика на умишлените убийства, виждаме, че в глобален план е четири пъти по-вероятно мъжете да загубят живота си в резултат на умишлени действия.1 на 5 пет убийства по света извършва интимен партньор или член на семейството. Жена или момиче е жертвата в 64% от случаите и това е увеличение с 4% спрямо 2014 г.МотивиИзследователи посочват, че убийствата на жени обикновено не са спонтанен акт, а по-скоро кулминация на предишно насилие, основано на пола. Обсебване, ревност и страх от изоставяне са сред основните мотиви на мъжете да посегнат, става ясно от доклада. Жените често стават убийци заради продължително физическо насилие.Австралийско проучване, цитирано от доклада, показва, че близо 1/4 от мъжете са убили интимната си партньорка/партньор са имали прояви на насилие спрямо тях. Близо половината от мъжете убийци са извършили престъплението в рамките на 3 месеца след раздялата.Изследвания в САЩ показали, че жените жертви на интимни партньори насилници често са по-млади. В по-голям риск са двойките с големи разлики във възрастта, например 15 години и повече.Много интервюирани мъже насилници обвиняват алкохола, по-малка част - употребата на наркотици.", "date": "2019.01.09", "title": "Домът е сред най-опасните места за жените: 58% от убитите са жертви на интимен партньор или роднина"}
{"url": "https://offnews.bg/tehnologii/nova-godina-s-nov-kasmet-i-nov-telefon-ot-vivacom-695150.html", "text": "Седмица след официалния си дебют във Великобритания, Huawei P Smart вече е в България и е перфектното решение за всички, които искат да зарадват близките или себе си с нов телефон.Той може да бъде закупен както от магазинната мрежа, така и от онлайн магазина на VIVACOM. Устройството разполага с 6,21“ FHD дисплей със съотношение 19,5:9, който придава страхотно визуално усещане, а поликарбонатовият корпус с преливащ цвят и прецизно извитите му ъгли допълват впечатляващата визия на телефона. 12- нанометровият нов процесор с чип Kirin 710, 3-те GB RAM памет и 3400 mAh батерия дават възможността P Smart 2019 да се справи отлично с всяка поставена задача. 64-тe GB вградена памет с възможност за разширяване до 512 GB с microSD слот са напълно достатъчни за съхранението на цялата лична информация. Двойната основна камера е 13 MP + 2 MP и разполага с разкрасителни режими, както и с помощник с изкуствен интелект, който може да разпознава над 500 различни сцени. Тя е допълнена от 8 MP селфи камера, която разполага с технологията за лицево отключване на телефона. Новият Huawei P Smart 2019 може да бъде закупен на цена от 14.98 лв. на месец с мобилен план Smart XL.", "date": "2019.01.09", "title": "Нова година с нов късмет и нов телефон от VIVACOM"}
{"url": "https://offnews.bg/zimni/zvezdi-v-skite-uchastvat-v-klipa-za-svetovnata-kupa-v-bansko-695172.html", "text": "Най-актуалните звезди в алпийските ски при мъжете са главни герои в новия клип за Световната купа в Банско (22-24 февруари). Пред камерата да промотират най-голямото спортно събитие в България за 2019-а година застанаха Тед Лигети, Феликс Нойройтер, Аксел-Лунд Свиндал, Манфред Мьолг, Алберт Попов, Марсел Хиршер и концесионерът на ски зоната в Банско Марк Жирардели. Видеото вече се завъртя в ефира на Евроспорт. В клипчето Жирардели проявява чувство за хумор и отправя лично послание към Хиршер и Лигети. \"Марсел, Тед, идвайте и не се притеснявайте. Аз вече не карам\", казва легендата.Банско е единственият ски курорт, който тази година подгрява публиката в цял свят за стартовете си за СК с големи звезди в ските. Те пак застанаха пред камерата безвъзмездно.Клипът е достъпен за всички и в социалните мрежи.", "date": "2019.01.09", "title": "Звезди в ските участват в клипа за Световната купа в Банско"}
{"url": "https://offnews.bg/analizi/kak-da-zabavim-stovarvaneto-na-diktaturata-695175.html", "text": "Напоследък чета книги за установяването на диктатурите в Източна Европа - и комунистическите едно време, и сегашните.Като че има няколко принципа, следвайки които можем да забавим стоварването на диктатурата с пълна сила върху главите си:*Спирайте разговорите с всеки, който, след като ви замерва с абсурден аргумент (\"България е колония на САЩ\", например), след това отговаря на вашите разумно-фактологически съждения с нещо от репертоара на: \"В Америка бият негрите\" или \"Путин все пак ще ви разкатае фамилията\".*Не водете разговори с хора,които демонстрират липсата на всякакво възпитание. Това често е номер, но дори и да не е - с невъзпитани хора не може да има спор. Затова: не ходете по медиите, когато знаете, че насреща ви ще бъде изправен невъзпитан човек. Civilization идва от civil, което покрай другото означава \"учтив\". Пазейки добрите обноски пазим цивилизацията.*Не слизайте на тяхното псуваческо ниво, колкото и да сте провокирани. Така те ви побеждават. Ако се налага - един зад врата, без псувни, върши по-добра работа.*На псувачите напомняйте, че техните родители не са ги възпитавали в такъв дух; и че едва ли те биха искали техните деца така да говорят. Помага по-често, отколкото може да предположи човек (може би, защото се включва някакво атавистично уважение към предците). Проблемът с апела към децата е, че повечето от тия нямат такива. Защо нямат - това е много дълъг разговор, не е за сега.*Когато ви тормозят ченгетата на квартално ниво, говорете им непрестанно за европейски договори за граждански права (не \"човешки\", това би било грешка) валидни на територията на Територията.*Не е задължително да подписвате предлаганите ви от ченгетата \"предупредителни протоколи\". Можете да откажете без особени последствия.*Когато водите спор пред публика - медии, Фейса - задачата ви не е да победите отсрещния простак-трол-гербер-руснак. Те не търсят победа с инструментите на разума и затова няма да се признаят за победени от тия инструменти. Задачата е поне някакво критично малцинство от наблюдаващата публика да реши, че е на ваша страна - т.е. на страната на цивилизацията.*Когато по телефона ви заплашат, че знаят, как да се оправят с вас - поканете ги да демонстрират това си умение пред публика. Назначете им среща \"на мегдана\" Никога не идват (знам от опит); и спират да заплашват по телефона.*Ако дойдат да ви вземат бизнеса - вдигайте врява до небесата: медии, Омбудсман, адвокати, каквото се сетите. Ако си траете - гаранция, че ще ви вземат, каквото си поискат. Ако викате - ще вземат на комшията. Докато и той не се научи да вика.*Ако ви (жена ви, съпруга ви и пр.) уволнят от общинска служба, защото сте \"гад\" - съдете ги за пари. Ще се учудите, колко хора в крайна сметка успяват в това начинание.*И се организирайте. Пред организирана съпротива, като правило клякат (т.е. след като са опитали да сплашат участниците и не са успели).*В това съюзяване трябва да се знае, че съюзите са по определен въпрос и до време. По този въпрос и само до него. Ако тръгнете да търсите единомислие по всички въпроси, преди да се съюзите - то, преди да се съюзите, ще сте се напопържали на леви, десни, зелени, червени и пр. А врагът ви ще потрива ръце и ще разлива уискито, купувано с парите, крадени от вас.*Много е важно да не ви е страх. Страхът е смъртта преди смъртта (прочетете пак Дюн). Освен това, не-страхуващият се човек дава личен пример и вдъхновява и други да правят същото.*Ако се налага компромис с бандитската власт, винаги мислете преди това: как бихте обяснили този компромис на децата си? Версията \"трябваше да се яде\" те няма да приемат, гаранция.*Индивидуалната съпротива не е за подценяване: позиви, надписи по стени, интернет, флаш-моб. Какво ни пречи да съберем по двадесетина лева и да възстановим барелефа на Ленън на стената на стария нотариат в София?*И най-важното (дължим го на манифеста на Хавел \"Властта на безвластните\"): живейте до максимална степен на принципа \"все едно\": все едно сме демократична държава, все едно има разделение на властите, все едно има върховенство на закона, все едно има свобода на словото, все едно имате неприкосновени права.И друго разбрах от книжките (прекарани през собствен опит, разбира се). Когато диктатурата е квартално-апашка - както се очертава да е у нас - с всяко нейно засилване като нейни слуги се проявяват все по-нагли и все по-глупави хора (както тия дни стана с отвличането на либийския кораб, разни интервюта на разни власт-имащи и пр.) Тяхната наглост отблъсква все повече хора, дори онези, които вече са коленичили. А тяхната глупост им гарантира постоянни разгроми - т.е. постоянно отслабване на силата - в сблъсъка с реалността. За илюстрация, следете казуса \"кораб\" и казуса \"Иванчева\".Мракът пада над Отечеството. Няма страшно, обаче, стига да знаем, какво и защо правим.Б. ред. - Мнението на проф. Евгений Дайнов е от фейсбук профила му.", "date": "2019.01.09", "title": "Как да забавим стоварването на диктатурата"}
{"url": "https://offnews.bg/futbol/golovata-mashina-na-tcska-poema-kam-kitaj-ili-oae-695156.html", "text": "Нападателят на ЦСКА Мауридес е все по-близо до трансфер, след като офертата за него вече е приета, пише \"24 часа\". Той ще тръгне към Азия, като най-вероятно дестинацията е Китай.Говори се обаче, че може да става въпрос и за ОАЕ. Играчът вече е информиран за ситуацията и ще се яви на първата тренировка колкото да си вземе довиждане със своите съотборници. Мауридес смени сънародника си Фернандо Каранга през лятото, след като той беше продаден в Китай. Започна по изключителен начин, като спечели сърцата на феновете с головете си.В дербитата обаче бразилецът така и не успя да се разпише, като бе тотално обезличен от защитата на Левски и Лудогорец.Със сигурност цената на Мауридес няма да бъде голяма като тази на Каранга, но отново ще бъде няколко милиона долара. ЦСКА разполага и с друг бразилец - Евандро, който обаче почти няма мачове през есента заради ограничението за чужденци с паспорти извън ЕС в България.В последните мачове добре се включи и Али Соу, който дойде в София като голмайстор на първенството на Албания. Така Мауридес може да изпревари Кирил Десподов с трансфер.", "date": "2019.01.09", "title": "Головата машина на ЦСКА поема към Китай или ОАЕ"}
{"url": "https://offnews.bg/sviat/ruskiat-patriarh-antihristat-debne-ot-smartfona-695149.html", "text": "Зависимостта на хората от смартфоните и модерните технологии може да доведе до идването на Антихриста, заяви руският патриарх Кирил в интервю за руската държавна телевизия.Социалните медии реагираха с хумор и скептицизъм на изказването, а някои обвиниха Църквата в обслужване на режима, посочва Би Би Си.Кирил добави, че употребата на \"световната мрежа от устройства\" е опасно, тъй като би дало възможност за глобален контрол върху човечеството.\"Антихристът е човекът, който ще застане начело на световната мрежа, контролирайки цялото човечество\", каза патриархът.\"Всеки път, когато използвате устройството си, независимо дали сте посочили местонахождението си, някой може да разбере точно къде се намирате, точно какви са интересите ви и от какво точно се страхувате\", каза главата на руската православна църква.\"Представяте ли си какво сила ще бъде съсредоточена в ръцете на онези, които съберат цялата информация за случващото се по света? Такъв контрол от едно място предвещава появата на Антихриста\", предупреждава той.Кирил добавя, че църквата не е срещу модерните технологии, а по-скоро срещу \"развиването на система за контрол върху човешката идентичност\".", "date": "2019.01.09", "title": "Руският патриарх: Антихристът дебне от смартфона"}
{"url": "https://offnews.bg/obshtestvo/promeni-v-dvizhenieto-v-tcentara-zaradi-tretia-lach-na-metroto-695144.html", "text": "Промени се въвеждат в движението в центъра на столицата от утре, заради строежа на третия лъч на метрото.От полунощ на 10 януари до 10 юли се забранява влизането на пътни превозни средства по северното пътно платно на бул. \"Патриарх Евтимий\" между бул. \"Витоша\" и ул. \"Цар Самуил\". Движението ще се извършва еднопосочно в две пътни ленти по южното пътно платно на бул. \"Патриарх Евтимий\" в посочения участък в посока бул. \"Христо Ботев\".Забранява се влизането на пътни превозни средства по южното пътно платно на бул. \"Патриарх Евтимий\" между ул. \"Граф Игнатиев\" и ул. \"Хан Крум\". Движението ще се извършва еднопосочно в две пътни ленти по северното пътно платно на бул. \"Патриарх Евтимий\" в посочения участък в посока бул. \"Витоша\".Забранява се влизането на пътни превозни средства по северното пътно платно на бул. \"Васил Левски\" между ул. \"Проф. Н.Михайлов\" и ул. \"Граф Игнатиев\". Движението ще се извършва еднопосочно в три пътни ленти по южното пътно платно на бул. \"Васил Левски\" в посочения участък в посока ул. \"Граф Игнатиев\".4. Ще се обърне посоката на движение на ул. \"Цар Самуил\" между бул. \"Патриарх Евтимий\" и ул. \"Хан Аспарух\" към бул. \"Патриарх Евтимий\".5. В транспортния тунел под НДК движението на ППС в посока бул. \"България\" ще се извършва върху трасето на трамвайната линия.6. Забранява се престоят и паркирането по бул. \"Патриарх Евтимий\" между бул. \"Витоша\" и ул. \"Цар Самуил\" - северна страна; по бул. \"Патриарх Евтимий\" между бул. \"Витоша\" и ул. \"Княз Борис I\" - южна страна; по бул. \"Патриарх Евтимий\" на 30м след ул. \"Княз Борис I\" в посока бул. \"Христо Ботев\" - южна страна; по бул. \"Патриарх Евтимий\" между ул. \"Граф Игнатиев\" и ул. \"Хан Крум\" - южна страна. За този период ЦГМ закрива местата за почасово платено паркиране \"Синя зона\" за времето и мястото посочени в т. 6. Тази сутрин травелаторният тунел, свързващ метростанция СУ Св. \"Климент Охридски\" с подлеза на пл. \"Орлов мост\" бе отворен за пътници. С това станцията отново стана достъпна през входове №8 - 10. Вход №11 остава затворен, съобщи Спаси метрото. През следващите седмици са възможни повторни временни затваряния, докато приключи строителството на новата обща касова зала между метростанции СУ Св. Климент Охридски (М1 и М2) и Орлов мост (М3).", "date": "2019.01.09", "title": "Промени в движението в центъра заради третия лъч на метрото"}
{"url": "https://offnews.bg/obshtestvo/sniag-i-dazhd-no-golemiat-stud-si-otiva-695142.html", "text": "Днес преди обяд ще започнат валежи от сняг в Западна България, а до вечерта ще завали и в източната част на страната. Ще духа южен вятър и с него температурите бързо ще се повишат, по-съществено през нощта срещу четвъртък.Валежи от дъжд и сняг се очакват в южните и източните части на страната. В районите, в които има снежна покривка и валежът е от дъжд, ще има условия за заледявания. Минималните температури ще са предимно между минус 9 и минус 4 градуса, а преобладаващите максимални – между 0 и 5 градуса.Над планините ще е облачно. От запад преди обяд ще започнат слаби валежи от сняг, които след обяд ще се усилват, вечерта и през нощта срещу четвъртък ще достигнат и планините в Източна България. Вятърът ще се ориентира от югозапад и след обяд ще е силен, в планините в източната половина на страната – бурен, вечерта и през нощта срещу четвъртък още ще се усили. Максималната температура на височина 1200 метра ще е около минус 2 градуса, на 2000 метра – около минус 7 градуса.Над Черноморието през деня ще е почти без валежи, но вечерта първо в южните райони ще започнат валежи от дъжд. Ще духа до силен вятър от юг, който ще повиши температурите и максималните ще са 3-6 градуса. Температурата на морската вода е 5-6 градуса. Вълнението на морето ще бъде 2-3 бала, но вечерта ще се усилва.", "date": "2019.01.09", "title": "Сняг и дъжд, но големият студ си отива"}
{"url": "https://offnews.bg/obshtestvo/razsledvat-selski-kmet-zastrelial-dve-kucheta-695143.html", "text": "Кметът на търговищкото село Ловец е разследван за убийство на домашни кучета. Димитър Алексиев гръмнал с ловната си пушка две кучета, собственост на младо семейство, а случаят предизвика вълна от недоволство и широка обществена реакция в социалните мрежи, съобщи бТВ.Двете кучета – хъски и кокер шпаньол, били вързани в стопанска постройка близо до къщата на семейство Исмаилови в търговищкото село Васил Левски. Стопаните разказват, че чули изстрелите, докато били в дома си. Видели, че мъжът, застрелял кучетата, е кметът на съседното село Ловец.Семейството се обажда на ветеринар, но той успява да спаси само шестмесечната Мая. Сега за нея полагат грижи в стопанския двор на селото.Убитото куче е имало паспорт и ваксинации, семейството тепърва е щяло да регистрира и малкото хъски.Кореспондентите на bTV в региона откриха кмета на село Ловец в дома му, заобиколен от котки и кучета. Казва, че обича животните. По думите му бил извикан в съседното село, за да застреля друго куче, но по погрешка гръмнал домашните любимци.Заяви, че съжалява за станалото.Пушката, с която е стрелял кметът, е иззета. По случая се води полицейско разследване под надзора на Районна прокуратура – Търговище.", "date": "2019.01.09", "title": "Разследват селски кмет, застрелял две кучета"}
{"url": "https://offnews.bg/obshtestvo/bashtata-na-komandosa-ot-misiite-se-varna-zhiv-i-zdrav-za-da-go-preb-695145.html", "text": "Днес се очаква прокуратурата да внесе искане в съда за постоянното задържане под стража на двамата младежи, които пребиха военен в село Войводиново.33-годишният Валентин Димов е в болница в тежко състояние заради забележка на пътя, която направил на двете момчета от ромски произход на Богоявление.В петък бивши военнослужещи ще излязат на протест в подкрепа на своя колега.„Имаме две прекрасни момиченца по-голямото дете знае част от истината – че баща й е ударен в главата и е в болница, а по-малко дете не разбира все още”, обясни съпругата на командоса Атанаска Димова пред бТВ.Той каза още, че синът му има три мисии зад граница, че е честен и достоен българин, с добър професионален опит.Според майката на пострадалия военен, той има добра подготовка, но не е искал да се бие с младежите, искал е да им направи забележка и не е очаквал, че ще се стигне до бой.", "date": "2019.01.09", "title": "Бащата на командоса: От мисиите се върна жив и здрав, за да го пребият в родината"}
{"url": "https://offnews.bg/obshtestvo/kontrera-triabvat-represii-za-da-reshim-problema-s-romite-695146.html", "text": "„Държавата трябва да приложи редица мерки, включително и репресия, за да се разрешат проблемите с ромите”. Това заяви в сутрешния блок на Нова телевизия общинският съветник от ВМРО Карлос Контрера по повод създалото се напрежение в пловдивското село Войводиново. То бе предизвикано от побоя над военен, за който вече са арестувани двама души от ромската махала там. В две поредни вечери местните хора излизаха на протест с искане за премахване на незаконните постройки в махалата.Христо Николов от фондация „Саворе” пък изрази съмнение, че недоволството не е съвсем спонтанно и се поражда в период преди избори.Според Контрера обществото има проблем с начина на живот на ромите като цяло.Той призова за орязване на социалните помощи за представителите на малцинството и заяви, че „фабриката за деца трябва да спре да работи”.", "date": "2019.01.09", "title": "Контрера: Трябват репресии, за да решим проблема с ромите"}
{"url": "https://offnews.bg/obshtestvo/maia-manolova-dade-na-ks-zabranata-pensioneri-da-zaemat-darzhavna-sluz-695148.html", "text": "Омбудсманът Мая Манолова атакува пред Конституционния съд промените в Закона за държавния служител. Те забраняват на пенсионери да заемат държавна служба, а хиляди други предстои да бъдат уволнени.Текстовете бяха прокарани през Закона за държавния бюджет за 2019 г.Според Манолова промените са в нарушение на принципа на правовата държава, конституционните социални права – на труд, трудово възнаграждение и обществено осигуряване.", "date": "2019.01.09", "title": "Мая Манолова даде на КС забраната пенсионери да заемат държавна служба"}
{"url": "https://offnews.bg/tehnologii/shte-udalzhi-li-es-zhivota-na-bitovata-tehnika-695155.html", "text": "Случвало се е на мнозина: купувате електроуред и точно след изтичане на гаранцията той се поврежда.Поправката е твърде сложна, а и струва почти колкото нов уред. Затова сте принудени да го хвърлите в планината на световния боклук и да купите друг.Промяна може би се задава като част от усилията на много страни да ограничат замърсяването и свръхпотреблението.Екоминистрите на държави от ЕС са изготвили серия от предложения, задължаващи производителите да произвеждат по-дълготрайна и по-лесна за ремонтиране техника. Tе се отнасят до осветителни и големи домакински уреди и телевизори.Подобни мерки се готвят в поне 18 американски щата, съобщава Би Би Си. Предложенията засягат уреди, които не могат да се разглобят за ремонт или за които не се предлагат резервни части или инструкции за ремонтиране.В ЕС Директивата за екодизайн полага рамката на екоизискванията към производителите на електроуреди. Предложенията за нейната ревизия срещат противоречиви реакции, като производители ги смятат за твърде ограничаващи и възпрепятстващи иновациите. В същото време потребителски организации недоволстват, че се се дава право на производителите да запазят контрола върху ремонта на уредите, като настояват ремонтът да се извършва от специални сервизи под техния контрол. Това, от своя страна, ограничава независимите техници и сервизи при достъпа им до резервни части и прави услугата по-скъпа.Европейското бюро по околната среда (EEB) настоява директивата да обхване и други продукти като смартфони и принтери.Според екоактивисти промените ще намалят емисиите на вредни газове и ще доведат до по-разумна употреба на ресурсите.Новата политика почива на тревожна статистика. Според цитирано то Би Би Си проучване процентът на големите домакински уреди, които са се повредили сериозно в рамките на пет години след закупуване, е нараснал от 3,5 на 8,3 в периода 2003-2012 г.Според друга статистика около 10 на сто от изхвърлените за рециклиране перални машини са на по-малко от пет години. В същото време много от продаваните в Европа лампи имат крушки с индивидуален дизайн, който не могат да бъдат сменени. Не е ли добре да заменим старите уреди с нови?Отговорът на този въпрос не е еднозначен. Според специалистите, с оглед на глобалния ефект върху въглеродните емисии, ако уредът е стар и с ниска енергийна ефективност, е добра идея да се замени с нов с енергиен клас А или АА. В останалите случаи ползването на по-стар уред подпомага намаляването на вредните емисии.Паралелно с това възникна дебат и за ремонта на старите уреди. Потребителски групи настояват за ясни и прости инструкции за ремонт и разглобяване на уредите. Производители обаче изразяват опасения, че ремонтът от домашни майстори би довело до множество други повреди и би направило потенциално опасни някои уреди, неремонтирани от професионалисти.", "date": "2019.01.09", "title": "Ще удължи ли ЕС живота на битовата техника?"}
{"url": "https://offnews.bg/zvezdi/tarsi-se-vodesht-na-oskarite-695174.html", "text": "Комикът Крис Рок отказва да бъде водещ на церемонията за наградите \"Оскар\", съобщи \"Варайъти\".Преди него, колегата му Кевин Харт също отказа ролята на водещ, след като беше нападнат за неуместни шеги по повод малцинствата.Крис Рок коментира нежеланието си да води шоуто по време на годишната вечеря на Дружеството на нюйоркските филмови критици, организирана в Манхатън.Актьорът се възползва от излизането си на сцената, за да връчи на режисьора Бо Бърнам приза за дебютен филм за \"Осми клас\", за да заяви позицията си относно домакинството на Оскар-ите.Съзирайки сред публиката актьора и комик Стив Мартин, Крис Рок заяви: .Американската киноакадемия продължава да търси водещ за церемонията на 24 февруари.", "date": "2019.01.09", "title": "Търси се... водещ на Оскарите"}
{"url": "https://offnews.bg/tenis/adrian-andreev-sas-stipendia-ot-itf-695171.html", "text": "Новата голяма надежда на българския тенис Адриан Андреев ще получи International Player Grand Slam стипендия, финансирана от Фондацията за развитие на Големия шлем (GSDF).Стипендията е в размер на 25 хиляди долара. Андреев започва годината под №2 в световната ранглиста при юношите. Той ще бъде една от звездите на изключително силното четвърто издание на Sofia Open 2019. Андреев и Димитър Кузманов получиха \"уайлд кард\" за основната схема на турнира в София.Избирането на Андреев за престижната стипендия стана възможно благодарение на съдействието на Българска федерация по тенис. Основната цел на подкрепата е наличието на играчи в топ 100 на мъжката и женската ранглиста от възможно най-много държави. ITF дава това подпомагане чрез националните тенис федерации.По линия на тази програма в рамките на три години Виктория Томова получи подпомагане от Фондацията за развитие на Големия шлем в размер от 100 хиляди долара. В последните години фондът за развитие на Гранд шлем държавите увеличава подкрепата си за най-обещаващите таланти от целия свят.Критериите, по които са определени тенисистите, са: възраст, класиране в ранглистата, представяне по региони и изключителен потенциал. Фондацията за развитие на Големия шлем е създадена през 1986 г. с цел да насърчава и увеличава конкурентните възможности за развитие на различни тенис региони.С годишните вноски от четирите турнира от Големия шлем, Фондът се превърна в ефективно средство за развиване на конкурентен тенис в световен мащаб.", "date": "2019.01.09", "title": "Адриан Андреев със стипендия от ITF"}
{"url": "https://offnews.bg/ikonomika/shefat-na-api-svetoslav-glosov-podade-ostavka-po-iskane-na-borisov-695159.html", "text": "Премиерът Бойко Борисов е поискал оставка на председателя на Управителния съвет на Агенция „Пътна инфраструктура“ Светослав Глосов заради срива в системата за електронни винетки.Тази сутрин Борисов е извикал в Министерския съвет ръководството на Агенция „Пътна инфраструктура“ и на Министерството на регионалното развитие и благоустройството за доклад относно темата винетки и тол система, съобщиха от правителствената пресслужба.След разговора премиерът е поискал оставката Глосов, който я е подал пред министъра.", "date": "2019.01.09", "title": "Шефът на АПИ Светослав Глосов подаде оставка по искане на Борисов"}
{"url": "https://offnews.bg/politika/kabinetat-reshava-za-izbora-na-iztrebitelite-695147.html", "text": "Кабинетът ще гласува  на днешното си редовно заседание.В края на декември 2018 г.в Министерския съвет бе внесен докладът на работната група по избора на новите бойни самолети. В най-високо е оценено предложението за американските F-16. Работната група предлага парламентът да възложи на правителството да започне преговори със САЩ за купуването на изтребителите.На днешното заседание на правителството се очаква още министрите да гласуват отлагането с шест месеца на промените в закона за горивата, с които се въвеждат ограничения за търговците. Тези промени трябваше да влязат в сила от 28 януари 2019 г. Предложението ще бъде внесено от министъра на икономиката два дни след заявката на търговци и превозвачи на горива за протести с \"жълти жилетки\" в цялата страна и затваряне на граници.Кабинетът ще одобри и национална програма за ваксиниране срещу грип, която предвижда безплатни ваксини за хората над 65-годишна възраст през следващите четири години. Правителството ще одобри и програма за защита от домашното насилие. В нея е заложено тази година да бъдат проведени съвместни обучения на полицаи, военни и лекари за разпознаване на признаците за насилие и агресия, да бъде направен анализ на изградените кризисни центрове за жертви на насилие и при необходимост да се разкрият нови.", "date": "2019.01.09", "title": "Кабинетът решава за избора на изтребителите"}
