{"url": "https://offnews.bg/volejbol/maritca-specheli-peta-poredna-titla-700782.html", "text": "Женският волейболен тим на Марица (Пловдив) победи Левски с 3:1 и триумфира за пета поредна година с шампионската титла. Третият двубой от финалната серия се игра в столичната зала “Люлин”.Маричанки спечелиха убедително първия гейм с 25:15, но във втория отстъпиха с 21:25. След това шампионките взеха нещата в свои ръце и спечелиха следващите две части съответно с 25:18 и 25:15. Волейболистките от Пловдив не дадоха нито един гейм на “сините” в предните две срещи от серията.Марица и Левски играха за пети пореден път във финала в НВЛ. В предните четири сезона маричанки неизменно взимаха титлата.“Жълто-сините” излязоха като победители през 2015 година с 2:1 победи, през 2016 с 3:0 победи, през 2017 с 2:0 победи и през 2018 отново с 2:0 победи. Освен това момичетата на Иван Петков са в страхотна серия от над 3 години без загуба в първенството.Марица няма загуба в Националната волейболна лига от 14 ноември 2015 година и е в серия от 78 поредни победи в НВЛ с днешната. Всички четири шампионски титли на маричанки до този момент бяха спечелени в София.Три титли в зала “Люлин” (2015, 2017 и 2018) и една в зала “Христо Ботев” (2016). Това бе пета среща между Марица и Левски през този сезон, като “сините” не бяха взели нито един гейм в предните четири.", "date": "2019.04.06", "title": "Марица спечели пета поредна титла"}
{"url": "https://offnews.bg/politika/prof-boian-durankev-e-nachelo-na-listata-na-koalitcia-za-balgaria-z-700769.html", "text": "Икономистът проф. Боян Дуранкев беше избран за водач на листата на „Коалиция за България” за евроизборите.Решението е взето по време на заседанието на Политическия съвет на коалицията, съобщи лидерът на АБВ Румен Петков, цитиран от „Фокус\".По време на заседанието са обсъдени над 40 кандидатури за листата. Предложенията са направени от 7-те партии, които са част от коалицията. По думите на Петков членовете на Политическия съвет са се спрели на 27 кандидатури. „От тях 10 са представители на академичната общност, хабилитирани лица. В това число 7 преподаватели във висши учебни заведения”, обясни Петков.„Коалиция за България\" ще внесе утре документите си за регистрация в ЦИК.", "date": "2019.04.06", "title": "Проф. Боян Дуранкев е начело на листата на 'Коалиция за България' за евроизборите"}
{"url": "https://offnews.bg/futbol/kup-chuzhdentci-se-ochakvat-v-ludogoretc-ot-liatoto-700764.html", "text": "Куп чужденци се очаква да пристигнат в Разград през лятото, съобщава „България днес\", като се основава на човек от ръководството на Лудогорец.Шампионите на България не мислят за предстоящия мач с ЦСКА толкова, колкото за подсилването на отбора и очакваното участие в Шампионската лига през следващия сезон.Двата тима излизат днес в мач за първенството. Преди дни „орлите\" загубиха от „червените\" в 1/4-финал за купата и отпаднаха. В първенството разградчани са само на три точки пред „армейците” към момента и се очаква точно между тях да е битката за първото място и участието в квалификациите за Шампионска лига.Очаква се голяма част от сегашните играчи да не продължат кариерата си със българския шампион предвид незадоволителното представяне на отбора през този сезон. Лудогорец не успя да се класира за групите на Шампионската лига, а след това приключи в Лига Европа след групите.За капак дойде и отпадането още на 1/4-финал в турнира за Купата на България след 0:1 от ЦСКА в Разград. Това със сигурност не отговаря на амбициите на ръководството и собственика Кирил Домусчиев.Най-вероятно треньорът Стойчо Стоев ще остане на поста си. Основните промени ще дойдат в състава. Този път няма да се пръскат торби с пари за хора, които може и да не свършат работа. Бюджетът за нови попълнения със сигурност няма да е голям. В клуба вече работят по лятната селекция, като скаутите на „орлите\" са набелязали нови качествени чужденци. Все пак всичко зависи от това дали Лудогорец ще стане шампион.", "date": "2019.04.06", "title": "Куп чужденци се очакват в Лудогорец от лятото"}
{"url": "https://offnews.bg/futbol/ronaldo-e-vazstanoven-i-e-na-linia-za-aiaks-700767.html", "text": "Петкратният носител на Златната топка Кристиано Роналдо за пореден път доказа, чe контузиите трудно могат да му попречат. Той е преодолял проблемите с мускулната травма, която получи преди две седмици, и се очаква да е титуляр в мача с Аякс следващата сряда.Тази среща е от четвъртфиналите на Шампионската лига, а още когато се контузи, той обеща на феновете, че ще дотогава ще е възстановен. Е, португалецът удържа на думата си и вече болката е в миналото, твърди вестник \"ТутоСпорт\".Все пак усилията ще му бъдат спестени в голямото дерби с Милан от този кръг в Серия А, но се очаква да е титуляр срещу холандския гранд. Все пак всичко зависи и от това доколко е наваксал в подготовката си дотогава, но с оглед на огромния му професионализъм, едва ли ще е проблем.И без него в състава в последните си два двубоя в италианския шампионат торинци успяха да стигнат до трите точки и вя само на шест от спечелването на осма поредна титла на Италия. По-важно за \"бианконерите\" е да се докажат в Шампионската лига и задачата на Роналдо е именно в този турнир.", "date": "2019.04.06", "title": "Роналдо е възстановен и е на линия за Аякс"}
{"url": "https://offnews.bg/sviat/treti-den-sblasatci-na-migranti-i-politcia-do-solun-obnovena-700766.html", "text": "Трети ден продължават сблъсъците между мигранти и полиция край бежанския лагер Диавата близо до Солун, съобщават \"Елефтерос типос\" и БТА.Маскирани мигранти са се опитали да пробият полицейския кордон. За да ги отблъснат, силите на реда са употребили химически средства, а мигрантите са започнали да хвърлят камъни и да палят пожари.По-рано в лагера пристигна автобус и микробус, за да вземат 44 души, които са се съгласили да се върнат в центровете за настаняване. Останалите не дават признаци, че имат намерение да напуснат мястото на сблъсъците.Стотици мигранти се събират край Солун от четвъртък. Мигрантите обясняват, че са се събрали след анонимен призив в социалните мрежи да тръгнат към границата със Северна Македония, която се намира на 60 километра оттам, за да продължат към Западна Европа. Вчера броят им достигна 2000.В Атина вчера десетки мигранти окупираха централната железопътна линия на града и седнаха на железопътните линии с призиви Гърция да отвори границите. По-късно те се изтеглиха от гарата.", "date": "2019.04.06", "title": "Трети ден сблъсъци на мигранти и полиция до Солун (обновена)"}
{"url": "https://offnews.bg/sviat/velikobritania-zapochna-da-izdava-pasporti-bez-nadpis-evropejski-saiu-700768.html", "text": "Великобритания започна да издава паспорти, на които липсва надписът \"Европейски съюз\".За това сигнализира британка, която се обърна чрез Туитър към вътрешното министерство. Тя изрази безпокойството си, че на корицата на новия ѝ паспорт липсва надписа \"Европейски съюз\".Новите паспорти са пуснати от 30 март, обясниха от британското външно министерство и увериха, че и двата вида ще са валидни за пътуване зад граница. От края на годината ще започне издаването на сини паспорти, които ще са различни от задграничните паспорти, които се издават в ЕС.Великобритания трябваше да напусне ЕС на 29 март. Брекзит обаче така и не се случи на тази дата, тъй като британският парламент не е одобрил сделката, която премиерът Тереза Мей постигна с Брюксел. Стигна се до отлагане на Брекзит до 22 май, което беше одобрено, ако парламентът одобри сделката. Тъй като това отново не се случи, Мей поиска ново отлагане - този път до 30 юни. Председателят на Европейския съвет Доналд Туск пък предложи \"гъвкава\" отсрочка до 12 месеца.Все още не е ясно какво ще означава такова отлагане за предстоящите евроизбори, които ще се проведат в ЕС между 23 и 26 май.Извънредна среща на върха на ЕС за Брекзит е насрочена за 10 април.", "date": "2019.04.06", "title": "Великобритания започна да издава паспорти без надпис 'Европейски съюз'"}
{"url": "https://offnews.bg/temida/hvanaha-nashenetc-s-22-kg-heroin-na-srabskata-granitca-700762.html", "text": "Българин, пренасял 21,8 килограма хероин, е бил арестуван на сръбско-хърватската граница, предаде БНР.Сръбските униформени са заловили нашенеца на граничен пункт \"Батровци\", като наркотикът е намерен скрит в автомобила - 40 пакета общо.Българинът е задържан за 48 часа", "date": "2019.04.06", "title": "Хванаха нашенец с 22 кг хероин на сръбската граница"}
{"url": "https://offnews.bg/sviat/snimka-ot-sreshtata-na-merkel-i-obama-stana-hit-v-sotcialnite-mrezhi-700770.html", "text": "Германският канцлер Ангела Меркел посрещна бившия американски президент Барак Обама в кабинета си в Берлин при второто му посещение в Германия откакто не е държавен глава, а снимка на двамата се превърна в хит в социалните мрежи.Обама е в Германия за серия официални събития. Той се срещна с Меркел в кабинета ѝ. Срещата беше на четири очи и продължи час и половина, като преди това Меркел посрещна лично Обама на червения килим. Меркел и Обама развиха изключително политическо приятелство по време на двата мандата на американския президент. Обама дори определи Меркел като един от своите „любими партньори“.След влизането на Доналд Тръмп в Белия дом започнаха антигерманските критики по отношение на разходите за отбрана в НАТО. Когато говорителят на германското правителство Щефан Зайберт беше попитан дали срещата е ясен знак към Тръмп, той отговори: „Не съм съгласен с подобни изказвания“.Той допълни, че разговорите между двамата са частна среща и че това е разговор между „канцлера и бивш лидер, скогото тя е работила в тясно сътрудничество по време и след изтичането на мандата му“.", "date": "2019.04.06", "title": "Снимка от срещата на Меркел и Обама стана хит в социалните мрежи"}
{"url": "https://offnews.bg/lajfstajl/megan-i-hari-poiskaha-darenia-za-blagotvoritelnost-vmesto-podaratci-za-700777.html", "text": "Британският принц Хари и съпругата му Меган Маркъл призоваха в Инстаграм желаещите да им изпратят подаръци за бебето да направят вместо това дарения на благотворителни организации. Те споделиха снимка в общия си акаунт в Инстаграм, който има вече над 4 млн. последователи и дори влезе в Книгата с рекордите на Гинес, след като събра 1 млн. последователи за под 6 часа. Заедно със снимката двойката призова хората да дарят средства на организации, подпомагащи деца и семейства в нужда, вместо да изпращат подаръци на бебето, което очакват през април. Херцогът и херцогинята на Съсекс изразиха и благодарност към последователите си, които от няколко седмици изпращат плюшени играчки, дрешки, поздравителни картички и шапки за бебето.Те публикуваха списък с организации, които подкрепят и които имат нужда от средства и дарения за работата си с хора в нужда.Малко след това няколко благотворителни дружества обявиха, че след призива са били засипани с дарения. ", "date": "2019.04.06", "title": "Меган и Хари поискаха дарения за благотворителност вместо подаръци за бебето"}
{"url": "https://offnews.bg/obshtestvo/arteks-obiavi-che-spira-stroitelstvoto-na-zlaten-vek-700773.html", "text": "\"Артекс\" преустановява строителството на небостъргача \"Златен век\". Това беше обявено от компанията в съобщение до медиите. \"В момента работим по осигуряване на безопасността на обект „Златен Век“, както и по отстраняване на констатираните забележки от страна на ДНСК като технологичният срок за това е до 15.04.2019 г. Преустановяваме строителството на обекта, съобразявайки се с разпореждането на министър-председателя г-н Бойко Борисов\", се казва в съобщението.От компанията допълват, че \"конструкцията на текущото ниво е необходимо да бъде завършена с цел безопасност и защита на хората от падащи строителни материали и съоръжения при евентуални природни бедствия\".\"Категорично заявяваме, че проектът „Златен Век“ е законен, притежава действащо разрешение за строеж и законни строителни книжа. Съдействаме на всички институции - органите на ДНСК и МРРБ - за извършване на проверки на строежа и документацията\", допълват от компанията.Преди дни на среща при Борисов кметът на София Йорданка Фандъкова заяви, че разрешението за строеж на сградата „Златен век“ в столичния квартал „Лозенец“ е изтекло и поиска от регионалния министър Петя Аврамова да бъдат предприети действия по спиране на строителството на сградата.Министър Аврамова информира премиера Борисов, че след окончателното приключване на проверката на ДНСК са констатирани съществени отклонения при строителството, които дават достатъчно основания за спиране на строежа.На базата на всички факти и обстоятелства по приключилите проверки на ДНСК и Столична община, и докладваното от министър Петя Аврамова и от кмета Йорданка Фандъкова, премиерът Бойко Борисов разпореди на ДНСК да действа съобразно своите компетенции и строежът да не продължава.", "date": "2019.04.06", "title": "'Артекс' обяви, че спира строителството на Златен век"}
{"url": "https://offnews.bg/futbol/ludogoretc-dominira-no-taka-i-ne-vkara-na-tcska-700775.html", "text": "Лудогорец и ЦСКА не успяха да се победят и завършиха при 0:0 в мач от 28 кръг на Първа лига, с което шампионите запазиха преднината си от три точки пред днешния си съперник на върха в класирането. Треньорите на двата тима извършиха общо шест промени в сравнение със съставите, които започнаха за Купата през седмицата. В този на разградчани не стартираха Манолев, Сисиньо, Горалски и Анисе. Вместо тях като титуляри започнаха Лукас Саша, Недялков, Дяков и Серкан Юсеин. Евандро и Жеферсон пък замениха Енрике и Бикел в стартовата единайсеторка на \"армейците\".Червените можеха да открият резултата още във втората минута, когато Евандро се откъсна сам срещу вратаря леко отляво, но стреля в главата на Ренан. В 7-та минута пас по земя на Вандерсон към непокрития Лукоки бе пресечен.В 9-та минута Евандро отново пропусна чудесна възможност. Рубен Пинто бе изпуснат отдясно и центрира към своя съотборник, който стреля от въздуха, но Ренан изби. В 17-та минута Григоре изпусна Али Соу, при което нападателят на гостите намери свободния Жоржиньо, който на свой ред финтира няколко бранители в зелено, но стреля над гредата.След тази ситуация двата отбора заложиха на битка в центъра на терена, но допускаха много брак в подаванията си и логично до края на полувремето опасните ситуации липсваха. Единственото по-интересно положение бе в 42-та минута, когато Кешерю стреля от с левия крак, но Черниаускас без проблем спаси.След почивката Лудогорец наложи териториално превъзходство, но не стигаше до голови положения. Вандерсон стреля, но не намери целта. Червените отговориха с пробив на Али Соу, който завърши с опасно центриране, но Ренан изби топката.В следващите минути \"орлите\" натисна сериозно и в 69-та минута бе чиста случайност, че не излязоха напред в резултата. Лукас Саша бе изведен от Попа и стигна до аутлинията около границата на малкото наказателно поле. Последва прострелно центриране, което се отби от крака на Бодуров и топката застрашително се насочи към мрежата на гостите, но късмет на гостите се отклони в тялото на намиращия се на голлинията Турицов.Секунди по-късно Попа се справи с Жеферсон и подаде към непокрития Вандерсон. Бразилецът стреля от близка дистанция, но Черниаускас се отличи със страхотна проява, а Кешерю не успя да вкара при добавката.В 77-та минута нова опасна атака на орлите завърши с шут на Антон Недялков, Пинто скочи с гръб към него и изби. Разградчани поискаха дузпа за игра с ръка на червения халф, но реферът отсъди корнер. Три минути преди края на двубоя Кешерю най-накрая прати топката в мрежата на червените след зрелищен шут, но голът бе отменен поради засада.", "date": "2019.04.06", "title": "Лудогорец доминира, но така и не вкара на ЦСКА"}
{"url": "https://offnews.bg/dw/prez-2023-turtcia-mozhe-da-e-druga-700778.html", "text": "Настъпи ли краят на Ердоган и партията му? Още не. Но упадъкът на ПСР ще се ускори, защото тя губи младите турци. Ако ПСР не промени политиката си, скоро ще бъде само една малка партия в консервативния Централен Анадол, пише Райнер Херман от Frankfurter Allgemeine Zeitung.Загубите на турската управляваща Партия на справедливостта и развитието (ПСР) на местните избори миналата неделя показват ясно едно: апогеят ѝ вече е далеч в миналото. Няма я вече онази лекота, с която ПСР печелеше почти всички избори от създаването си през 2001 година насам. В изборната битка този път нямаше и следа от страстта, с която нейните функционери и кандидати се бореха в миналото.Сериозно предупреждение за ЕрдоганСлед изборите Ердоган държа традиционната си реч от балкона на партийната централа. По негово желание до него застанаха единствено съпругата му Емине и говорителя му Алтун. При посещението си в партийната централа в Истанбул на следващия ден Ердоган не поздрави нито един партиен функциинер. Дори и само заради това тези функционери трябваше да обжалват изборите в Истанбул. За да се спасят.Всичко това не означава, че е настъпил краят на ПСР и нейния председател Реджеп Тайип Ердоган. Защото местните избори не променят разпределението на властта в Анкара. През последните пет години турците гласуваха шест пъти. А следващите избори ще се проведат чак след четири години. Следователно Ердоган има още четири години време, за да стори това, което очакват турците. Парламентът също не представлява някаква опасност: в него ПСР има стабилно мнозинство - благодарение на съюза с националистическата Партия на националното действие.И все пак: изборите бяха силен предупредителен изстрел, който дълго няма да отзвучи. Ердоган трябва да промени политиката си, а партията му е длъжна да се обнови и да се завърне към реформаторските си идеали от основаването си. В противен случай на следващите избори тя най-вероятно ще се провали. Те ще се проведат през 2023 година, когато Турската република става на 100 години.Ако ПСР не се промени...Четири опасности грозят Ердоган и партията му. Първо: партията загуби предишната си жизненост. Тя вече не се бори, няма цел и не знае накъде иска да води Турция. Второ: по тази причина вътрешнопартийните дисиденти около бившия министър на икономиката Али Бабаджан и бившия президент Абдуллах Гюл искат да създадат нова партия, която да се опира на принципите на старата ПСР. Трето: най-голямата опозиционна партия - Републиканската народна партия - получи силен тласък с успехите си на местните избори. В очите на много турци тя отново се превръща в алтернатива на ПСР. Четвърто: с досегашната си политика ПСР ще жъне все по-малко успехи. Защото за последните десет години турската младеж се промени. Особено в градовете.Групата на турците между 15 и 29 години стана по-модерна и светска в сравнение със същата възрастова група отпреди едно десетилетие. Младите турци днес познават само Ердоган и партията му. И ги отхвърлят все повече и повече. Защото политиката на ПСР не отговаря на жизнения стил на младото поколение.Ако Партията на справедливостта и развитието не се преоткрие, скоро ще престане да бъде народна партия и ще се превърне в малка политическа формация в консервативния Централен Анадол.", "date": "2019.04.06", "title": "През 2023 Турция може да е друга"}
{"url": "https://offnews.bg/obshtestvo/zapochna-zasazhdaneto-na-darveta-v-novata-gora-na-sofia-700774.html", "text": "Започна четвъртият залесителен сезон за Новата гора на София край Суходол, съобщиха от пресцентъра на Столичната община.Инициативата цели трансформация на пустеещи общински земи в гора и изграждане на зелен филтър в близост до София, който да подпомогне подобряване качеството на атмосферния въздух.Новата гора на София край Суходол е най-мащабната залесителна инициатива на Столична община, в рамките на която ще бъдат засадени над 120 000 нови дървета. До момента са засадени 28 800 дървета, обясни заместник-кметът Йоана Христова при стартирането на залесителния сезон. Гората ще се състои от акации, липи и дъбове.\"Това е най-мащабният проект на Столична община, реализиран изцяло с участието на доброволци. Всеки залесителен сезон броят на доброволците се увеличава, като само последната есен над 3000 са участниците, които са се включили в залесяването\", посочи Христова.Новата гора на София ще бъде и нов зелен филтър на града. За 1 година едно широколистно дърво осигурява кислорода, необходим на 10 души, посочват от Столичната община.Засаждането се организира със съдействието и под експертизата на лесовъдите от Общинското предприятие \"Управление на общински земи и гори\". Лесовъдите полагат и допълнителни грижи за засадените от доброволците дръвчета през годината - поливане, плевене, окопаване и т.н.За максимално улеснение на всички желаещи, които искат да засадят дръвчета в Новата гора на София край Суходол, Столична община е разкрила извънредна автобусна линия в рамките на градския транспорт, с номер 56A. Началната спирка на линията е метростанция \"Вардар\", а последната спирка е Новата гора на София. Рейсът обслужва граждани между 9.00 и 16.00 часа, с интервал от час и половина.", "date": "2019.04.06", "title": "Започна засаждането на дървета в Новата гора на София"}
{"url": "https://offnews.bg/futbol/dzhovani-bekali-shte-pomogna-na-levski-da-stane-shampion-700747.html", "text": "Известният футболен мениджър Джовани Бекали говори пред \"Тема Спорт\" часове след обявяването на новината, че агенцията му се захваща с трансферите в Левски. Интервюто се води на български, който Бекали владее добре. В разговора мениджърът афишира приятелството си с бизнесмена Васил Божков, който пое Левски след Спас Русев.\"Трябва да помогнем на моя приятел Васил, за да извади Левски от проблемите, в които е изпаднал в последните 3-4 години. Целта е Левски отново да е шампион. За целта ще търсим футболисти, които не струват много. Те ще са млади, за да може след това да донесат пари на клуба. Най-важното е, че вече в Левски няма да има играчи с договори за 25-30 000 евро на месец. Васил е богат, но това не означава, че трябва да си хвърля парите на вятъра.Така са правили преди него. Той трябва да се пази от това. Аз ще му бъда като бодигард - няма да позволя на играчите да му крадат парите. Целта е да си ги изкарат. Препоръчах за главен скаут Богдан Патрашку, който работи от 3,5 години при мен. Имам приятели и в Лудогорец, и в ЦСКА, включително Гриша Ганчев, но най-добър приятел ми е Васил Божков. Искам да помогна на него\", споделя Бекали, който обещава да намери за Левски играч от класата на бразилеца Жуниор Мораес, който игра в ЦСКА преди да бъде продаден в Украйна.\"Доведох го като свободен агент, а беше продаден за над 1,5 милиона евро. Аз взех пари колкото за една ракия, но няма проблем, защото тогавашните собственици Иво Иванов и Митко Борисов ми бяха приятели, които се бяха поохарчили. В Левски ще идват само качествени играчи, които след 2-3 години да струват по няколко милиона. На Левски не му трябват 5-6 тарикати на по 28-30 години, които да взимат големи заплати.Братовчед ми Джиджи Бекали за десетина години прибра от трансфери в Стяуа около 150 милиона евро. Преди да почне да печели е вложил 30-40 милиона. Сега вече не налива, работи със спечелените пари. Това трябва да прави и Васил Божков - до 3-4 години клубът да печели достатъчно, а не да разчита на личните му средства. Феновете да са спокойни, но нещата ще станат лека-полека. Както казват италианците \"Който върви бавно, ще стигне далеч\".Джовани Бекали разкрива също, че е препоръчал на ръководството на Левски да въведе таван на заплатите, като най-голямото месечно възнаграждение да бъде 15 хиляди евро.", "date": "2019.04.06", "title": "Джовани Бекали: Ще помогна на Левски да стане шампион"}
{"url": "https://offnews.bg/sviat/papa-frantcisk-evropa-i-sasht-prodavat-orazhia-i-nosiat-otgovornost-z-700776.html", "text": "Папа Франциск обвини Европа и САЩ, че продават оръжия във военни зони, че разпалват конфликти и причиняват жертви в Сирия, Йемен и Афганистан, съобщи Асошиейтед прес, цитирана от БТА.Папата говори пред студенти и преподаватели в Милано. Той подчерта, че причината, поради която има толкова много войни по света, е, че \"богатите в Европа и Америка продават оръжия,... използвани за убийството на деца и на възрастни хора\". Папа Франциск каза още, че без оръжия страни като Сирия, Йемен и Афганистан нямаше да бъдат във война.По думите му смъртта на всяко дете и разрушаването на всяко семейство тежи на съвестта на страните, които произвеждат и продават оръжия.", "date": "2019.04.06", "title": "Папа Франциск: Европа и САЩ продават оръжия и носят отговорност за жертвите на военни конфликти"}
{"url": "https://offnews.bg/sviat/tramp-shte-obiavi-iranskata-revoliutcionna-gvardia-za-teroristichna-gr-700749.html", "text": "Администрацията на Доналд Тръмп се кани да обяви иранската Революционна гвардия за терористична групировка. Подобно действие ще бъде първият път в историята на САЩ, в който страната ще определи официално звено на въоръжените сили на друга държава за терористична организация, пише \"Гардиън\".Стъпката е част от кампанията на Вашингтон за \"максимален натиск\" срещу Иран, който включва и тежки икономически санкции. Според експерти, не е ясно доколко ще се промени ситуацията за иранските военни, след като бъдат обявени за терористи, тъй като и в момента те са силно санкционирани заради това, че САЩ вече ги е обявил за спонсори на тероризма.Специалисти обаче не са сигурни, че подобно решение е законно, тъй като за терористични могат да бъдат обявени недържавни структури. Действието обаче се очаква да има икономически последствия, като откаже още повече компании да търгуват с Иран.Революционната гвардия контролира голяма част от икономиката на държавата, като според Белия дом процентът възлиза на 50%.\"Това е знак, че Щатите са  готови да ескалират своята политика на \"максимален натиск\", но без да имат ясна идея какво искат да постигнат. Има объркване на действията и намеренията. Администрацията вижда нанасянето на щети като победа, но нещата не работят по този начин. Революционната гвардия винаги е процъфтявала под напрежение\", коментира Ариан Табатабай от мозъчния тръст \"Ранд\".Американски висши военни са притеснени от решението, предава \"Уолстрийт джърнъл\", смятайки, че то може да предизвика ответна реакция срещу техни военни в региона.Според експерти, е възможно Техеран на свой ред да обяви американската армия за терористична организация, но едва ли ще се стигне до директен военен сблъсък.", "date": "2019.04.06", "title": "Тръмп ще обяви иранската Революционна гвардия за терористична групировка"}
{"url": "https://offnews.bg/sviat/chetirichlenno-semejstvo-e-zaginalo-pri-vazdushnite-udari-v-libia-700772.html", "text": "Четиричленно семейство е загинало при въздушните удари в Либия.Проправителствените сили са бомбардирали къща близо до град Гарян, на 60 километра южно от столицата Триполи, съобщиха световните агенции.Районът в момента е в ръцете части на Либийската национална армия под командването на фелдмаршал Халифа Хафтар.Местните старейшини осъдиха бомбардировката и призоваха армията да обезпечи безопасността на местните жители.По-рано полковник от силите на премиера Фаез Сарадж е потвърдил информацията за нападенията над хората на Хафтар в селищата Гарян и Мизда. Използването на самолети за \"защита на цивилното население\" е било предварително разпоредено от ръководителя на правителството на националното съгласие. За загуби в редиците на ЛНА информация не се съобщава.След въздушните атаки командването на силите на Хафтар обяви въвеждането на зона за забрана на полетите за борба с военната авиация в западния район на страната, като обеща да нанесе удари по всички летища, от които излитат самолети.", "date": "2019.04.06", "title": "Четиричленно семейство е загинало при въздушните удари в Либия"}
{"url": "https://offnews.bg/horoskop/horoskop-za-6-12-april-ot-antonia-mechkova-700036.html", "text": "Това 7-дневие е динамично и объркано, ако се наложи да се откажете от свои планове или претърпите малки несполуки, не си го изкарвайте на близки. Все пак някои проявяват голямо упорство до четвъртък. В понеделник група Овни се мъчат да изяснят кое как е, във вторник ще се убедят: усилията им не са кой знае колко резултатни, май ги спънат обективни трудности, но има и интриги, намесват се влиятелни противници. Петък също показва, че сега не е време за новите идеи и може да се отдръпнете. Любовните проблеми решавайте сами...За вас 7-дневието е ведро, няма защо във вторник с нетърпение да провокирате разправии с колеги, познати и близки. Доста Телци са доволни от резултатите си в дела, а трябва да се каже – и партньорствата вървят ОК. От понеделник се допълвате добре с нови хора, в сряда подтиквате екипите да се хванат здраво с по-сериозни промени в работата. После можете да отделите повече време на развлечения и компании, вероятно ще се стремите към по-влиятелни познати. Някои имат шанс с такт да прокарат желани отдавна промени във връзката си.Периодът не е лек, но дава добри възможности за изява и печалби. Въпросът е Близнаците да използват тези условия не само в своя полза, а за напредъка на екип, партньори, близки, така че да не се изкушават от хитрини на дребно. От понеделник до сряда обаче ви привличат по-самостоятелните инициативи, а ако ви искат помощ – действате на своя глава. Внимавайте, за да не усложните ситуацията с непремерени думи и стъпки. Хората разчитат на компетентността и упоритостта ви, но са взискателни към вас. И в любовта ви водят принципи.За вас периодът е благотворен, имате влияние върху колеги, познати и близки, ще ги запалите с идеите си за делови промени. Е, в понеделник-сряда май ще се наложи да поемате и чужд товар, работата изисква сериозни усилия и точно спазване на принципи, правила. Четвъртък и петък ще покажат: укрепили сте взаимодействията в желаната посока, не обичате да помагате някому, а той да показва неуважение към труда ви... Околните са доста любопитни как вървят лични неща, Раците няма да позволят да се причинява болка на обичаните им.Сега се стремите да хармонизирате делови и лични партньорства, без тях общи дела няма да вървят на печалба. Част от Лъвовете поемат и отговорностите на група колеги и близки, които се натъкват на повече пречки или са с по-малка компетентност. Добре, но не залитайте в услуги, после ще станете излишно строги. Важни домашни теми привличат вниманието ви във вторник, в сряда работата ви зависи от благосклонността на шефове. Уж сте си начертали ясни цели, а се хвърляте в купони, в петък може и да се ощетите от недоглеждане...Периодът е напрегнат, а и вие се мобилизирате да оползотворите хубавите условия за изява и приходи, които ви се предлагат. Сега в ума на Девите се въртят амбициозни идеи, освен служебно утвърждаване, мнозина се целят главно в печалби. Ще има влиятелни хора, които ще ви покровителстват, ще ви открият път към кариера, от понеделник упорството ви е твърде впечатляващо, във вторник и реални резултати ще ви зарадват. Ако сте влюбени, проявете търпение за уреждане на отношения, нека първо трудът ви да донесе награда.Тези дни ви настройват за самостоятелна дейност, смятате, че е по-полезна за кариерата. Все пак Везните да не отклоняват предложения за общи начинания, да не се колебаят и да не показват предубеденост към слабости на колеги и познати. Задачите са трудни, в сряда ви е тегаво, в четвъртък не сте доволни от резултатите, но накрая ще намерите начин и закрила да стабилизирате дружба и партньорство, да заредите с енергия и идеи целия си екип. Бъдете грижовни към здравето, за да не събудите стари болежки, а и в любовта имате проблеми.Първите 3 дни на периода си налагате някакви ограничения, макар че ви се иска да се срещнете и наприказвате с близки. Скорпионите да обмислят новите си задачи, вторник и сряда са за изясняване и упорита работа по плана им, в четвъртък идват чудесни резултати. Някои от зодията привличат още и още сътрудници, усъвършенстват взаимодействието с колеги, познати, партньори. Давайте свобода на другите, на вас как ви е драго, когато ви гласуват високо доверие. За най-обичаните организирате истински празник, знаете мечтите им.Седемдневието ви изправя пред куп проблеми, наистина следва да действате внимателно. Едни Стрелци са обект на интриги, втори се сблъскват със силни и не най-почтени опоненти, трети да не прибързват с реализация на идеите си във вторник-сряда. До понеделник не сте съвсем наясно със ситуацията, после трябва да се държите на заден план, да уреждате административни, правни и финансови въпроси, а не да търсите чуждите кусури, или да изостряте спорове. Някои се хвърлят в любовни авантюри. И  там бъдете подчертано предпазливи.За вас периодът е хубав, макар и доста динамичен. Козирозите получават нови възможности за изява и печалби, от събота ги задействат, и то в присъщия задъхан делови ритъм. В понеделник може да ви се наложи пътуване, ровене из информационни масиви, вторник е за изясняване на важните неща. От сряда се запасете с толерантност, трябва да заобикаляте спорни въпроси, да упорствате по свои планове, независимо дали друг ще ви подкрепи или не. Справяте се завидно, а към околните сте щедри. Щастие е човек да привлече обичта ви.Периодът предполага да работите за реализация на амбициозните си планове в професията. Само че Водолеите да не бързат с практическите стъпки, а и да не разгласяват идеите си преждевременно. До понеделник стабилизирайте стари и нови  партньорства, във вторник актуализирайте стратегията, има и неизяснени проблеми. В сряда пречките ви подсказват къде да търсите съвети или посока за пътуване, в петък отстоявате мнение в остър спор. Защо да не преглътнете, думите обнадеждават, но понякога и раняват. Позволете си повече забавления.Сега има куп поводи да се видите с приятели, роднини и весела компания, но има и доста възможности за кариера и печалби. Рибите по усет се ориентират към това, което е важно в момента. В понеделник са на творческа вълна, във вторник подкрепят идеи на околните, които ще напълнят джоба им. Сряда и четвъртък са напрегнати, подсказвайте и на познати как да се държат в по-сложни ситуации, на някои помогнете и съвсем конкретно. Едни от зодията преживяват чудни моменти с любим, но има и други, те май избират раздялата.", "date": "2019.04.06", "title": "Хороскоп за 6 – 12 април от Антония Мечкова"}
{"url": "https://offnews.bg/temida/obviniaemiat-za-ubijstvoto-na-viktoria-marinova-mozhe-da-izbegne-maksi-700765.html", "text": "Обвиняемият за убийството на журналистката Виктория Маринова Северин Красимиров иска съкратено съдебно производство, съобщи Нова телевизия, позовавайки се на роднини на жертвата. Защитата на Северин Красимиров вече е депозирала искане в деловодството на Окръжния съд в Русе делото да се гледа по реда на глава 27 от НПК.Това означава, че обвиняемият ще признае вината си и така не може да му бъде наложено максимално предвиденото наказание от доживотен затвор без право на замяна. На Красимиров са повдигнати три обвинения – за извършване на блудствени действия, за изнасилване и за предумишлено убийство, извършено по особено мъчителен за жертвата начин.На 22 април ще се проведе така нареченото разпоредително заседание, на което съдът ще прецени дали да уважи искането на защитата на Северин Красимиров.", "date": "2019.04.06", "title": "Обвиняемият за убийството на Виктория Маринова може да избегне максималната присъда"}
{"url": "https://offnews.bg/obshtestvo/vremeto-dnes-700748.html", "text": "Облаци и температури между 16 и 21 градуса ще ни очакват днес, съобщиха от НИМХ, цитирани от \"Фокус\".Видимостта в източните райони и Горнотракийската низина сутринта ще бъде намалена, а на югозапад ще превали кратък дъжд. Вятърът ще остане от изток-югоизток и ще е до умерен. През целия ден времето ще е малко по-хладно по морето, както и облаците ще са по-нагъсто, но не се очаква дъжд. Максималните температури ще са 11°-14°. Температурата на морската вода е 9-11°. Вълнението на морето ще е 3 бала.Над планините ще е предимно облачно. Слаби валежи от дъжд, над около 2000 метра - от сняг ще има главно вРило-Родопската област. Ще духа умерен до силен вятър от юг. Максималната температура на височина 1200метра ще е около 9°, на 2000 метра - около 2°.", "date": "2019.04.06", "title": "Времето днес"}
{"url": "https://offnews.bg/gimnastika/ansambalat-ni-varvi-chetvarti-za-svetovnata-kupa-700750.html", "text": "Българският ансамбъл заема четвърто място във временното класиране за многобоя след изиграването на съчетанията с пет топки на първата за годината Световна купа по художествена гимнастика в италианския град Пезаро.Възпитаничките на Весела Димитрова в състав Симона Дянкова, Стефани Кирякова, Мадлен Радуканова, Ерика Зафирова и Лаура Траатс получиха за композицията си оценка от 23.950 точки (15.500 за трудност и 8.450 за изпълнение) и се класираха за финала на пет топки в неделя. Грациите играха без грешка, а оценката им за изпълнение е най-висока от всичките 18 отбора.За гимнастичките това е първо състезание за новия сезон, в което те ще покажат новите си две композиции. България беше без съдия в първия ден на надпреварата, а в събота сред реферите ще бъде Филипа Филипова. Лидер до момента е Русия с 25.250 точки (16.900 за трудност и 8.350 за изпълнение), а на втора позиция е Беларус с 24.050 (16.200 и 7.850). Третото място заемат домакините от Италия с 24.000 точки.Любопитното е, че повече от един час след края на състезанието оценката на италианките от 23.900 беше повишена и така те изместиха българките от третата позиция. След България в класирането са отборите на Япония с 23.550, Израел с 23.100, Украйна с 23.050 и други. Изпълненията на три обръча и два чифта бухалки са в събота късно вечерта. Преди това е индивидуалната надпревара при жените на бухалки и лента.След първия ден, в който се играха композициите с обръч и топка, българките Боряна Калейн и Катрин Тасева са съответно трета и четвърта във временното класиране за многобоя. Преди тях са единствено рускините Арина Аверина и Дина Аверина.", "date": "2019.04.06", "title": "Ансамбълът ни върви четвърти за Световната купа"}
{"url": "https://offnews.bg/obshtestvo/promiana-v-dvizhenieto-na-tramvai-5-i-4-700756.html", "text": "Днес и утре от 8 до 16 ч. ще се извършва ремонт на трамвайното трасе от площад “Руски паметник” до трамвайно обръщало “Братя Бъкстон”, съобщават от общината в София.Вместо трамвая по линия 5 ще има автобуси, а трамваите по линия 4 ще променят маршрута си до площад \"Възраждане\" и обратно.", "date": "2019.04.06", "title": "Промяна в движението на трамваи 5 и 4"}
{"url": "https://offnews.bg/politika/ministar-kirilov-se-gordee-sas-zakonoproektite-si-koito-pravnata-gild-700755.html", "text": "Новият правосъден министър Данаил Кирилов заяви в интервю пред бТВ, че \"определено се гордея със законопроектите си\", като допълни, че се изненадва да го наричат министър на правосъдието, но ще се наложи да се свиква.\"Приемах с голяма любов работата, която вършех в Народното събрание. Преходът при всички положения създава и вътрешно напрежение. Назад във времето съм имал възможност да покажа административен опит и управление на администрация. Смятам, че това не е ново предизвикателство, но предизвикателството за Механизма за сътрудничество и оценка е много сериозно“, коментира той. Кирилов обясни, че са се обсъждали и други варианти - като например настоящ зам.-министър да поеме поста или магистрат - но в крайна сметка той като свободен човек е приел работата.„Като юрист казвам, че приемам мандата като тежко и сериозно възлагане. Смятам, че съм длъжен да дам всичко от себе си, за да се справя“, казва Кирилов.Припомняме ви, че назначаването на Данаил Кирилов за министър на правосъдието бе посрещнато много остро от опозицията, обществото и правните среди. Той бе обвинен от бившия правосъден министър Христо Иванов, че е корумпиран служител на \"Банкя и Сараите\", на което Кирилов отвърна:\"Бих искал да кажа на всички тези, които са на ръба на закона в тези интерпретации, че те не са нито по-умни, нито по-красиви от действащите и практикуващите юристи, както в НС, така и в независимата съдебна система. Елитизирането, доведено до ниво на простащина според мен не следва да бъде коментирано.\"В края на миналата година група от 70 адвокати дори изпратиха писмо до Кирилов в качеството му на председател на правната комисия във връзка с промените, изготвени от нея - свръхправомощия на комисията за конфискация, изваждането на общинските съветници от обхвата на антикорупционния закон, както и \"тайните арести\" до 48 часа - в което се каза, че \"такова право, каквото НС създава, ние не сме учили\".", "date": "2019.04.06", "title": "Министър Кирилов се гордее със законопроектите си, които правната гилдия посрещна на нож"}
{"url": "https://offnews.bg/izvan-terena/priatelkata-na-ronaldo-vliubihme-se-ot-prav-pogled-700751.html", "text": "Приятелката на Кристиано Роналдо Джорджина Родригес разкри подробности за началото на отношенията им в интервю пред списание \"Ел\".\"Срещнахме се за първи път в магазина на Gucci, където работех като продавач-консултант. Няколко дни по-късно се засякохме на събитие на друга марка и успяхме да си поговорим в по-непринудена обстановка, далеч от работната ми среда. Това беше любов от пръв поглед и за двамата. Домът е там, където е семейството ми.Мястото, където съм щастлива е моят дом с децата и партньорът ми. Нашият дом е нашето убежище и храм, построен с такава любов\", споделя Джорджина, която на 12 ноември 2017 година роди дъщеря от Роналдо, която двамата нарекоха Алана Мартина.", "date": "2019.04.06", "title": "Приятелката на Роналдо: Влюбихме се от пръв поглед"}
{"url": "https://offnews.bg/futbol/noviat-glaven-skaut-v-levski-gotov-sam-za-predizvikatelstvoto-700753.html", "text": "Новият главен скаут на Левски Богдан Патрашку говори пред \"Тема спорт\" в деня на назначението си. Той призна, че вече гледа нови играчи, които евентуално да бъдат привлечени на \"Герена\" през следващия сезон.\"Разбрах се с Левски. Ще съм новият главен скаут на клуба. Ще пристигна в София след 2-3 седмици. Запознат съм какво трябва да правя. Наясно съм и каква е ситуацията в Левски. Ще се занимавам със скаутване на играчи.Трябва да бъде направен силен тим за следващия сезон. Левски е голям отбор. Имам информация какви футболисти са необходими.Работих в компанията на Джовани Бекали 3 години и половина. Занимавах се с гледане на футболисти. Подготвен съм за позицията на Левски. Притежавам необходимия опит. Имам поглед върху първенството. Ние трябва да станем най-силни\", заяви Патрашку.", "date": "2019.04.06", "title": "Новият главен скаут в Левски: Готов съм за предизвикателството"}
{"url": "https://offnews.bg/dw/kakvoto-i-da-razporedi-borisov-ottuk-natatak-700758.html", "text": "Скандалът с апартаментите не заглъхва: всеки ден нови обвинения. Лошо за Борисов и неговата партия. Премиерът вече предприе мерки, но е ясно, че каквото и да разпореди оттук нататък, все по-малко ще му вярват. Освен ако…Преди предстоящото заседание на Консултативния съвет по национална сигурност, насрочено от президента заради корупцията по високите етажи на властта, премиерът Борисов се опитва да извади зъбите на скандала, който компрометира видни фигури от управляващата партия и създадени от нея институции за борба срещу корупцията.След четирите оставки от миналата седмица, сега в дълъг отпуск излязоха други двама от замесените в съмнително изгодните имотни сделки - шефовете на КПКОНПИ и на следствието Пламен Георгиев и Борислав Сарафов. Двамата ще стоят „встрани“, докато прокуратурата ги проверява. А през това време БСП ще се опита да събере необходимите 48 депутатски подписа за отстраняването на Георгиев от поста му.МоделътВажното за управляващите е, че на 8 април, когато на „Дондуков“ 2 трябва да се съберат премиер, министри, шефове на службите и лидери на политическите сили в 44-тото НС, Борисов ще може да каже: „Каквото трябва, съм го направил. Милост към никого не съм проявил. Чакаме резултатите от проверките\". Депутати от ГЕРБ вече лепят на тази санитарна сеч етикети за високи морални стандарти, задавани от лидера им. Но в същото време социолозите от „Алфа Рисърч“ констатираха, че по отношение на заявката за решителна борба срещу корупцията образът на ГЕРБ чувствително ерозира. Само 12,8% са убедени, че ГЕРБ води най-принципна битка срещу корупцията.И наистина: предприетите от Борисов неизбежни мерки няма да променят модела, който възпроизвежда корупцията. Част от този процес са имуществените декларации, които заемащите висши публични длъжности (от премиер и президент до висши магистрати и шефове на служби) са задължени да подават пред КПКОНПИ - органа със страховито име, но с установена безполезност в борбата срещу корупцията.Именно разминаването между декларирано и реално придобито имущество беше в основата на последните журналистически разкрития. А всъщност това е работа на КПКОНПИ, в чиито задължения влиза както проверка на декларациите, така и анализ и оценка на имущественото състояние. Работа, за която в доклада за дейността си през 2018 КПКОНПИ декларира, че е свършена.Според въпросния отчет, „служителите на комисията са извършили проверка на 9 066 лица, попадащи в обхвата на закона, като 5 116 лица са подали ежегодни декларации, 3 568 задължени лица са подали встъпителни декларации и 392 задължени лица са подали финални декларации“. На 7 март тази година Пламен Георгиев е цитиран да казва пред парламентарната Комисия за борба срещу корупцията, че „на този етап е постигната основната цел на системата на деклариране и механизма на проверката, като е осигурена прозрачност“. Предвид резултатите към днешна дата определено имаме основание да се съмняваме, че отчетените проверки наистина са били извършени.Иначе парламентарната комисия предлага на Народното събрание да одобри доклада на КПКОНПИ, внесен само две седмици преди избухването на скандала, който започна с имота на Цветанов и продължи с двете супер тераси на шефа на КПКОНПИ и на заместника му Антон Славчев. Затова да припомним: според прокламираното в чл. 2, ал. 2 от Закона за противодействие на корупцията и отнемане на незаконно придобитото имущество, законът има за цел да се защитят интересите на обществото чрез „създаване на гаранции, че лицата, заемащи висши публични длъжности, изпълняват правомощията или задълженията си честно и почтено при спазване на Конституцията и законите“.Този път БСП ще се върнеВ унисон с действията на президента БСП продължава с настъпателното си поведение - партията очевидно е твърдо решена да предотврати повяхването на скандала. Социалистите ще настояват за предсрочно освобождаване на Георгиев, а по закон това могат да направят една пета от народните представители - тоест, нужни са споменатите по-горе 48 подписа. И тъй като левицата разполага със 79 депутати, това не би трябвало да представлява проблем. Впрочем, по този въпрос социалистите са последователни, тъй като не подкрепиха и избора на Пламен Георгиев за шеф на КПКОНПИ. А с процедурата по отстраняването му си намериха достатъчно добро основание да се върнат в парламента. Но ако на „Позитано“ 20 смятат да градят кампанията си за евроизборите върху асансьора на Цветанов и сауната на Георгиев, добре е да помнят, че самите те са уязвими по същата линия.ДПС пък си имат своите основателни причини да мълчат за скандала. В малкия коалиционен партньор - „Обединени патриоти\" - също са предпазливи. Единствено Валери Симеонов замеси и Николина Ангелкова в сделка за съмнително изгодно жилище, а в отговор министърката обяви, че ще направи „всичко, което разпореди\" Борисов.Но каквото и да разпореди Борисов оттук нататък, все по-малко ще му вярват. Освен ако след оставките и проверките не последват и присъди.", "date": "2019.04.06", "title": "Каквото и да разпореди Борисов оттук нататък"}
{"url": "https://offnews.bg/futbol/eden-azar-vse-po-blizo-do-real-madrid-700754.html", "text": "Реал Мадрид много скоро може да финализира привличането на белгийския плеймейкър на Челси Еден Азар, съобщи Marca, цитиран от БГНЕС. Според авторитетното издание, двата клуба са близо до постигане на споразумение за футболиста.Азар в следващите дни трябва да посети Мадрид, за да се запознае с града и базата на новия си клуб. Звездата на Челси вече си търси жилище в испанската столица. Реал искаше да привлече играча още преди две години, но английският клуб поиска 200 млн. евро, което не устройваше “кралския клуб”.Сега ситуацията е различна, тъй като контрактът на Азар със “сините” изтича следващото лято и тогава той може да си тръгне като свободен агент.28-годишният белгиец премина в Челси през лятото на 2012 г. от Лил за 35 млн. евро. Този сезон взе участие в 31 мача от английското първенство, в които вкара 14 гола и асистира за 12.", "date": "2019.04.06", "title": "Еден Азар все по-близо до Реал Мадрид"}
{"url": "https://offnews.bg/politika/demokratichna-balgaria-se-registrira-v-tcik-za-evroizborite-700780.html", "text": "\"Демократична България\" се регистрира в ЦИК за предстоящите евроизбори.\"Демократична България\" внесе двойно повече от необходимите им подписи, за да се регистрират за предстоящите избори за Европейски парламент на 26 май, обявиха от обединението.Слоганът, който са избрали за кампанията е: България може много повече в силна Европа. От обединението информират, че им отнело само няколко дни да съберат, обработят и подготвят подписите за предаване.Преди дни от Демократична България обявиха челото на тяхната листа за предстоящите избори. Под номер едно е Радан Кънев (ДСБ), номер две е дипломатът Стефан Тафров (Да, България!) и номер три е Албена Симеонова (Зелените). И тримата са членове на Управленската алтернатива на обединението от самото му създаване.От \"Демократична България\" посочиха, че са си поставили като основна цел за изборите \"привличането и сплотяването на всички демократично мислещи български граждани, които вярват и виждат България сред европейските държави, обединили своите усилия, ресурси и мечти в изграждането на силен Европейски съюз\".", "date": "2019.04.06", "title": "Демократична България се регистрира в ЦИК за евроизборите"}
{"url": "https://offnews.bg/zdrave/72-ot-balgarite-smiatat-che-sa-v-dobro-zdrave-700752.html", "text": "72% от българските граждани над 16 години определят своето здравословно състояние като добро или много добро, сочи проучване на Евростат, цитирано от бТВ.България почти не се различава от повечето страни в ЕС, където средният показател е 70%. 76% от мъжете и 69% от жените се смятат за здрави или много здрави. Останалите 28% са посочили, че здравословното им положение е задоволително или лошо. Най-недоволни от здравето си са хората над 65-годишна възраст, от които над 80% посочват, че положението им е лошо или много лошо.Статистика на НСИ пък посочва, че най-много сънародници - 30% - се оплакват от високо кръвно налягане и болести, свързани с кръвоносната система. 17% се оплакват от хронични нарушения на гърба и артрози. 10% страдат от стенокардията и исхемичната болест на сърцето.Евростат посочва, че 8% от жителите на Европа над 16 години се оплакват от лошо или много лошо здраве. Най-висок е процентът в Естония (53), Латвия (44) и Литва (44), където близо половината от населението посочва, че е в лошо или много лошо здравословно състояние.На дъното на класацията са още Унгария, Португалия и Полша. Най-добре се самоопределят хората в Ирландия (83%), Кипър (78%), Италия и Швеция (77%), Холандия (76%).В Гърция 77% от хората смятат, че са в добро или много добро здраве, 73% в Румъния, 72% в Македония, 58 в Сърбия.", "date": "2019.04.06", "title": "72% от българите смятат, че са в добро здраве"}
{"url": "https://offnews.bg/temida/shefat-na-dai-pernik-i-oshte-dvama-ot-obvinenite-v-koruptcia-izlizat-o-700779.html", "text": "Съдът освободи трима от задържаните седем души след спецакцията в \"Автомобилна администрация\" в Перник. Шефът на ДАИ-Перник е освободен без мярка за неотклонение. Двете жени, обвинени за участие в организираната престъпна група, ще останат под домашен арест. В ареста остават главният инспектор, сочен за организатор на схемата, и двама от инспекторите. Според съда има опасност да извършат друго престъпление.При акцията бяха иззети близо 60 000 лв. в различни валути.Арестуваните са събирали така наречената такса „Спокойствие”, както по време на проверки, така и при издаване и подновяване на лицензи на транспортни фирми. Освен това те предупреждавали за проверки и заедно с това искали подкупи за да не съставят актове.\"Таксата спокойствие\" не е била фиксирана, а сумата зависела от финансовото състояние на фирмата - от 100 до 500 лева на месец.", "date": "2019.04.06", "title": "Шефът на ДАИ-Перник и още двама от обвинените в корупция излизат от ареста"}
{"url": "https://offnews.bg/112/1-zaginal-i-15-raneni-pri-katastrofi-za-poslednia-den-u-nas-700757.html", "text": "Един човек е починал, а други петнадесет са били ранени при пътно-транспортни произшествия в страната за изминалото денонощие, съобщава МВР.В София са станали 21 леки и 1 тежко пътно произшествие. От началото на месеца жертвите на пътя са две, а от началото на годината- 113. Загиналите в катастрофи са същия брой като тези през същия период на миналата година.", "date": "2019.04.06", "title": "1 загинал и 15 ранени при катастрофи за последния ден у нас"}
{"url": "https://offnews.bg/futbol/kazahstanskia-mesi-priakorat-mi-ne-idva-ot-fenovete-a-ot-mediite-700760.html", "text": "Новото попълнение на Левски Еркебулан Сейдахмет сподели пред \"Диема Спорт\" как се чувства в клуба, какви са целите на тима и какво мисли за прякора си \"Казахстанския Меси\".\"Чувствам се много добре, благодарен съм на треньорския щаб, че ми гласува доверие да бъда в стартовия състав. Чувството е превъзходно. Харесвам много Левски – като отбор и като клуб изобщо.Момчетата са изключителни, треньорите също, всичко е на едно високо професионално ниво. Мисля, че сега сме на правилен път и работим добре. Можем да станем шампиони, това е нашата цел. Смятам, че всичко ще е наред.Не мога да кажа, че съм голяма звезда в Казахстан. Да, феновете ме харесват, следят моите изяви, за което съм им много благодарен. В родината ми често се пише за Левски и за мен и това ми допада.Този прякор не идва от феновете, а бе измислен от медиите. Те го написаха веднъж и така си остана – Казахстанския Меси. Но аз не съм Меси, аз съм Еркебулан Сейдахмет.Не обичам това прозвище – казахстанския Меси. Аз се възхищавам на Марко Ройс от Борусия Дортмунд. Дори мога да кажа, че много съм се учил от него. Още от дете обичам този футболист.Постоянно сме заедно с Богдан Васчук. Но се разбирам прекрасно и с Иван Горанов, с Живко Миланов, с Божинов – общувам чудесно с всички, а те пък много ме подкрепят\", каза Сейдахмет.", "date": "2019.04.06", "title": "Казахстанския Меси: Прякорът ми не идва от феновете, а от медиите"}
{"url": "https://offnews.bg/obshtestvo/mahnaha-vodnata-stena-za-24-hiliadi-leva-ot-garibaldi-700759.html", "text": "Водната стена на площад \"Гарибалди\" отива в историята, след като днес тя бе демонтирана. Светкавичното премахване на черната гранитна плоча се наложи, след като масово жители на столицата я опреличиха на надгробен камък и започнаха да се подиграват.Цената, която са платили столичани за нея, е била 24 084 лева без ДДС, както твърди кметицата на район \"Средец\" Мария Ачкова. Проектанти на плочата са архитектурно бюро \"А.Д.А\"., които са изготвили проекта за ремонт на целия площад. Лична отговорност за надгробната плоча пък носи арх. Радомира Дамянова, която работи в студиото.", "date": "2019.04.06", "title": "Махнаха водната стена за 24 хиляди лева от 'Гарибалди'"}
{"url": "https://offnews.bg/politika/zapochva-proverka-zakonni-li-sa-postrojkite-varhu-terasata-na-plamen-g-700781.html", "text": "Районната община „Слатина” започва проверка законни ли са постройките върху терасата на шефа на антикорупционната комисия КПКОНПИ Пламен Георгиев, съобщи bTV.На терасата има барбекю и сауна за шестима души.Те са построени преди Георгиев да купи апартамента. Сигнали до общината за постройките са подавани още през 2011 г. На следващата година е направена проверка, която е установила, че собствениците нямат нужните документи.„Установили са пристройка и остъклен навес, които не са отразени в проектите, които сме имали към онзи момент”, обясни кметът на „Слатина” Наталия Стоянова.След това обаче проверките спират. Три пъти се прави опит да се влезе в имота през 2013 г., но собственикът не осигурява достъп. Спират и жалбите и така спира и производството. След медийния шум около терасата на Георгиев служители на общината ще опитат да стигнат до постройките в понеделник. Не е ясно защо общинската администрация не е продължила проверките. На въпрос на bTV дали проверките са щели да продължат, ако за имота не се говореше по медиите, Стоянова отговаря: „Дали щяхме, най-вероятно – да, в един момент”.По думите ѝ ако се установи, че постройките са незаконни, Георгиев ще трябва да ги премахне. Пламен Георгиев твърди, че терасата е обща част. Според негов съсед обаче това не е така, защото достъп до терасата покрив има само през апартамента на Георгиев.Единственото стълбище във входа води до вратите на апартаментите и не извежда на общата тераса. Същото важи и за асансьора, обясни той.Пламен Георгиев е в отпуск по предложение на премиера Бойко Борисов докато прокуратурата проверява законността на имотните му сделки.", "date": "2019.04.06", "title": "Започва проверка законни ли са постройките върху терасата на Пламен Георгиев"}
{"url": "https://offnews.bg/obshtestvo/vazstanoviha-na-rabota-politcaia-globil-invalid-blasnat-ot-bashtata-700763.html", "text": "Димитър Станков, полицаят, който глоби инвалид за това, че е блъснат с кола по вина на Георги Радев, бащата на президента Румен Радев, е върнат на работа от административния съд в Хасково, предаде БНР.Инцидентът се случи лятото на 2018 г. и доведе до уволнението на полицая, след като се разкри, че той е допуснал пропуски при работата си.Сега съдът отменя заповедта за уволнение, защото неправилно е квалифицирано деянието на автоконтрольора.През август миналата година бащата на Радев навлиза с колата си в кръгово, нарушавайки предимството на инвалид, движещ се с електрическа триколка, в следствие на което го блъска. Акт обаче е съставен само на инвалида. Записите от камерите обаче опровергаха решението на полицая.", "date": "2019.04.06", "title": "Възстановиха на работа полицая, глобил инвалид, блъснат от бащата на Румен Радев"}
{"url": "https://offnews.bg/litca/kak-edin-nelegalen-chovek-umria-po-ulitcite-na-sofia-700761.html", "text": "Човешката смърт винаги ще ни заобикаля. Чуваме за нея от медиите, виждаме я по дървета и стълбове, преживяваме загубата на свои близки – формите са разнообразни. Смъртта, както гласи клишето, е „част от живота“. Поради тази причина за един съвременен човек е невъзможно да посреща всяка смърт със силен емоционален заряд. Вероятно би полудял. Имаме си неписана обществена система, спрямо която дадена смърт се класифицира, за наше улеснение. По тази неписана класификация, нелепата смърт някой близък, на българско дете, жестоко убийство на жена или кончината на актьора Иван Ласкин ни интересуват. Може да съжалим и убитите в някоя война или пък да отбележим годишината от гибелта на някой национален герой. Има и смърт, за която не ни пука.Това е умирането на хора, което не е последвано от некролог, панахида и жито. Те не са забравени, защото никога не са били запомняни. Това са хората, чиято протегната ръка, преди да умрат, ни спъва по тротоарите. Зловонните, небългари, видимо болни и/или видимо стари, без лична карта – тези, чийто живот на практика се оказва нелегален. Можем да си изберем дали да ги възприемаме като жертви на самите себе си, или жертви на обществото, на тежките материални лишения и на отчуждението.Незапомнената смърт е невидима с просто око, но поставянето на лупа над нея показва скритите рани, които са я причинили. Това е репортаж за една незапомнена смърт в София и свързаните с нея „човешки“ истории.Едни от най-студените дни в началото на 2018 са първите два на месец март. Края на зимата няма да дочака един човек, който в нощта на 1 срещу 2 март умира на „Ботевградско шосе“. При температура под -15 градуса човекът е открит в безпомощно състояние на булеварда от полицейски патрул. Полицаите викат линейка. Въпреки видимо тежкото му положение, медицинските лица не транспортират човека до болница. Вместо това е отведен от мобилен екип на общинския Център за кризисно настаняване на бездомни хора в кв. „Захарна фабрика“. Там е прегледан от лекар, който на свой ред вика спешна помощ. Лекарят установява, че предвид тежкото му състояние, човекът вече е трябвало да бъде в болница. Приетият в центъра не дочаква линейката и умира.Причините за тази смърт са обект на продължаваща вече над една година прокурорска проверка. Репортажът може да даде само едно обосновано предположение. Един човек умира на софийски булевард, защото му е отказана медицинска помощ. А защо е отказана?Най-напред заради името му, което полицаите и спешните медици на „Ботевградско шосе“ вероятно не са разбрали. То е Ребин Митран. Името е йезидско. Ребин е бил иракски гражданин, със статут на временно пребиваващ в България. Към момента на умирането си няма в себе си лични документи. Това, вероятно, е сред по-преките причини да не бъде приет в болница. Наред с неспособността да говори български, видимите кожни инфекции и носещата се от него силна миризма на алкохол.Това са характеристиките на човек, който, съдейки по реакцията на отговорните за спасяването му, заслужава да умре.„Умрял си е мангалът, за какво се занимаваме с всичко това“, е реален реторичен въпрос, неофициално зададен от държавен служител, свързан с разследването на смъртта на Ребин Митран. Това е и реалната неофициална „присъда“, която много хора в нашето общество ще „издадат“. За тях, а и за всички останали, може би все пак ще е интересно да видят по- детайлния портрет на един човек, заслужил да умре на улицата, часове преди националния празник на България през 2018 година.Йезидите, наричани още езиди и язиди, са специфична етническа група, основно населяваща Северен Ирак, Северна Сирия и Югоизточна Турция. Някои от тях се идентифицират като кюрди. Традиционно изповядват собствена монотеистична религия с юдео-християнски произход. Цялостното отношение в мюсюлманския свят към тях е отрицателно, а религиозни екстремисти като „Ал Кайда“ и „Ислямска държава“ ги възприемат като „поклонници на Дявола“. Поради това йезидите са чест обект на терористични нападения. При най-кървавата координирана терористична атака с коли-бомби срещу два йезидски града в Ирак на 14 август 2007 загиват около 800 души. В по-тежки времена йезидите са обект на гонения и откровен геноцид.Това се случваше и при възхода на ИДИЛ през 2014 година, който засили мигрантския поток, причинен от войната в Сирия. От домовете си побегнаха и десетки хиляди йезиди, а светът обърна внимание на „специалното отношение“ на което етносът е обект в Ирак и Сирия – фактическо етническо прочистване.През март 2015 за йезидите си спомнихме и в България. Причината бяха твърденията, че наши граничари са пребили и ограбили 11 иракски йезиди, бягащи от настъплението на „Ислямска държава“ по родните им места и опитали да влязат у нас от Турция. По показания на един от хората в групата българските полицаи ги заловили, взели им парите и телефоните и ги отпратили обратно в студа към Турция, където двама от тях починали от измръзване. Описаният метод на опазване на българската граница от нелегално влизащи съвпадна с историите на други иракчани, афганистанци и сирийци, които пред „Хюман Райтс Уоч“ описаха как са бити, ограбвани и отпращани пеш в студа от български униформени. Тогавашният вътрешен министър Цветлин Йовчев нарече историите „клевети“. Бити, отпратени и измързнали до смърт в Турция се оказаха и двама души от кюрдска група, срещнала сходно отношение на границата на Европейския съюз в България.Някъде в това време на „ислямско нашествие в Европа“, по реториката на част от управляващите днес, в България се озовава иракският гражданин с йезидско име Ребин Митран, който на 1 март 2018 ще умре в „Захарна фабрика“.Окъсан, с рани по тялото, неговорещ български и с лош английски, алкохоликТака е изглеждал този бежанец, а такива характеристики трудно будят съжаление.„Не сме задълбавали в историята му. Беше чувствителна тема и се опитвахме да наблягаме на нуждата от взаимоотношения в настоящето. Знам само, че е избягал от войната в Ирак. Семейството му е имало проблеми с „Ислямска държава“. Майка му е загинала в техните ръце. Беше се устремил към брат си в Германия.“Това разказва за Ребин Галина Лачева от Солидарния кооператив „Храна, не война“. През последните години групата организира т.нар. „солидарни кухни“ – готвене и раздаване на храна на бедни най-напред на открито при Централна баня, а впоследствие от помещение в непосредствена близост до Женския пазар. Целта е хората в неравностойно положение да получат както храна, така и „възможност да поговорят с някого наравно и с открито сърце, без дискриминация“, по думите на Галина.Митран се озовава на една такава солидарна кухня и се привързва към хората от колектива. Галина го описва още като „доста емоционален човек. По-пламенен. На моменти, според много хора, агресивен.“Ребин имал проблеми с алкохола. На Галина казал, че иска да забрави всичко, през което е минал. Комуникирал с комбинация от жестове, много лош английски и много лош български.Не е ясно с какво този човек се е занимавал в Ирак, но след като майка му е убита, тръгва към Европа.„Каза ми, че има брат в Германия, до който иска да стигне. Попитах го за татуировките му. Каза ми, че преди е бил в друга държава и е бил в затвора, където са татуирали пръстите му. Друга татуировка беше посветена на майка му, която ми каза, че обичал много. Не знам защо е бил в затвора, не искаше да ми каже. Случило се е в европейска страна. Може би Швеция, Норвегия“, разказва Саид Мохамеди – бежанец от Афганистан и приятел на Ребин в София.Вече в България, Ребин преминава през имигрантския лагер от отворен тип в Харманли. Там получава статут на временно пребиваващ и някакви документи, които, по собствените му думи, впоследствие са откраднати. Доброволци в Харманли го определили като „проблемен“ и „зависим“, и според тях той сам е продал документите си.„Този човек, може би, с някакво психично разтройство, е попаднал в България, не е получил медицинска грижа, не е получил базови езикови знания. Получил е някакъв статут на пребиваващ в страната, някаква форма на убежище, след което е оставен на произвола на съдбата. Смея да твърдя, че това е една показателна картина за цялостното отношение към хората, които търсят някаква форма на убежище и международна закрила в България“, смята Радослав Стоянов от Българския хелзинкски комитет. От тях в последните седмици от живота си Ребин иска помощ, за да му бъдат издадени някакви нови документи и да се опита да продължи към брат си в Германия.Отново според доброволци, в Харманли той давал противоречива информация какво го е довело в България и не реагирал позитивно на опитите за психологическа помощ.„Сякаш всякакъв тип травми и зависимости могат да се излекуват с няколко сеанса в бежански център. Ако доброволците си позволяват такъв цинизъм, как можем да очакваме включване, интеграция или както искате да го наречете? Самите доброволци очакват само някаква представителна извадка от бежанците да бъде подкрепена“, казва Лачева.Авторът на този текст поиска да разбере от Държавната агенция за бежанците към Министерски съвет каква медицинска и психологическа помощ е получил Ребин Митран в България, какъв е бил конкретният му статут у нас, има ли информация за извършени от него престъпления, потърсил ли е начин да бъде настанен и да се събере със семейството си. Отговорите на подаденото заявление по Законаза достъп до обществена информация бяха отказанипод предлог, че засягат лична информация, която от своя страна е законово защитена. Отказът не беше обжалван.След Харманли, където явно не успява да бъде „интегриран“, Ребин Митран, с всичките си проблеми, се озовава на софийските улици.„Тук започва да пие доста. Водка, вино … Питал съм го: „Защо го правиш? Това е лошо за тялото ти!“. Казваше ми: „Нямам дом, навън е студено, искам да се стопля“. Кракът му имаше нараняване. Не съм го питал какво. Когато ходих до джамията, го виждах да проси отвън. Изглеждаше мръсен, някои хора го удряха – и бежанци, и българи“, разказва Саид от Афганистан.„Бяха го обирали и пребивали безцеремонно по улиците“, казва Галина, според която някои от нападенията вероятно са били по неонацистки подбуди.Медицинските му проблеми са сред причините да се обърне към БХК. „Имаше изяснен проблем с единия крак. Научих от общи познати, че вероятно е имал онкологично заболяване, някакъв тумор или поне така му е било казано“, спомня си Радослав Стоянов. Аутопсията на Ребин ще покаже, че той е имал хронична исхемична болест на сърцето и заболявания на артериите.Поради липсата на езикови знания, Ребин има огромни проблеми в комуникацията с която и да е българска институция, което превръща получаването на документи или здравни грижи в невъзможни ребуси, за които в края на живота си все пак търси помощ от неправителствената организация.„Не смееше да споделя конкретни критики, защото се чувстваше уязвим. Единствената сериозна цел беше да напусне България веднага. Беше мамен и от други бежанци. Имаше спречквания. Но беше пламенна натура и не си мълчеше“, спомня си Галина Лачева.Ребин не се е обръщал към отговорни институции и за насилието упражнявано спрямо него. Освен на улицата, той твърди, че това се е случвало и другаде – в Центъра за настаняване на бездомни хора в Захарна фабрика.Обири, побои, изнасилвания в общинския център за бездомни?„В кризисния център беше станал свидетел на убийство и се страхуваше за живота си. Служител е посегнал на приет в центъра човек. За този център имаме много сигнали от хора, които идват да се хранят при нас и споделят. Не трябва всяко свидетелство да се взима за чиста монета, но от много страни са отправяни много тревожни сигнали за това какво се случва там – физически посегателства, изнасилвания, малтретиране, подигравки, тормоз, кражби и от страна на персонала, нечовешко отношение, липса на квалифицирани кадри, които могат да се справят с психологическите проблеми на хора в най-окаяно състояние, липса на медицински грижи“, разказва Галина Лачева и допълва, че в центъра са искали подкупи на иракчанина, за да бъде настаняван.„Ребин се оплакваше поведението на конкретно лице от персонала или лице, което подпомага персонала. Практика в този кризисен център е бездомни хора да бъдат наемани, за да помагат. Според Ребин въпросното лице е упражнявало насилие върху други настанени, заканвал се е, упражнявал е принуда, карал хората да му купуват марихуана. Над свидетели на насилието се е заканвал да пазят тайна“, допълва Радослав Стоянов. По думите му, оплакванията на Ребин не са първите по отношение на кризисния център в „Захарна фабрика“, получавани и от БХК.В самия център твърдят, че Митран е имал сериозни проблеми с алкохола и заради това се е налагало да бъде гонен неколкократно. Наред с това, предвид липсата на българско гражданство и каквито и да е документи, той е настаняван там единствено на добра воля.Той не успява да подаде официални оплаквания за срещнатото отношение, а твърденията за упражнено насилие там остават недоказани. В края на тази история ще се върнем към мястото, където умира Ребин Митран – иракчанин, йезид, в последните години от живота си – софиянец.", "date": "2019.04.06", "title": "Как един нелегален човек умря по улиците на София"}
