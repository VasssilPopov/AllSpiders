{"url": "https://offnews.bg/futbol/roma-i-sevilia-sa-porednite-1-4-finalisti-v-shampionskata-liga-video-676668.html", "text": "Рома и Севиля са последните отбори, които се класираха за 1/4-финалите на Шампионската лига. Италианците спретнаха хитро 1:0 срещу Шахтьор Донецк и с общ резултат 2:2 се класираха напред в турнира, заради гола на \"вълците\" на чужд терен.Тази вечер на стадион \"Олимпико\" големият герой бе нападателят Един Джеко, който реализира в 52-та минута 4-ия си гол в надпреварата този сезон. Рома ще играе за трети път в историята си 1/4-финал в Шампионската лига, а любопитното е, че при предишните две участия на този етап от турнира Рома отпада от Манчестър Юнайтед.Този сезон обаче \"червените дяволи\" няма да минат на пътя на италианците, заради сензационното отпадане от Севиля. Футболистите на мениджъра Жозе Моуриньо загубиха от испанците с 1:2 насред \"Олд Трафорд\".Резервата Висам Бен Йедер донесе победата на Севиля. Нападателят се появи в игра в 72-ата минута, а шест минути по-късно вече беше реализирал два гола. Ромелу Лукаку върна едно попадение в 84-ата минута, но Юнайтед нямаше сили за нещо повече.Гостите демонстрираха изключителна тактическа дисциплина, възползваха се максимално от шансовете си и в крайна сметка заслужено са на 1/4-финал в турнира на богатите, което е и най-върхово постижение за отбора.", "date": "2018.03.13", "title": "Рома и Севиля са поредните 1/4-финалисти в Шампионската лига (видео)"}
{"url": "https://offnews.bg/obshtestvo/darovitite-detca-ot-chastni-uchilishta-sashto-shte-poluchavat-stipendi-676653.html", "text": "Даровитите деца от частни училища също ще получават стипендии като останалите ученици от държавните и общински учебни заведения. Това ставя ясно от проект за изменение и допълнение на Наредбата за условията и реда за осъществяване на закрила на деца с изявени дарби, внесено от министрите на културата, на труда и социалната политика, образованието и на младежта и спорта - Боил Банов, Бисер Петков, Красимир Вълчев и Красен Кралев, качен на сайта за обществени консултации strategy.bg.Официален вносител на проекта е Министерство на културата.Децата от частни училища, класирали се на първо, второ или трето място на национални или международни конкурси, състезания или олимпиади ще имат право да получават стипендии и еднократно финансово подпомагане, предоставяни със средства от държавния бюджет.\"С предлаганото допълнение се гарантира равна възможност за развитие на таланта на децата с изявени дарби, които са изключително ценен ресурс на нашето общество\", пише се в документа.Децата могат да получават по 135 лв. на месец в рамките на една година или еднократно подпомагане в размер на до 195 лв.Ще бъде облекчена и административната процедура в случаите на преместване на ученик от едно училище в друго с различен финансиращ орган. В тези ситуации се предвижда стипендията да се изплаща в рамките на календарната година от училището, в което се е обучавал ученикът до момента на подаване на искането.При наличието на остатък от стипендията, подлежащ на изплащане през следващата календарна година, ученикът трябва да подаде искане до съответния орган за закрила, продължава се в документа.", "date": "2018.03.13", "title": "Даровитите деца от частни училища също ще получават стипендии от държавата"}
{"url": "https://offnews.bg/obshtestvo/zapochva-remont-na-osnovite-na-monumenta-sveta-bogoroditca-v-haskovo-676652.html", "text": "6 фирми са подали документи за участие в обществената поръчка за ремонт на постамента на монумента Св. Богородица, който е емблемата на Хасково, съобщиха от местната община.Комисия с председател главния архитект на общината Деляна Панайотова отвори днес пликовете с документите на участниците.Оферти са подали ”Барин алп” ЕООД, Смолян, “Латстрой” ЕООД, Самоков, “Валдор 60” ООД, Пловдив, “Самострой” ЕООД, Самоков, “Парсек груп” ЕООД, София и ДЗЗД “Ахинора билд”, София.Общата прогнозна стойност на поръчката е 48 127.20 лв.Предвижда се ремонт, анкериране и фигуране на каменната облицовка на постамента.След като комисията прегледа подадените документи на следващо заседание ще бъдат отворени пликовете с ценовите оферти на участниците в търга.", "date": "2018.03.13", "title": "Започва ремонт на основите на монумента Света Богородица в Хасково"}
{"url": "https://offnews.bg/temida/vks-otmeni-prisada-na-bat-sali-nalozhi-mu-3000-lv-globa-za-huliganst-676651.html", "text": "Върховният касационен съд отмени условна присъда на бившия депутат от ДПС Александър Методиев, известен като , и вместо това му наложи само глоба - заради извършено хулиганство.През 2016 г. прокуратурата  на Методиев - за хулиганство и възпрепятстване на орган на властта да изпълни задълженията си. Тогава Софийска градска прокуратура (СГП) се задейства след случая, при който бившият депутат от ДПС заплаши полицаи с уволнение, след като опитали да му направят проверка на влизане в гр. Костенец.През юли 2017 г. Софийският апелативен съд отмени наложената от по-долната съдебна инстанция глоба от 3 хил. лв. спрямо Бат Сали и потвърди наказанието му от 6 месеца условно с 3 г. изпитателен срок.С решението си от днес Върховният касационен съд оправдава Александър Методиев за това, че е опитал да възпрепятства работата на полицейски автопатрул. Съдът налага административно наказание „глоба“ в размер на 3000 лв. по второто обвинение за \"хулиганство\". Магистратите констатират, че поведението на бившия депутат от ДПС е било непристойно. Методиев, с чувство на безнаказаност и без задръжки, си е позволил да погазва достойнството на други хора, категорични са те.", "date": "2018.03.13", "title": "ВКС отмени присъда на Бат Сали, наложи му 3000 лв. глоба за хулиганство"}
{"url": "https://offnews.bg/sviat/moskva-niama-da-otgovori-na-ultimatuma-na-london-iska-obraztci-ot-otr-676658.html", "text": "Руското външно министерство обяви, че Москва няма да отговори на ултиматума на Лондон, докато не получи образци от химическото вещество, използвано за отравянето на бившия руски шпионин Сергей Скрипал. Британският премиер Тереза Мей обяви, че отравянето на Сергей Скрипал и дъщеря му Юлия твърде вероятно е извършено от Русия. Мей постави ултиматум на Москва да даде обяснение до полунощ във вторник защо руски нервнопаралитичен газ е използван за отравянето.Руското министерство отново отрече обвиненията и ги нарече провокация. Русия няма да отговори на ултиматума на Великобритания, докато не получи от нея образци от химическото вещество, използвано за отравянето на Скрипал, и докато Лондон не започне да действа в съответствие със задълженията си съгласно конвенцията за забрана на химическото оръжие, която предвижда съвместни разследвания на подобни случаи, заяви министерството на външните работи на Русия. То съобщи, че е изразило решителен протест пред британския посланик в Русия Лори Бристоу във връзка с отправяните от Лондон обвинения срещу Москва по случая със Скрипал.От министерството заплашиха и с отговор, ако на Русия бъдат наложени санкции. \"Всякакви заплахи за налагане на санкции срещу Русия няма да останат без отговор. Британската страна трябва да разбере това\", подчертаха от ведомството.", "date": "2018.03.13", "title": "Москва няма да отговори на ултиматума на Лондон, иска образци от отровата"}
{"url": "https://offnews.bg/futbol/otlozhiha-dunav-slavia-zaradi-potop-676659.html", "text": "Двубоят от 25-ия кръг на Първа професионална футболна лига между Дунав и Славия беше отложен заради наводнен терен.Мачът трябваше да се играе днес от 17.30 часа на Градския стадион в Русе, но в града се изсипа сериозен дъжд в последното денонощие, който спря едва днес в късния следобед.След инспекция на игрището от делегата на срещата Николай Вълчев, съдиите и представители на двата клуба, беше решено, че условията са неподходящи за провеждане на футболен мач и двубоят беше пренасрочен за утре от 17.30 часа.", "date": "2018.03.13", "title": "Отложиха Дунав - Славия заради потоп"}
{"url": "https://offnews.bg/politika/i-svetlio-vitkov-napravi-koremno-predizvika-karakachanov-sashto-da-se-676643.html", "text": "Вдъхновен от впечатляващата физическа подготовка на президента Румен Радев, лидерът на Глас Народен Светльо Витков също направи коремно набиране на лост.Шоуменът обаче не спря дотук, а отправи и предизвикателство по аналогия на популярната \"ледена кофа\" преди време. Витков покани за същото изпълнение и лидера на ВМРО, вицепремиер и министър на отбраната Красимир Каракачанов. Днешното превъртане на държавния глава Румен Радев по време на посещението му на армейските спецчасти в Карлово се превърна в една от най-коментираните теми в социалните мрежи.Появиха се и много забавни колажи като този на Иван Червенков, публикуван в страницата му във фейсбук.Вижте видеото на музиканта политик Светльо Витков:", "date": "2018.03.13", "title": "И Светльо Витков направи коремно. Предизвика Каракачанов също да се врътне на лоста (видео)"}
{"url": "https://offnews.bg/medii/bnt-otgovori-na-siderov-nedopustimo-e-politik-da-opitva-da-kadruva-v-676660.html", "text": "Недопустимо е политик да се опитва да кадрува в националната обществена телевизия. Това обявиха в декларация от БНТ в отговор на думите на съпредседателя на \"Обединени патриоти\" Волен Сидеров срещу водещия на предаването \"Вяра и общество\" Горан Благоев. \"Това е един манипулатор, това е един човек, който отдавна манипулира българското общество през БНТ. Според мен, този човек е агент на соросоидните общества\", каза Сидеров за Благоев и попита дали все още е водещ на предаването.\"Поведението на Сидеров е неприемлива, агресивна провокация към свободата на словото и правото на журналистическо мнение\", се казва в декларацията, която беше изчетена от Емил Кошлуков в предаването \"Още от деня\".Той подчерта, че Благоев е изразил аргументирано мнението си по повод изявленията на руския патриарх Кирил при гостуването му у нас. \"Всички журналисти могат да коментират политици – това им е работата. Недопустимо е политик да се опитва да кадрува в националната обществена телевизия. Програмното и продуцентско ръководство на БНТ 1 стои зад предаването „Вяра и общество“, на което Горан Благоев е водещ и екипа, който го създава\", се казва още в декларацията, подписана от председателите на дружествата на СБЖ в БНТ и продуцентския съвет на телевизията.", "date": "2018.03.13", "title": "БНТ отговори на Сидеров: Недопустимо е политик да опитва да кадрува в телевизията"}
{"url": "https://offnews.bg/sviat/noviat-darzhaven-sekretar-na-sasht-zheliazna-raka-v-diplomaticheska-676661.html", "text": "Майк Помпео, номиниран днес от президента Доналд Тръмп да оглави Държавния департамент, е бивш военен, чиито дипломатически способности остават загадка преди историческите преговори със Северна Корея, предаде Франс прес, цитирана от БТА.Президентът Тръмп сложи край на продължила няколко месеца несигурност, като обяви в Туитър, че досегашният първи дипломат Рекс Тилърсън - бивш шеф на петролния гигант ЕксънМобил - ще бъде заменен от директора на ЦРУ.Според висш американски представител Тръмп иска нов екип преди историческите преговори с Пхенян.За разлика от вече бившия външен министър, Майк Помпео успя да стане част от най-близкия кръг на Доналд Тръмп. \"Ние имаме еднакъв начин на мислене\", каза днес президентът, обяснявайки избора си.Именно Помпео представяше на президента под формата на графики отчетите на разузнавателните агенции, знаейки, че Тръмп мрази да чете, отбелязва АФП.Помпео възприе агресивния и на моменти войнствен тон, толкова ценен от шефа му, обещавайки една \"по-брутално\" ЦРУ, главно по отношение на Иран и Северна Корея.Той заяви също, че именно изключително твърдата политика на Доналд Тръмп е довела до предстоящата среща със севернокорейския лидер Ким Чен-ун.Помпео избягваше да критикува открито с президента, който редовно поставя под въпрос заключенията на разузнавателните агенции във връзка с руската намеса на изборите през 2016 г. Той обаче предупреди за възможна нова намеса на руски киберпирати на междинните избори през ноември.53-годишният Майк Помпео съумява да се издигне мълниеносно, възползвайки се от всяка възможност, което го отвежда в крайна сметка и до Тръмп.Роден в Калифорния, през 1986 г. той завършва престижната военна академия Уест Пойнт с най-висок успех. След пет години служба (без никога да е бил в бойни части), Помпео следва право в Харвардския университет - един от най-престижните правни факултети в страната, където е завършил и Барак Обама.Впоследствие създава инженерна компания в Канзас, а през 2010 г. се впуска в политиката с подкрепата на милиардерите братя Коук, които финансират кандидати, прокарващи техните идеи. Избран за член на Камарата на представителите, Помпео става известен с това, че представя законопроекти, изгодни за братята Коук.По-късно той влиза в друг доста тесен кръг - Комисията по разузнаване на Камарата на представители, чиито членове имат достъп до голямо количество поверителна информация.Помпео излиза на авансцената обаче при трудната битка на републиканците срещу Хилари Клинтън при делото за атентата в Бенгази през 2102 г., когато загина посланикът в Либия.За да постига успехи, ЦРУ трябва да е агресивно, брутално, безмилостно и безпощадно, заяви Помпео при назначаването си начело на най-известната разузнавателна служба в света.", "date": "2018.03.13", "title": "Новият държавен секретар на САЩ - желязна ръка  в дипломатическа кадифена ръкавица"}
{"url": "https://offnews.bg/politika/vanshno-kam-erdogan-darzhavnite-granitci-sa-utvardeni-s-mezhdunarodni-676663.html", "text": "Днешните държавни граници са утвърдени с международни договори, признати от всички държави и не подлежат на съмнение, нито на преразглеждане. България и Република Турция не правят изключение от тези договори.Това обяви Министерството на външните работи в позиция до медиите по повод изказването на турския президент Реджеп Тайип Ердоган, в което той обяви, че \"Кърджали е част от нашите душевни граници\".Ето и пълният текст на позицията:", "date": "2018.03.13", "title": "Външно към Ердоган: Държавните граници са утвърдени с международни договори"}
{"url": "https://offnews.bg/sviat/priblizhen-na-oponenta-na-kremal-berezovski-otkrit-martav-v-london-676664.html", "text": "Приближен на покойния руски милиардер Борис Березовски е намерен мъртъв в Лондон.68-годишният Николай Глушков е открит в понеделник вечерта от семейството си. За момента причината за смъртта му не е известна.Глушков е живял в изгнание във Великобритания. През 90-те години на миналия век той е директор на държавните авиолинии \"Аерофлот\". Работил е и за автомобилната компания на Березовски \"ЛогоВАЗ\".Борис Березовски влиза в конфликт с Владимир Путин през 1999 г., след което емигрира във Великобритания. По това време Глушков пък е обвинен в пране на пари и влиза в затвора за 5 години. Освободен е през 2004 г. През последните години е живеел в Лондон, където е получил политическо убежище, съобщи Ройтерс. През 2011 г. година дава показания по делото на Березовски срещу олигарха Роман Абрамович. В тях той твърди, че е бил задържан като заложник от администрацията на Путин, която опитвала да притисне Березовски да продаде своя дял в телевизия ОРТ. Борис Березовски беше открит мъртъв през март 2013 г. в Лондон. Заключението на разследващите е, че той се е самоубил. Съпругата му обаче е категорична, че той е бил удушен. Според близки на Глушков той е продължил да разследва обстоятелствата около смъртта на Березовски. През 2013 г. той написал имейл до свой приятел, в който обявил, че има много нови факти около смъртта на Березовски, които представляват интерес. За момента няма данни смъртта на Николай Глушков да е свързана с отравянето на бившия руски шпионин Сергей Скрипал, което британските власти разследват в момента. Отравянето на Скрипал обтегна отношенията между Лондон и Москва. ", "date": "2018.03.13", "title": "Приближен на опонента на Кремъл Березовски открит мъртъв в Лондон"}
{"url": "https://offnews.bg/obshtestvo/darzhavata-dava-4-2-mln-za-maturi-i-natcionalni-izpiti-na-uchenitcite-676645.html", "text": "4.2 млн. лева ще даде държавата за обезпечаването на изпитите от националното външно оценяване (НВО) и държавните зрелостни изпити. Отпускането на парите се предвижда по една от националните програми на Министерството на образованието и науката (МОН) - \"Система за национално стандартизирано външно оценяване\". Тя все още е проект и предстои обсъждането и приемането ѝ от Министерския съвет.Според МОН системата за външно оценяване ще помогне за подобряване ефективността на вътрешното, училищно оценяване, чиито основни недостатъци са, че ученикът често е принуден да наизустява, вместо да разсъждава, и че има твърде много субективизъм в писането на оценките. Съмнително е например, че шестицата в силните училища е равна на шестицата в посредствените.Външно оценяване се провежда в края на всеки образователен етап - след IV, VII, X и XII клас. Прилагат се национални стандартизирани тестове, което позволява да се съизмерят постиженията на учениците от един випуск в различните училища, след което да се направят изводи за качеството на преподаването и да се обмислят и приложат мерки с цел подобрение.Въз основа на резултатите от НВО по български език и литература и математика след VII клас се осъществява и приемането на учениците гимназиите.След X се провежда онлайн НВО, което оценява дигиталните компетентности на учениците.Две пък са сесиите за матурите (НВО след XII клас).Получателите на финансирането с цел организиране на изпитите са МОН, регионалните управления на образованието към МОН, Центърът за оценяване в предучилищното и училищното образование и училищата.Според проекта на МОН предвидените дейности по програмата са:- изработване на тестови задачи за НВО и ДЗИ;- апробиране на тестовите задачи за НВО и за ДЗИ;- експертна оценка на тестови задачи за НВО и за ДЗИ;- създаване на изпитни материали и размножаването им, в т. ч. за учениците със специални образователни потребности, за НВО и за ДЗИ;- създаване и размножаване на изпитните комплекти за НВО и за ДЗИ;- осигуряване на помощните материали и на консумативите за НВО и за ДЗИ;разпространение и транспорт на изпитните комплекти, на помощните материали и др. за НВО и за ДЗИ;- осигуряване на квестори и на учители консултанти за НВО и за ДЗИ;- обучителни семинари за изработване и за експертна оценка на тестови задачи за НВО и за ДЗИ;- обучение на оценителите на изпитните работи за НВО и за ДЗИ;- координиране и методическо подпомагане на дейностите по организиране и провеждане на НВО и ДЗИ на регионално равнище;- подобряване на сигурността и осигуряване на системи за наблюдение за НВО и за ДЗИ;- проверяване и оценяване на изпитните работи от НВО и от ДЗИ;- подготовка на центрове за проверяване и оценяване на изпитните работи за ДЗИ;- изграждане на комуникационна инфраструктура за целите на НВО и на ДЗИ;- организиране и координиране на дейностите по осигуряване на инфраструктури за провеждане на ДЗИ и за осъществяване на оценяването на изпитните работи от дистанция;- осигуряване на необходимата информационна инфраструктура за целите на НВО и на ДЗИ;- изграждане и/или поддържане на сайтове за осъществяване на процесите по НВО и по ДЗИ;- създаване и/или поддържане на различни софтуерни системи за осъществяване на процесите по НВО и по ДЗИ;- анализ и обсъждане на резултатите от НВО и от ДЗИ;- информационна кампания за НВО и за ДЗИ.Очаква се тази година 56 737 ученици да държат матури; 61 717 да се явят на НВО след VII клас; 63 910 - след IV клас; 50 000 да участват онлайн оценяването на дигиталните компетентности в Х клас.При реализацията на дейностите по програмата се осъществява мониторинг от регионалните управления на образованието.", "date": "2018.03.13", "title": "Държавата дава 4.2 млн. за матури и национални изпити на учениците"}
{"url": "https://offnews.bg/politika/vitceto-simeonov-sazria-rusko-turski-plan-sreshtu-balgaria-676648.html", "text": "Вицепремиерът Валери Симеонов свърза нападките на руския патриарх Кирил към България с поредното провокативно изявление на турския президент Реджеп Ердоган, че \"Кърджали е в нашите душевни граници\".Пред радио \"Фокус\" лидерът на НФСБ коментира отношението и на Москва, и на Анкара към държавата ни.По повод визитата на \"второразрядното съветско ченге и цигарен митрополит на Русия\", той каза:Според него хората, които управляват Русия към настоящия момент не искат признание от България, а подчинение.Според него патриарх Кирил е дошъл у нас с предварително подготвен сценарий за разиграване на последвалия скандал.По повод изявленията на силния човек в Анкара, вицепремиерът съзря опит за създаване на ислямска дъга на Балканите.", "date": "2018.03.13", "title": "Вицето Симеонов съзря руско-турски план срещу България"}
{"url": "https://offnews.bg/sviat/zaharova-london-e-stolitca-na-iadrena-darzhava-ne-triabva-da-plashi-676666.html", "text": "Никой не може да дава на Русия 24-часови ултиматуми. След това, за което говори президентът Владимир Путин, нито един човек не може да влезе в парламента на страната си и да каже: \"Давам на Русия 24 часа\", заяви говорителката на руското външно министерство Мария Захарова, визирайки изказването на Путин, в което той представи новите ядрени оръжия на Русия. Британската министър-председателка Тереза Мей не разполага с реални факти по случая с отравянето на бившия полковник от ГРУ (военното разузнаване) Сергей Скрипал, каза Захарова в предаването \"60 минути\" на обществената телевизия \"Русия 1\", цитирана от ТАСС и БТА.\"Става дума за Лондон, който е столица на ядрена държава\", отбеляза тя и добави: \"Не трябва да плашат Русия\".Захарова отговори и на изявлението на британския медиен регулатор, че руската телевизия RT може да загуби разрешителното си във Великобритания, ако британското правителство прецени, че Русия е отговорна за отравянето на бившия руски двоен агент Сергей Скрипал.Тя обяви, че ако спре излъчването на RT във Великобритания, нито една британска медия няма да продължи да работи в Русия.", "date": "2018.03.13", "title": "Захарова: Лондон е столица на ядрена държава, не трябва да плаши Русия"}
{"url": "https://offnews.bg/gimnastika/pismoto-ot-raeva-koeto-predizvika-reaktciata-na-robeva-676657.html", "text": "Легендарната треньорка по художествена гимнастика Нешка Робева публикува емоционален статус във Фейсбук, в който отново индиректно упрекна методи на работа на настоящия президент на българската федерация Илиана Раева.Реакцията на Робева беше предизвикана от открито писмо, разпространено от БФХГ и подписано от Раева и останалите висши ръководни кадри и треньори в централата. Публикуваме го без редакторска намеса:\"Отговор на Българската федерация по художествена гимнастика до медиите в България и българската общественост по повод интервю на Нешка Робева пред Нова телевизия /11.03.2018/:За пореден път опитите ни за запазване на добрия тон и взаимоотношения, необходими за осигуряване на спокойна атмосфера за подготовка на националните отбори, бяха провокирани от г-жа Нешка Робева. Затова днес ще отговорим единствено и само на отправените нападки в интервюто й от 11.03.2018 год.Считаме, че единствен отговор на манипулативното изказване на г-жа Робева трябва да бъдат фактите и документите, по които се работи и управлява художествената гимнастика в България.* Селекция на националните отбори се извършва съгласно \"Регламент за селекция и определяне на НО 2017-2020\" за жени и девойки, ансамбъл и индивидуално по отделно, които могат да бъдат прочетени от всеки заинтересуван на интернет страницата на БФХГ- https://www.fbgr.org /Прилагаме Регламента за НО индивидуално жени и Регламент девойки/.Състезателките не се \"ПОСОЧВАТ\" от треньорите, както каза г-жа Нешка Робева в ефира на телевизията. Те се избират от проведените контролни състезания, като последната дума за състава има старши треньорът на съответния национален отбор. Че това е правилният път говорят резултатите на българските гимнастички на международния турнир в Норвегия /прилагаме копие от протокола - 1,2,7,8 и 9 м./, квалификацията за Младежките олимпийски игри в Москва 2018 год./копие от протокола - 7 и 12 м./ и участието на жените на Гран при в Москва и МТ в Рига. От предоставените протоколи е видно, че неизбраната в НО гимнастичка на г-жа Нешка Робева и състезаваща се за Македония е съответно на 11 и 30/20м., при участие на състезателки само от Европа.* Във връзка с изказаната неистина от г-жа Робева, че не е получила отговор на изпратените до БФХГ писма, прилагаме писмата и отговорите на федерацията.* Относно въпроса какво означава \"съвременна художествена гимнастика\" препоръчваме:* Да се гледа класирането на българските гимнастички и състезателката на Нешка Робева при участието им в Норвегия и Москва.* Да се прочете Съдийския правилник на Международната федерация по художествена гимнастика.Във връзка с неетичното отношение на г-жа Робева към БФХГ в точно избрано от нея време, а именно преди важно за националните състезателки състезание, бихме искали да изкажем възмущение си от негативното отношение на г-жа Нешка Робева към работещата в Германия наша българска колежка, изказано неведнъж публично. Когато претендираме за етика и морал, трябва да бъдем пример за същите.Искрено се надяваме, че това ще бъде последният опит на г-жа Нешка Робева да дискредитира работата на БФХГ и последен опит да наруши творческата и успешна екипна работа в националните отбори.Бихме искали да внесем и малко яснота по отношение на тиражираната теза, че не й се позволява да работи като треньор в България. Това е несериозно и смехотворно твърдение, защото тя притежава най-голямата тренировъчна зала по художествена гимнастика в България, което й дава възможност да упражнява треньорската професия, както намери за добре. Освен това всеки треньор, работещ в България има свободен достъп и възможност да кандидатства в конкурса за треньори на националните отбори.Надяваме се също, че с изнесените документи и истината за правилата на работа в БФХГ на медиите и българската общественост ще стане ясно, че умишлените обвинения на г-жа Нешка Робева не отговарят на истината и, че БФХГ работи единствено и само в интерес на успехите на българската художествена гимнастика.Г- жа Нешка Робева е най-успешният треньор в историята на българската художествена гимнастика. Ние ценим и уважаваме нейните постижения и професионалния й талант. Тя е била пример за много треньори в България и по света. Сегашните успехи на българските гимнастички са продължение на силните традиции, създадени от плеяда, треньори и състезатели в цялата златна история на красивия ни спорт, съществена част, от която е и г-жа Нешка Робева.Ние вярваме, че заедно и обединени ще посрещнем бъдещите успехи на българската художествена гимнастика.Илиана Раева - Председател БФХГМария Петрова - Вицепрезидент БФХГРосина Атанасова - Ген.секретар БФХГДеспа Кателиева - Директор на НОБранимира Маркова -Ц Главен мениджър НО индивидуално жениСилвия Стойнева - Старши треньор индивидуално девойкиДаниела Велчева - Председател Съдийска комисия", "date": "2018.03.13", "title": "Писмото от Раева, което предизвика реакцията на Робева"}
{"url": "https://offnews.bg/obshtestvo/lekarskiat-saiuz-s-partcel-za-hotel-v-parka-na-aleksandrovska-676631.html", "text": "Българският лекарски съюз има свой парцел - обособено УПИ, в парка на Александровска болница, където ще строи хотел и сграда за администрацията си. Това стана ясно на заседанието на комисията по екология, докладът е внесен от Бойка Къдрева, шеф на дирекция \"Териториално планиране\" в НАГ, заместник на предишния главен арх. на София Петър Диков, заела поста като и.д. след оставката му. Текстът е относно Изменение на плана за регулация на УПИ І-„за болничен комплекс“ и създаване на нова улица от ул.“Св.Георги Софийски“ до бул.“Пенчо Славейков“, образуване на нов кв.378в и свързано в това преномериране на УПИ ІІ-„ за Български лекарски съюз-администрация и хотел“ и УПИ ІІІ-„за озеленяване“. Улицата, за която става дума, е обходният път за автомобили и тролеи, създаден заради строежа на третия лъч на метрото, а новото е, че се предлага той да се премести с няколко метра. Покрай това се образува ново УПИ и нов квартал, като районът на застрояването се увеличава заедно с терена за озеленяване. Сега всъщност обсъждаме само колко дървета ще бъдат засегнати при създаването на новата улица, обясни Лорита Радева, шеф на комисията. Главният архитект Здравко Здравков уточни, че предстоящо строителство трябва да мине през СОС. Стана ясно и, че засегнатите дървета ще бъдат 9 - няколко ясена, ябълка, череша и праскова. ", "date": "2018.03.13", "title": "Лекарският съюз с парцел за хотел в парка на Александровска"}
{"url": "https://offnews.bg/bojni/potvardiha-uchastieto-na-tervel-pulev-vav-viena-na-7-april-676662.html", "text": "Тервел Пулев ще атакува десетата си поредна победа на професионалния ринг в полутежка категория на 7април във Виена.Българинът, който в събота в Берлин се наложи по точки над бившия световен шампион Валерий Брудов, очаква срещу себе си сериозен и непобеден до момента съперник. Неговото име ще бъде потвърдено до два дни.На международната гала в австрийската столица ще участват националите на България в аматьорския бокс, които ще мерят сили срещу държавния тим на домакините.Битката на Тервел Пулев във Виена ще се излъчва пряко по австрийската национална телевизия, както и по Mtel Sport1 HD.", "date": "2018.03.13", "title": "Потвърдиха участието на Тервел Пулев във Виена на 7 април"}
{"url": "https://offnews.bg/futbol/sektor-b-se-zastapi-za-delio-rosi-676635.html", "text": "От Сектор \"Б\" застанаха твърдо зад треньора на Левски Делио Роси. Феновете публикуваха интересен материал в защита на италианския специалист.\"", "date": "2018.03.13", "title": "Сектор \"Б\" се застъпи за Делио Роси"}
{"url": "https://offnews.bg/sviat/otravianeto-na-bivshia-shpionin-prilicha-na-ruska-rabota-obiavi-tramp-676654.html", "text": "Отравянето на бившия руски шпионин и дъщеря му във Великобритания прилича на руски акт, заяви американският президент Доналд Тръмп, цитиран от Франс прес и БТА.Британският премиер Тереза Мей обяви, че отравянето на Сергей Скрипал и дъщеря му Юлия твърде вероятно е извършено от Русия.Мей постави ултиматум на Москва да даде обяснение до полунощ във вторник защо руски нервнопаралитичен газ е използван за отравянето на Скрипал. \"Ще говоря с Тереза Мей днес. Това ми прилича на Русия, въз основа на всички доказателства, които имат\", каза Тръмп пред журналисти в Белия дом. \"Щом разполагаме с ясните факти, ще се съгласим с тях, ще осъдим Русия или който и да било\", добави президентът на САЩ.", "date": "2018.03.13", "title": "Отравянето на бившия шпионин прилича на руска работа, обяви Тръмп"}
{"url": "https://offnews.bg/sviat/da-preminesh-stenata-na-tramp-lesna-rabota-kazvat-meksikantcite-676633.html", "text": "Преминаването на исканата от Доналд Тръмп бъдеща стена не е проблем, уверяват предизвикателно някои живеещи на границата мексиканци преди пристигането на президента на САЩ от другата страна на границата в Калифорния за оглед на прототипи на стената.Обитателят на Белия дом, който нарече мексиканските мигранти \"престъпници\" и обеща изграждането на гранична стена, за която да плати Мексико, предизвика дипломатическа криза между двамата съседи и засегна гордостта на мексиканците.Идването на Тръмп на границата се приема от мексиканците като нова провокация.Президентът на САЩ ще разгледа осемте внушителни прототипа, които са издигнати в Отай Меса, в пустинен район на Сан Диего, срещу северния мексикански град Тихуана.Тръмп идва да ни каже, че \"ще направи каквото е казал за стената\", казва Еладио Санчес, който от дете живее в беден прашен квартал на няколко метра от металната бариера.\"Първо сложиха металното ограждение, после мрежеста ограда с шипове, а сега тия нови стени, които мислят да строят. Всеки път добавят нови и все по-високи\", оплаква се 30-годишният мексиканец гледайки прототипите от скромния си дом от сиви тухли.Прототипите с височина 9 метра и напълно гладки стени са построени от шест различни фирми. Всеки от тях струва между 300 000 и 500 000 долара.Очаква се избраният модел да бъде издигнат върху поне част от дългата 3200 км американско-мексиканска граница, която е една от най-прекосяваните в света.Според Санчес, който е прекосявал незаконно границата, най-трудната за преминаване от бъдещите стени е тази с метално покритие по върха и шипове.\"И тя може да се премине, просто е малко по-трудно. Винаги се търси начин да се премине. От необходимост, а не защото на човек му се иска\", оправдава се той.За пристигането на Тръмп довечера защитниците на правата на мигрантите подготвят \"мирна, но много твърда демонстрация\" срещу Тръмп и стената му.По някои оценки в САЩ живеят около 11 милиона незаконни мигранти, повечето мексиканци.\"Все повече мексиканци ще преминават\", предупреждава Сержио Тамаи, основател на НПО \"Ангели без граници\".Без значение дали през пустинята, през планините или с помощта на каналджии, \"те винаги ще намират начин да преминават\", продължава той.\"Тази воля да прекосят границата и да помогнат на семейството си е толкова силна, толкова мощна енергия\", обяснява борбеният активист пред приюта \"Хотел Мигранте\", който е основал в Мексикали на границата със САЩ.Този град е разделен от Калексико в САЩ с ръждясала метална стена, обсипана с разноцветни графити. Вижда се изображение на Богородицата от Гваделупа или хумористичният призив \"Проникни ме\".Повече от година след встъпването в длъжност на Тръмп никой от двамата държавни глави не е направил официално посещение в страната на другия, за пръв път в съвременната история на САЩ и Мексико.В телефонен разговор на 20 февруари мексиканският президент Енрике Пеня Нието категорично е потвърдил, че \"никога няма да платим за стена по границата\", разказа миналата седмица мексиканският външен министър Луис Видегарай.\"С Тръмп всичко е по-трудно, той е голям расист, не иска никого, експулсира много хора\", казва 56-годишният Кармело Алфаро, който се е примирил да живее далеч от жена си и трите си деца, останали в Сан Франциско в Калифорния, където е работил като градинар повече от 15 години.Седнал на дюшек на пода в приюта \"Хотел Мигранте\" Алфаро казва, че ще се върне \"сам-самичък\" в родното си място в западния щат Халиско. \"Сега е толкова трудно да се пресече\" границата, казва той.Край оградата на къщата си Еладио Санчес се оплаква от бъдещата стена, от която няма да може да вижда планините в пустинята.\"Като не иска незаконно пребиваващи, да ни даде работна виза\", казва той, визирайки Тръмп.", "date": "2018.03.13", "title": "Да преминеш стената на Тръмп? Лесна работа, казват мексиканците"}
{"url": "https://offnews.bg/112/klip-na-sdvr-s-malchugani-preduprezhdava-babo-zapomni-mnimi-politca-676634.html", "text": "Столична полиция разпространи във Фейсбук любопитно видео, в което малчугани предупреждават възрастните хора да се пазят от телефонни измамници. Децата рецитират стихотворение, което призовава всички, които имат съмнения, че телефонни измамници се опитват да ги излъжат, незабавно да потърсят помощ на 112. От СДВР излизат с призив: \"Мили хора, време не губете, клипчето на близките си покажете!\"Ето го и него:", "date": "2018.03.13", "title": "Клип на СДВР с малчугани предупреждава: Бабо, запомни, мними полицаи те приканват със лъжи"}
{"url": "https://offnews.bg/politika/ninova-v-bregovo-sme-za-da-pomognem-na-horata-676637.html", "text": "Тук сме в Брегово, най-напред да помогнем на хората, да знаят, че не са изоставени. Доставихме минерална вода, ще дарим пари на пострадалите семейства. След това, заедно с кмета и общинските съветници, ще разговаряме как да помогнем да се реши проблемът с наводненията дългосрочно, защото това не се случва за първи път. Ще настояваме и в парламента, и пред правителството държавата да си поеме ролята, а не да прехвърля всичко на кметовете, които нямат средства да поддържат речните корита и язовирите.”, заяви лидерът на БСП Корнелия Нинова в Брегово, на дигата на р. Тимок. Тя припомни, че преди три години левицата е предлагала единен държавен орган да поеме управлението и контрола. „Не ни чуха. Тази инфраструктура е стратегическа за националната сигурност и сигурността на населението. Както в енергийната система, така и тук, ролята на държавата е ключова. Изтеглянето на държавата от важни за сигурността сектори, което направиха правителствата на Борисов, е голяма грешка”, категорична бе Нинова. Тя обясни, че последното такова е решението за частната охранителна дейност.„Колко аргументи им дадохме в парламента да не го правят - пак не чуха. Но най-силният аргумент е животът тук по селата в Северозапада. Почти няма необирана къща. Беднотия е. И ти да караш тези хора да си плащат за частна охрана е тежка абдикация на държавата от основните й функции. Ето затова не изпълниха предизборното си обещание във всяко село да има полицай - за да си плащат хората. Рушат държавността и е време да спрат с тази арогантност и самодостатъчност и да си отворят очите и ушите за разума и за аргументите на опозицията, а и не само на нея”, каза също лидерът на опозицията.Заедно с председателя на БСП Корнелия Нинова в Брегово бяха и народни представители от левицата, членове на ИБ на партията, областният председател на БСП.", "date": "2018.03.13", "title": "Нинова: В Брегово сме, за да помогнем на хората"}
{"url": "https://offnews.bg/tehnologii/startap-obshtnostta-na-balgaria-se-sabra-na-sofia-startup-expo-2018-676636.html", "text": "35 фирми-изложители, 7 финансиращи институции, 20 лектори, 10 стартъпа, превърнали се вече в успешен бизнес, 12 лидери, предприемачи, бизнес ангели и визионери участват в Sofia Startup Expo 2018. Първото в България изложение за стартиращи иновативни компании се провежда днес и утре в Иновационен форум „Джон Атанасов“, София Тех Парк.Събитието бе открито от заместник-министъра на икономиката Александър Манолев. „Извървяхме дълъг път за сравнително кратко време и днес категорично можем да кажем, че в България вече има стартъп общност и развиваща се стартъп еко система. Днешното събитие е поредно доказателство за това“, каза зам.-министър Манолев.В експозицията на Sofia Startup Expo са представени широка гама от нови технологии, модерни услуги и продукти в различни категории, в т.ч. и с допълнително познание за IoT - интернет на нещата и иновации. Посетителите могат да видят устройство, което е лесно се поставя на всеки тип очила и дава възможност на слепите и хората със затруднено виждане да се справят сами с дневните си активности. С него те могат да четат, да разпознават лица, банкноти, продукти и др. Компания, която разработва безпилотни автомобили показва „трето око“, което помага на шофьора да предотврати инциденти.Системата предупреждава за опасност от катастрофа с автомобил, блъскане на пешеходец и или колоездач. На изложението е представена система за управление и регулирате цялостната екосистема в дома или офиса, медицински софтуер за иновативно управление на медицинските кабинети/апаратура и обслужването на пациенти, както и платформа за образователни игри за деца в начална училищна възраст, която развива техните социални умения в конкурентна среда. Сред прототипите и експонатите са още уеб-базирани или мобилни приложения за експортни компании, за контрол на достъпа, одити и онлайн канали за продажба, система за енергиен мониторинг, която следи енергопотреблението в реално време и позволява намаляване на разхода. Представени са стартъпи за създаване на нова визуална реалност, артистичен и събитиен мениджмънт, креативни пространства, културни стартъпи и др.Всички компании-изложители и представяните от тях проекти можете да видите на www.sofiastartupexpo.eu. Експозицията продължава и утре, а входът свободен.", "date": "2018.03.13", "title": "Стартъп общността на България се събра на Sofia Startup Expo 2018"}
{"url": "https://offnews.bg/drugi/kralitcite-na-pokera-676650.html", "text": "Обикновено през най-женския месец март и особено около отбелязването на празника на жената, обръщаме внимание на постиженията на нежния пол във всяка сфера и професия, колкото и нетипична да е тя. Именно затова искаме да отдадем подобаващото внимание на дамите, които са превзели картите и покер масите. Темата всъщност е особено актуална във връзка със скорошното излизане на холивудската продукция „Играта на Моли“. Филмът разказва истинската история на по-познатата в тези среди като „покер принцесата“ Моли Блуум. Тя се прочува чрез организирането на турнири за доста известни и заможни хора, а впоследствие претърпява доста обрати, за които можете да разберете от филма. Дамите, с които ние ще ви запознаем обаче, са истински кралици на масите, защото не само ги красят, а и показват ненадминати умения, като същевременно с това се прикриват умело зад своя “poker face”.В челните места на дамите в покера стои Виктория Мичъл. Великобританката е позната като журналист и писател, както и като първата жена, която печели събитие в известния покер турнир . Освен това тя става първият играч, който печели две основни събития от същия турнир (през 2006 г. в Лондон и 2014 г. в Сан Ремо), а всички тези постижения я отвеждат към Покер залата на славата през 2016 г. Приемането на играч в залата е значимо признание в света на покера и огромна чест за всеки професионален играч. Първата жена, която става част от нея, е Барбара Енрайт, която може да се похвали с три гривни от Световните покер серии и достигане до финална маса едва през 1995 г. Тя бива приета в Залата на славата през 2007 г. заедно с известния си колега Фил Хелмут.Друга известна дама в света на покера, която също може да се похвали с гривна от Световните серии и печалба на EPT, е Лив Бойри. Тя откровено споделя, че е започнала да се интересува от покер, тъй като играта е практикувана повече от мъже, отколкото от жени. Интересен факт за Лив е, че по същия начин избира и сферата си на образование – астрофизиката. Благодарение именно на образованието си, уменията в покера, а разбира се и на красотата си, Лив участва във видео, свързано с така нашумялата тема за изкуствения интелект.През изминалата 2017г. се прочу , който триумфира на покер турнир, а уменията му с картите предизвикаха широк обществен интерес. Технологията зад изкуствения интелект, благодарение на която роботът овладява сложни математически калкулации и уравнения и може да предвиди чрез логическо мислене ходовете на опонентите си, могат да намерят далеч по-широко приложение във всяка сфера на нашия живот. Именно логиката в играта, непредвидимостта на всеки ход и възможността за развиване на множество умения, будят интерес у играчи като Лив, а и привличат вниманието на учени и специалисти, като създателите на Либратус.Към момента на върха на класациите за дамите в покера стои американката Ванеса Селбст. Нейните печалби от турнири възлизат на над 11 милиона долара, които е натрупала за по-малко от 10 години „стаж“ и отдаденост на играта. Макар че наскоро Ванеса обяви, че смята да се пенсионира от покера и да се отдаде на кариера във финансите, тя все още заема първото място на почетната стълбичка и споделя, че каквото и да се случи със следващата й кариера, никога няма да спре да играе покер.", "date": "2018.03.13", "title": "Кралиците на покера"}
{"url": "https://offnews.bg/ikonomika/sofijska-banitca-otvaria-magazini-v-london-676641.html", "text": "600 000 лева повече от предвиденото в годишния план за приватизация отчете Столичната общинска агенция за приватизация и инвестиции за отминалата 2017 година пред Комисията по финанси и бюджет на СОС. Общата стойност на икономическите и финансови показатели от изпълнението на дейността на СОАПИ по приватизация и следприватизационен контрол е размер на 54 588 620 лв. В списъка за приватизация за тази година са включени 176 обекти, а прогнозната сума е в размер между 53 200 000 и 56 000 000 лева. „СОАПИ стана входната врата на бизнеса за София. Над 80 бяха инвестиционните проекти, по които се работеше. Агенцията успя да представи успешно възможностите на града извън пределите на страна. Натрупахме сериозна база от данни за икономиката в столицата“, каза председателят на Надзорния съвет на Агенцията и зам.-председател на СОС Николай Стойнев. СОАПИ работи по общи проекти с държави от Европейския съюз, Южна Корея, Скандинавието. „Инвестиционния климат в София е стабилен. Градът произвежда една трета от износа на България и има 700 000 работещи хора. Последната статистика показва, че съотношението между мъжете и жените на работните позиции е 50 на 50. ИТ-индустрията, аутсорсинг бизнеса и промишлеността са в основата на компаниите с висока добавена стойност“, каза Владимир Данаилов, главен изпълнителен директор на Агенцията. Той посочи, че последният успех на екипа на СОАПИ е финализирането на проекта на белгийската компания „Мелексис“, които преди няколко дни обявиха, че не само ще останат в България, но и ще отворят 300 нови работни места и ще инвестират още 75 млн. евро.„Това стана с активната подкрепа на Кмета на София Йорданка Фандъкова, Николай Стойнев и общински съветници“, каза Данаилов. Договорът с Лондон по програмата „City to City“ е окончателно подписан. Близо 70 компании от София са проявили интерес като повече от тях са готови да работят в България и да изнасят за лондонския и английския пазар. Една от тях е „Софийска баница“, която вече пише бизнес проект за баничарници на Острова. Предстои подобно подписване на договор за сътрудничество с Виена, а само преди ден СОАПИ покани италиански градове да се включат в инициативата.Справка по индустрии:София запази и направи една стъпка нагоре по отношение на рейтинга на града на Сандърт енд Пуръс. Средната минимална заплата в града по данни на НСИ за миналата година е малко над 1500 лева. Броят на заетите през второто тримесечие на 2017 г. средният брой на заетите лица в област София възлиза на 701,300 души, от които 50.3%, или 352,800 души са мъже и 49.7%, или 348,600, са жени. Това е най-ниският дял на мъжете сред заетите от началото на 2015 г, предизвикан от по- бавното нарастване на заетите от мъжки пол в сравнение с броя на жените. Коефициентът на икономическа активност също е най-високият в България – 62.1% срещу средно за страната 53.3%. Броят на икономически активните хора през следващите две-три години ще се засилва.ИТ – сектора През изминалата година срещите и контактите с този сектор ни дадоха сериозно основание да направим задълбочен анализ на неговото развитие и влияние над икономиката на София. Имаме доклад, който е публичен и достъпен през нашия сайт. Няма да ви разказвам, че той в основата на икономиката на София и на страната. За 2018 година колегите от БАСКОМ очакват ръст на приходите между над 10 процента. Два са важните, според нас, акценти в този сектор: Първо. Фирмите от този сектор активно изнасят продукция за международния пазар и са търсени от него. Столичният бизнес не произвежда продукти като подизпълнител. И второто – гладът за кадри в този сектор остава като основно предизвикателство.Аутсорсинг бизнесът - 80 % от аутсорсиг индустрията e в София. През 2017 г. компаниите \"Удуърд България\" и \"Традео БГ\" получават сертификат за инвестиция клас „А” за планирани инвестиции на стойност близо 10 млн. лв. и наемане на 160 нови работни места в София. През 2016/2017 г. общият брой на заетите достига 47 800 души или над 10% от заетите в столицата. Аутсорсингът продължава да има и добра база за растеж в столицата заради демографската и образователна структура на града, конкурентните предимства спрямо другите столици в региона, както и цялостното развитие на софийската икономика. Предизвикателство пред развитието на аутсорсинг сектора и привличането на инвестиции е недостигът на подготвени кадри.Преработващата промишленост През последните години тя увеличава тежестта си в столичната икономика, като през 2016 г. делът й достига 10.6%, а заетите лица в сектора в града са около 70 000 души. Това е един от най-атрактивните сектори за чуждестранните инвестиции в София – заедно с комуналните услуги привличат близо 16% от ПЧИ в столицата за периода 2000 – 2015 г Електронната търговияПрез 2017 г. тя в България бележи ръст от 15-16%, а в някои сегменти достига и до 18%. Различни източници сочат, че за последните 5 години онлайн търговията нараства със средно над 23% на година. За периода ноември 2016 г. – ноември 2017 г., онлайн магазините в страната се увеличават с 19% благодарение и на утвърдени компании и на стартиращи предприемачи.С повишаването на доверието на българския потребител в онлайн бизнеса се очаква растежът на отрасъла да продължи. Данните за 2017 г. показват, че посредством Интернет българите купуват най-често стоки за дома. Според последните данни, публикувани от НСИ за България за 2017 г., 87.5% от поръчките са направени към онлайн магазини, базирани в България, 34.6% са били от страни в ЕС и над 16% - от трети държави. Очаква се 70% от българите да имат достъп до интернет до 2019 г. и онлайн търговията да се увеличи до 3.4 милиона потребители до 2021 г.През 2017 г., делът на българите, които пазаруват онлайн е близо 19% от българското население (или 1.3 милиона души). Според европейското проучване MasterIndex, българските потребители, които пазаруват по електронен път всекидневно, са 4%, което ги нарежда до германските, холандските и чешките. През 2017г. близо половин милион от жителите на Югозападна България (регионът, който включва София) са пазарували онлайн. С онлайн пазарен дял, който се очаква да нарасне до почти 60% до 2021 г., пазарът на електронна търговия в България е един от най-бързо развиващите се пазари в Европа.", "date": "2018.03.13", "title": "'Софийска баница' отваря магазини в Лондон"}
{"url": "https://offnews.bg/drugi/sedmiat-bajk-i-ran-za-chepan-stava-chast-ot-balgarskite-koloezdachni-676614.html", "text": "В седмото си поредно издание на 28 април в Драгоман едно от най-големите състезания за планинско бягане и колоездене „Байк и рън за Чепън“ се изкачва на ново равнище: надпреварата става част от Българска колоездачна лига (БКЛ) и вече дава право на квалификационни точки за годишното класиране на БКЛ.Велосъстезанието се разделя на 2 основни категории - XCM и хоби.В XCM „Рейс Серии“ могат да взeмат участие всички желаещи, които са регистрирани към Българска колоездачна лига и искат да участват в годишнoто класиране (при заявка за участие в тази категория всеки нерегистриран към момента участник ще бъде регистриран автоматично). Всеки завършил ще спечели точки, които ще важат за годишното класиране на БКЛ. Надпреварата в дисциплината ХСМ ще се проведе по правилата на БКЛ .В категория Хоби може участва всеки, който по дадена причина няма желание да се съревновава за спечелване на точки за класирането на БКЛ.За подробна информация за категориите и регистрация в тях желаещите да участват могат да намерят .Дистанциите остават както и досега – маратон (42 км) и полумаратон (21 км)и в двете направления, бягане и колоездене, като категориите при бегачите остават непроменени – мъже и жени на съответните дистанции.Стартът за всички е пред община Драгоман като състезателите в по-късата дистанция правят една обиколка, а по-издръжливите преминават през още една като цялото трасе е под формата на осморка, което означава, че няма повторение на пейзажите, които следват състезаващите се по пътя към тяхната цел обратно към финала, отново пред Община Драгоман.И тази година за всички състезатели е предвиден атрактивен стартов пакет, както и свежи плодове и енергийни вкусотии на старт/финала и подкрепителните пунктове. Предстои да бъдат обявени наградите, които по правило влизат в употреба на активния колоездач, бегач и планинар.Вече 6 години „Байк и рън за Чепън“ събира стотици любители на екстремните преживявания, активния начин на живот и красивата българска природа, а между тях са както самите участници в състезанието, така и дошлите да ги подкрепят близки и приятели. За тях притегателна сила има и богатото биоразнообразие на региона, като Чепън планина предлага невероятна панорама към Сърбия от най-високата си точка връх Петровски кръст, а в една кратка разходка из мостчетата на Драгоманското блато могат да бъдат видени редки видове птици, завръщащи се от своето зимно убежище в южни земи.По традиция, паралелно със състезанието за възрастни, най-малките също ще могат да премерят силите си в детско велосъстезание на площада пред Община Драгоман с много забава и супер награди за деца.Една от най-отличителните и запомнящи се характеристики на „Байк и рън за Чепън“ пък е, че всяка година цял вагон на БДЖ превозва напълно безплатно мераклиите да се състезават край Драгоман от Централна гара София до крайграничния град, като ги оставя на мястото на събитието точно навреме.", "date": "2018.03.13", "title": "Седмият 'Байк и рън за Чепън' става част от Българските колоездачни серии"}
{"url": "https://offnews.bg/zvezdi/kameran-dias-prekratiava-karierata-si-na-aktrisa-676630.html", "text": "Камерън Диас окончателно замени снимачната площадка и кариерата си на актриса с призванието си да бъде съпруга и домакиня, съобщи ContactMusic, цитирайки нейната колежка Селма Блеър. Според Блеър актрисата иска да прекарва повече време със съпруга си Бенджи Мaдън и иска да стане майка, въпреки че вече е на 44 години.„Камерън редовно получава сценариите на различни филм и много сценаристи се опитват да я накарат да се върне в киното, но тя отказва категорично. Щастлива е с Бенджи и животът ѝ е прекрасен, така че не смятам, че би се снимала отново във филм”, разказват близки на актрисата.Диас стана известна с ролята си във филма от 1994 година „Маската”, където си партнираше с Джим Кери, а последното ѝ участие бе в продукцията „Ани” от 2014 година.", "date": "2018.03.13", "title": "Камерън Диас прекратява кариерата си на актриса"}
{"url": "https://offnews.bg/sviat/tereza-mej-s-ultimatum-kam-putin-chaka-do-polunosht-obiasnenie-za-otr-676607.html", "text": "Москва трябва да даде обяснение до полунощ във вторник защо руски невропаралитичен газ е използван за отравянето на бившия шпионин Сергей Скрипал и неговата дъщеря Юлия във Великобритания, заяви британския премиер Тереза Мей. Ако не получи обяснение, случаят ще се разглежда като незаконна употреба на сила от руската държава над ВеликобританияСлед съвещание на националния съвет по сигурност, Мей каза пред депутатите, че е \"много вероятно\" Русия да е отговорна за отравянето и предупреди, че Великобритания не би толерирала подобни \"безочливи опити за убийство на своя територия\".В същото време американският държавен секретар Рекс Тилърсън обяви, че атаката над Сергей и Юлия Скрипал изглежда \"наистина груб акт... и очевидно идва от Русия\", затова трябва да има \"сериозно последици\".Позицията на Москва е, че тези обвинения са \"неоснователни\".Тонът между Великобритания и Русия се изостри безпрецедентно за последните години след посегателството над Скрипал. Той и дъщеря му бяха открити отровени в мол в град Сейлсбъри. Според разследването за целта е употребен невропаралитичният газ \"Нoвичок\", разработен от руските военни.Британският външен министърт Борис Джонсън е повикал на разговор в Уайтхол руския посланик в Лондон и е поискал обяснение.Незабавната реакция на руската страна дойде от говорителя на външното министерство Мария Захарова, която нарече това \"провокация\" и \"цирк на британския парламент\". А руския депутат Андрей Луговой, който бе обвинен за сходното отравяне на дисидента Александър Литвиненко през 2006 г., нарече изказването на Мей \"най-малкото безотговорно\".", "date": "2018.03.13", "title": "Тереза Мей с ултиматум към Путин: чака до полунощ обяснение за отровения шпионин"}
{"url": "https://offnews.bg/112/pozhar-v-detska-gradina-v-pavlikeni-evakuira-124-detca-676632.html", "text": "124 деца и учителките им бяха евакуирани след възникнал пожар в детска градина в гр. Павликени, съобщи БНР.По време на ремонтни действия, извършвани от огняра на детска градина „Слънце“ в Павликени, искра възпламенява отпадъци и бои. Сградата на детското заведение, която използва природен газ, е обхваната от задушлива миризма и отровни газове.От изявление на кмета на Павликени Емануил Манолов става ясно, че децата незабавно са били изведени, огнеборци са потушили пожара, а пострадали няма.Пожарът е засегнал електрическата инсталация на детската градина. Очаква се детското заведение да възстанови работата си следващата седмица.", "date": "2018.03.13", "title": "Пожар в детска градина в Павликени евакуира 124 деца"}
{"url": "https://offnews.bg/tehnologii/akademia-za-inovatcii-ideite-2018-kani-studenti-ot-tcialata-strana-na-676609.html", "text": "За пета поредна година в София на 1 и 2 юни ще се проведе безплатна Академия за иновации за студенти - Bulgaria Innovation Hackathon. Двудневното събитие, с елементи на хакатон, се организира от агенцията за иновации Innovation Starter и неправителствената организация  в партньорство с водещите университети в България и институционалната подкрепа на Европейската комисия.В рамките на Академия за иновации: Идеите, 2018, студентите ще имат възможността да разработват и презентират сами свои решения в три мисии:Мисия: „Изобретения на бъдещето“Мисия: „Дигитални иновации“Мисия: „Социални решения“На 1 и 2 юни в НДК, Литературен клуб \"Перото\", младежите ще могат да разработят своите идеи под формата на кратки 15 минутни презентации и демо версии на продукти и услуги, по темите, изброени по-горе. Надпреварата се случва в 24 часа под менторството на жури, което включва представители на бизнеса, предприемаческата екосистема и академичната общност.Предварителна регистрация на студенти (индивидуални участници и екипи), които искат да се състезават в хакатона ще тече от 20 март до средата на месец май .На 2 юни от 14:00 ч., при открити врати, в Литературен клуб \"Перото\" на НДК ще започнат презентациите и журирането за тях.Голямата награда за отбора победител през 2018г. е 10 000 лв. и посещение в Брюксел. Още две идеи ще бъдат отличени със специални предметни и парични награди от партньори на Академия за иновации: ИДЕИТЕ и организаторите.", "date": "2018.03.13", "title": "Академия за иновации: ИДЕИТЕ 2018 кани студенти от цялата страна на състезание за идеи"}
{"url": "https://offnews.bg/futbol/hubchev-izvika-v-natcionalnia-chetirima-ot-tcska-i-po-edin-ot-levski-i-676638.html", "text": "Националният селекционер Петър Хубчев обяви състава за контролите на тима срещу Босна и Херцеговина и Казахстан, които ще се проведат на 23 и 26 март. Специалистът събра група от 23-ма футболисти, като 11 от тях играят в родния елит.Най-много представители има ЦСКА: Николай Бодуров, Станислав Манолев, Кирил Десподов и Божидар Чорбаджийски. Божидар Митрев пък ще брани честта на Левски, а шампионът Лудогорец също е с един представител - Цветомир Панов.Националите се събират на лагер в Разград на 19 март. България посреща Босна и Херцеговина на 23 март 2018 на \"Лудогорец Арена\", а три дни по-късно - на 26 март, тимът на Хубчев излиза срещу Казахстан на \"Панчо Арена\" във Фелчут, Унгария. Интересното е, че ден по-рано \"трикольорите\" ще пътуват за Унгария със самолет от Букурещ.Вратари: Пламен Илиев (Астра, Румъния), Божидар Митрев (Левски)Защитници: Васил Божиков (Слован Братислава, Словакия), Страхил Попов (Касъмпаша, Турция), Петър Занев (Амкар Перм, Русия), Камен Хаджиев (Берое), Божидар Чорбаджийски (ЦСКА), Николай Бодуров (ЦСКА), Цветомир Панов (Лудогорец)Полузащитници и нападатели: Симеон Славчев (Лехия Гданск, Полша), Георги Костадинов (Макаби Хайфа, Израел), Ивайло Чочев (Палермо, Италия), Станислав Манолев (ЦСКА), Мартин Райнов (Берое), Михаил Александров (Арсенал Тула, Русия), Тодор Неделев (Ботев Пловдив), Кирил Десподов (ЦСКА), Радослав Кирилов (Пирин Благоевград), Иван Минчев (Славия), Ивелин Попов (Рубин Казан, Русия), Георги Миланов (ЦСКА Москва, Русия), Спас Делев (Погон Сшчечин, Полша), Андрей Гълъбинов (Дженоа, Италия).", "date": "2018.03.13", "title": "Хубчев извика в националния четирима от ЦСКА и по един от Левски и Лудогорец"}
{"url": "https://offnews.bg/sviat/turski-sili-obgradiha-kiurdskia-sirijski-grad-afrin-676612.html", "text": "Турските военни обявиха, че са обградили кюрдския град Африн в Северна Сирия, който е в центъра на настъплението срещу кюрдското опълчение, предаде Би Би Си.В изявлението се казва, че войските и техните съюзници - сирийски бунтовници - са превзели също \"области от критична важност\" в окръжаващия Африн регион.Съобщението не е било потвърдено веднага от местните кюрдски власти, уточнява британската медия.Операцията, целяща изтласкването на кюрдските \"Отряди за народна самоотбрана\" (YPG) извън Африн, започна на 20 януари.Турското правителство обяви, че YPG е продължение на забранената Кюрдска работническа партия  (PKK), която се бори от три десетилетия за кюрдска автономия в Югоизточна Турция.YPG отрича да има каквато и да е пряка организационна връзка с PKK - твърдение подкрепяно от САЩ, които осигуряват на отрядите и съюзниците им оръжия и подкрепа по въздух в битката срещу джихадиската групировка \"Ислямска държава\".", "date": "2018.03.13", "title": "Турски сили обградиха кюрдския сирийски град Африн"}
{"url": "https://offnews.bg/analizi/zakonat-za-chastnite-ohraniteli-kato-mashina-za-izbori-i-razchistvane-676626.html", "text": "Законът за частната охранителна дейност (ЗЧОД), който беше предложен от депутати от ГЕРБ и  на две четения въпреки предупрежденията за това, че създава прецедент в сектора на охранителните фирми, е на път да придобие заплашителни размери с политически отенък.На пръв поглед частната охранителна дейност е проблемен сектор от години и регулацията му по някакъв начин се нуждаеше от осъвременяване. С намесата обаче на силово ведомство, каквото е МВР, в чисто икономическа дейност, нещата започват да изглеждат повече лобистки, отколкото експертни. Зад неаргументираното обяснение, че МВР по този начин ще контролира строго дейността на охранителните фирми заради сигурността на гражданите, се въвеждат куп нови рестрикции и задължения към фирмите в сектора. Това създава реална заплаха от заличаване на някои от тях от картата на пазара на частните услуги за сигурност, като в същото изплуват и съмнения за извличане на политически дивиденти и разширяване на влиянието върху местната власт и респективно - върху гласоподавателите.В деня, в който главният прокурор и президентът  () за противоконституционност на текстовете за въвеждането на новия лиценз за охрана на урбанизирани територии, беше публикуван проект на наредба на МВР, която въвежда нови правила по отношение на лицензионните режими. Впечатление прави, че в нея преобладават регулациите, които - въпреки декларациите на правителството за облекчаване на бизнеса от административната тежест, въвеждат все повече и нови пречки.На първо място това е изискване на свидетелство за съдимост от представителите на охранителните фирми. Един от \"флагманите\" на електронното управление е широко пропагандираното от правителството отпадане на изискването именно на свидетелството за съдимост. С него беше демонстрирано и нелепото състояние на администрацията и необходимостта от промяната на стотици текстове, така че този документ да бъде изискван по служебен път. В този смисъл цитираната наредба очевидно живее свой отделен живот, паралелен на политиката на правителството.  На второ място текстовете ѝ въвеждат необосновано голям брой изисквания за отчетност пред МВР, което е свързано със заплащането на такси. Случайно или не наредбата включва активното участие на нотариусите в процеса. Така например частните охранителни фирми ще трябва да представят на МВР копие от нотариално заверени договори за охрана, за което се заплаща съответната такса. Освен това на всяко тримесечие фирмите, отново след посещение при нотариус и заплащане на такса, ще трябва да декларират сключвали ли са нови договори.Общо седем са режимите, за които е въведено изискването за нотариална заверка.На практика въвеждането на допълнителни административни и финансови тежести би заличило по-малките фирми от пазара като ще освободи ниша на по-големите играчи.Сериозните въпроси, пред които законът се изправя, са свързани и с конституцията, но носят и политически отенък.Според председателя на ДСБ Атанас Атанасов за втори път се наблюдава \"координирана акция на президента и прокуратурата\". Първият подобен случай бил , след като военната прокуратура започна проверка в службата.Според него акцията сега е насочена срещу \"мнозинството, приело закона\":Според Атанасов законът за частните охранители би облагодетелствал фирми, които са в обкръжението на управляващите от ГЕРБ. По думите му охранителният бизнес има огромно влияние: Той не скри подозренията си именно това влияние да бъде използвано и по време на избори:Той споделя мотивите за противоконституционност на текстовете, въвеждащи лиценза за охрана на урбанизирани територии. По думите му конституцията вменява на Министерския съвет осъществяването на обществения ред и сигурността на страната.Той припомни и аргументите, с които текстовете в конституцията са били приети от Великото народно събрание - именно заради имиджа на службите на тоталитарния режим, функциите по сигурността са възложени на правителството, което подлежи на парламентарен контрол. Тук се създава възможността чрез частните охранителни фирми този контрол да бъде заличен, смята Атанасов.Той излага и друго съображение срещу подобни текстове в ЗЧОД - плаща се двойно за една и съща дейност. Веднъж на държавата и втори път пак през данъците на частни охранителни фирми:На подобно мнение е и проф. Николай Радулов. Освен аргументите за противоконституционност, той изразява и съмнения за това, дали този инструмент няма да бъде употребен с политическа цел. По думите му с текстовете за охрана на урбанизирани територии се създава прецедент, при който задължения на властта се прехвърлят на частни субекти.Според него има и други капани. Така например към органите в МВР има изискване те да бъдат деполитизирани, но такова няма по отношение на служителите на частните охранителни фирми. Според него проблемите в МВР и това дали то извършва достатъчно добре функциите се, са свързани с некомпетентност. \"Ако внимателно направите анализ на това как се назначават ръководители в специалните служби и МВР, вие ще видите, че отдавна там принципите на израстване по заслуги са пренебрегнати, конкурсното начало не съществува, а дори и когато беше поставено на предна линия, се манипулираше. Цялата системата е демотивирана от това, че на всички възлови места се назначават хора с политически гръб и връзки и по никакъв начин с познания за това как трябва да се ръководи дейността по обезпечаване на обществения ред и сигурност\", каза още Радулов. Като \"пълна абдикация на държавата\" определиха промените в закона и от партията на президента Георги Първанов АБВ. Според бившия вътрешен министър Румен Петков с налагането на подобна практика държавата показва, че няма ангажимент към сигурността на хората, а кметовете ще решават как и кого да охраняват. „По отношение на частната охрана вече виждаме и „светли“ примери по медиите как в определени села се вземат допълнително пари от бедните им жители, за да ги охраняват. В този случай държавата казва на хората: „Ние финансираме МВР с един не лош обем средства, но не даваме пари за увеличение на заплатите, не даваме пари за ново въоръжение и оборудване. Същевременно, освен данъците, които ви вземаме, за да ви охраняваме, ви и оставяме на произвола\", коментира пред bTV Петков.На ход по случая сега е Конституционният съд. Любопитна подробност тук е решението на президента Румен Радев да се обърне към \"пазителите на конституцията\", а не да върне текстовете с вето, което със сигурност щеше да бъде преодоляно от същото това мнозинство в парламента, приело закона за частните охранители. Любопитна е и активността на главния прокурор. Като се има предвид качеството на \"продукцията\", излъчвана от парламента, вероятно той би могъл да реагира и при много други законопроекти, но не го направи. Любопитно е да се наблюдава и реакцията на охранителните фирми, част от които подкрепят законопроекта и другите, които не са съгласни с него.  ", "date": "2018.03.13", "title": "Законът за частните охранители като машина за избори и разчистване на пазар"}
{"url": "https://offnews.bg/tenis/kontuzia-na-dominik-tijm-ostavi-grigor-dimitrov-v-top-4-v-sveta-676613.html", "text": "Най-добрият ни тенисист Григор Димитров със сигурност ще запази четвъртото си място в световната ранглиста и през следващата седмица. Причината е контузия на един от конкурентите му - Доминик Тийм.Австриецът се оплака от проблеми в глезена по време на мача си срещу аржентинеца Пабло Куевас на турнира от сериите Мастърс 1000 в Индиън Уелс и прекрати участието си в надпреварата.Това означава, че никой от класираните по-ниско от Димитров тенисисти нямат шанс да спечелят такъв брой точки, че да задминат българина. Тийм можеше да се изкачи до 4-а позиция, ако беше спечелил трофея в Индиън Уелс.Димитров отпадна от същата надпревара във втория кръг, след като загуби от испанския ветеран Фернандо Вердаско. Следващият турнир, за който българинът е заявил участие, е този в Маями. Надпреварата започва на 21 март.", "date": "2018.03.13", "title": "Контузия на Доминик Тийм остави Григор Димитров в топ 4 в света"}
{"url": "https://offnews.bg/sviat/predsrochni-izbori-v-slovakia-vse-po-vazmozhen-stcenarij-676619.html", "text": "Правителството на словашкия премиер Роберт Фицо е по-близо до възможността да падне, след като по-малкият му коалиционен партньор, партия \"Мост-Хид\" (\"Мост\"), призова за предсрочни избори в контекста на политическата криза около убийството на журналиста Ян Куциак, предаде Ройтерс.Снощи \"Мост-Хид\" заяви след повече от осемчасови разисквания, че ще поиска от останалите партии в управляващата коалиция споразумение за предсрочни избори, като в противен случай ще я напусне.\"Смятаме, че тази ситуация може да бъде уредена единствено чрез предсрочни избори\", заяви пред репортери лидерът на партията на етническите унгарци в Словакия Бела Бугар. Словакия изпадна в политическа криза след убийството на журналиста Ян Куциак в края на миналия месец, което предизвика най-големите улични протести след падането на комунизма преди близо три десетилетия и доведе правителството на Фицо на ръба на оцеляването.Словашкият премиер, управлявал страната през десет от последните 12 години, се мъчи да запази целостта на своята трипартийна управляваща коалиция. По-рано вчера най-приближеният му човек в неговата социалдемократическа партия \"Смер\" (\"Посока\"), министърът на вътрешните работи Роберт Калиняк, подаде оставка, за което \"Мост-Хид\" настояваше още от миналата седмица. С оглед на разрастващите се улични протести обаче \"Мост-Хид\" реши да увеличи своите искания.Коалицията на Фицо има крехко мнозинство в парламента. Той може да опита да управлява с правителство на малцинството, без \"Мост-Хид\", но ще има ограничени възможности на разположение за подкрепа.При това лидерът на третия партньор в управлението, Словашката национална партия, Андрей Данко каза, че ще иска предсрочни избори, ако управляващата коалиция загуби мнозинството си.Бугар заяви, че ще се стреми евентуалното свикване на предсрочни избори от коалицията, за което той призовава, да стане при условията на \"Мост-Хид\". Опозиционните партии подготвят предложение за вот на недоверие срещу правителството на Фицо. Бугар каза, че е твърде рано да се каже как партията му ще гласува по този въпрос.", "date": "2018.03.13", "title": "Предсрочни избори в Словакия все по-възможен сценарий"}
{"url": "https://offnews.bg/kultura/dve-sedmitci-ni-deliat-ot-kontcerta-i-zashemetiavashtoto-vizualno-shou-676611.html", "text": "Най-продаваната белгийска изпълнителка издаде нов, изцяло англоезичен албум, който вече спечели сърцата на няколко ключови града в САЩ, част от световното ѝ турне. След точно 2 седмици \"Саmouflage\" ще дебютира и у нас. На 27 март в зала 1 на НДК и Лара Фабиан ще предстaви на феновете си двучасов концерт и зашеметяващо визуално шоу, в което ще сподели нейния актуален поглед към света, в който живеем.Фабиан ще излезе с още двама поддържащи изпълнители и бенд от 5 музиканти. Певицата ще остане на сцената повече от 2 часа, в които ще чуем новия ѝ албум, както и повечето от най-популярните ѝ парчета, с които вече е въздействала на публиката си многократно през годините. “Je T’aime”, \"Adagio\", \"Love by Grace\", \"Broken Vow\" са само малка част от хитовете ѝ в глобален мащаб, които ще разтърсят зала 1 на НДК.„Не вярвам, че езикът може да постави граница на емоциите. Няма специален език, на който да кажеш нещо, идващо от сърцето. Можеш да говориш със сърцето си на японски, индийски, италиански – няма значение. Истинските чувства нямат граници и бариери“, казва Lara Fabian преди да изпее една от най-популярните си песни Je suis Malade, излязла през 1994. „Много от песните ми се отнасят за това през какво преминаваме, каква е действителността ни, но въпреки всичко, въпреки нея, те разказват и за това как можем да извлечем най-доброто от случващото се заедно“, споделя тя.Благодарение на специалната връзка с публиката, която Лара създава по време на своите участия, и историите, които разказва с музиката си, певицата не само препълни концертните зали на Маями, Ню Йорк, Чикаго, Лос Анджелис, но и разчувства хилядите си фенове.Очаква се да направи същото и у нас на 27 март, като ни покаже необикновения микс от класически китари и модерно електронно звучене, за които огромни заслуги имат композиторът Мо Денеби и легендарната Шарън Вон. Таланти от различни националности, които обединяват най-доброто от всевъзможни култури и стилове. Това е и основното, което искат да постигнат с \"Саmouflage\" – сплотяване на хората въпреки различията..", "date": "2018.03.13", "title": "Две седмици ни делят от концерта и зашеметяващото визуално шоу на Лара Фабиан"}
{"url": "https://offnews.bg/ikonomika/parvi-blok-na-leningradskata-aetc-2-s-reaktor-vver-1200-be-vkliuchen-k-676620.html", "text": "На 9 март 2018 г. в 09:19 часа в иновационния Първи енергоблок от поколение „3 плюс“ с реактор ВВЕР-1200 на Ленинградската АЕЦ 2 бе извършена най-важната операция. Генераторът бе синхронизиран с мрежата и енергоблокът започна да дава първите си киловатчасове електроенергия в единната енергийна система на Русия. Централата е филиал на Концерн „Росенергоатом“, част от електроенергийното подразделение на „Росатом“.Както поясни главният инженер на централата Александър Беляев, за да бъде включен генератора в мрежата, топлинната мощност на реактора ВВЕР-1200 бе повишена до 35% от номиналната, а бързообортната турбина К-1200-6,8/50 бе успешно изведена на 3000 оборота в минута. Новият енергоблок на Ленинградската АЕЦ бе включен в енергосистемата на минимално ниво на мощност от 240 мегавата и успешно работи в този режим предвидените 4 часа. През това време енергоблокът изработи близо 1 милион киловатчаса електроенергия.", "date": "2018.03.13", "title": "Първи блок на Ленинградската АЕЦ 2 с реактор ВВЕР-1200 бе включен към енергийната мрежа на Русия"}
{"url": "https://offnews.bg/sviat/kakvo-predstavliava-riadkata-otrova-novichok-s-koiato-poraziha-bivs-676617.html", "text": "Британският премиер Тереза Мей заяви вчера, че е \"много вероятно\" Москва да е отговорна за отравянето на бившия руски двоен агент Сергей Скрипал с веществото \"Новичок\" в английския град Солсбъри, предаде Ройтерс.- Разработено в бившия Съветски съюз през '70-те и '80-те, \"Новичок\" (в превод: \"новак\") е силно токсично нервнопаралитично вещество с малко по-различен химичен състав от по-известните отровни газове Ви Екс и зарин.- Смята се, че е пет до десет пъти по-смъртоносен, въпреки че няма данни да е бил използван преди. Смята се, че Москва не е декларирала \"Новичок\" или съставките му пред базираната в Хага Организация за забрана на химическите оръжия (ОЗХО), която следи спазването на договор, забраняващ тяхната употреба.- Той е четвърто поколение отровен газ, чиито съставни части са селскостопански химикали. По този начин производството му може с лекота да бъде прикрито зад паравана на легитимна химическа промишленост, смята американският експерт по химическите оръжия Ейми Смитсън.- Химикалът \"предизвиква забавяне на сърдечния ритъм и ограничаване на въздушните пътища, което води до смърт от задушаване\", заяви експертът по фармакология проф. Гари Стивънс от Университета в Рединг. \"Една от основните причини да се произвеждат тези вещества е, че техните съставни части не са забранени\", добави той.- Русия и САЩ навремето имаха най-големите програми за химически оръжия в света. Русия приключи унищожаването на декларираните си пред ОЗХО запаси миналата година. САЩ са във финалните етапи на унищожаването на своите запаси.", "date": "2018.03.13", "title": "Какво представлява рядката отрова 'Новичок', с която поразиха бившия руски агент Скрипал"}
{"url": "https://offnews.bg/offtopic/prezidentat-radev-gotov-za-spetcchastite-vizhte-kak-pravi-koremno-vi-676625.html", "text": "Президентът Румен Радев се позабавлява и показа завидна физическа форма по време на посещението си в Пловдив днес.Пред тв камерите, макар и в костюм, Радев направи коремно набиране и заби погледите върху себе си.Президентът Румен Радев посети 68-а бригада „Специални сили“ в Пловдив.По-късно днес държавният глава ще се срещне и с личния състав на 68-а бригада „Специални сили“.", "date": "2018.03.13", "title": "Президентът Радев готов за спецчастите, вижте как прави коремно (видео)"}
{"url": "https://offnews.bg/drugi/britanski-avantiuristi-poigraha-golf-na-fona-na-unikalnoto-severno-sia-676623.html", "text": "Британски авантюристи измислиха нестандартен начин да разнообразят играта си на голф. Те решиха да изпитат уменията си на фона на прословутото северно сияние.Оптичното явление е наблюдавано в небето над полярните райони на Земята, образуващо се вследствие на взаимодействието на заредени частици от слънчевия вятър с магнитосферата. Явлението може да се оприличи на поразително красив танц на разноцветни светлини в небето.Полярните сияния са в основата на много легенди и митове на северните народи. Викингите вярвали, че сиянията са воини, препускащи на коне през небето, а според ескимосите добри духове палят светлините, за да осветят пътя на мъртвите към отвъдния свят.Великолепната гледка привлече погледа на много хора в социалните мрежи, а някои от тях шеговито се чудеха как биха изглеждали спортове като кърлинг, ски скокове, или спортно ходене на фона на природния феномен.", "date": "2018.03.13", "title": "Британски авантюристи поиграха голф на фона на уникалното северно сияние (видео)"}
{"url": "https://offnews.bg/turizam/13-rast-na-chuzhdite-turisti-hotelierite-s-50-mln-lv-prihodi-prez-676616.html", "text": "С 13.6% са се увеличи чуждите туристи у нас през януари спрямо същия месец на 2017 г., показват данните на Националния статистически институт.Пренощувалите в местата за настаняване у нас през първия месец на 2018 г. са били 373 000, с 11.5% повече от общия брой година по-рано. От тях българите са с 10.1% повече, а чужденците - с 13.6% ръст.Българските граждани са 227.4 хил., средно с по две нощувки. Чуждите са 145.6 хил. 70.4% са отсядали в четири- или петзвездни хотели за средно по 3.1 нощувки.През януари у нас са работили 1 894 места за настаняване с над 10 легла - хотели, мотели, къмпинги, хижи и други. Броят на стаите в тях е 56.2 хил., а на леглата - 124.0 хиляди. В сравнение с януари 2017 г. има увеличение на местата с 5.4%, а на леглата в тях - с 13.2%.Най-голямо е годишното увеличение на броя нощувки в местата за настаняване с три звезди (с 15.8%). През януари 2018-а те са били общо 910.0 хил. или с 13.5% повече.В четири- и петзвездните хотели са концентрирани 70.7% от общия брой нощувки на чуждите граждани. Там са оставали и 35.9% от почиващите българи. В местата за настаняване с 3 звезди са осъществени 22.9% от нощувките на чужди граждани и 33.0% - на българи, докато в останалите места за настаняване (с 1 и 2 звезди) те са съответно 6.4 и 31.1%.Общата заетост на леглата в местата за настаняване през януари 2018 г. е 26.6%, като се увеличава с 2.1 процентни пункта в сравнение с януари 2017 г. Най-висока е заетостта на леглата в хотелите с 4 и 5 звезди - 38.3%, следват местата за настаняване с 3 звезди - 26.2%, и с 1 и 2 звезди - 14.4%.Приходите от нощувки през януари 2018 г. достигат 50.0 млн. лв., с 20.2% повече от януари 2017 г. Регистрирано е увеличение на приходите както от чужди граждани - с 21.8%, така и от български - с 18.0%.", "date": "2018.03.13", "title": "13% ръст на чуждите туристи, хотелиерите с 50 млн. лв. приходи през януари"}
{"url": "https://offnews.bg/politika/kiril-dojde-kato-duhoven-vodach-no-izbra-da-si-tragne-kato-politik-k-676610.html", "text": " дойде в България като духовен водач, но избра да си тръгне като политик. Това заяви държавният глава Румен Радев, коментирайки визитата на патриарха на Русия у нас и отправените от него упреци срещу България и нейния президент, съобщава БГНЕС.Това е първият официален коментар на българският държавен глава, след като случаят с поведението на руския патриарх беше оповестен чрез медиите в Русия. От кадри от срещата става ясно, че духовникът държи сметка за това как България оценява приноса на Русия в Руско-турската война.Първоначално от президентството излязоха с позиция за това как президентът е отговорил на Кирил. В същото време от ГЕРБ поискаха разсекретяване на стенограмата от разговора. Във вторник Радев за първи път коментира случая. \"Но аз не съм само президент, но и християнин, затова не вярвам, че неговата цел е била да всее разкол между нашите народи\", добави Радев.Според него е важен въпросът „кой се опита да похити общия празник за нашето Освобождение и да го превърне в повод за разделение, да експлоатира кризата в нашите отношения”.По-рано днес  направи и вицепрезидентът Илиана Йотова. Тя определи тонът на руския духовник като \"неприемлив\" \"За мен обаче е по-важно как българските институции реагираха на това, което се случи на срещата. Реакцията на президента беше точна, хладнокръвна и с ясни послания\", коментира тя.Отношение по темата взе и  на Българската православна църква. В съобщение се посочва, че президентът Румен Радев се е държал като държавник, \"с уважение към своя събеседник, но и отстоявайки твърдо своите позиции, което силно впечатли главата на руската православна църква.\"", "date": "2018.03.13", "title": "Кирил дойде като духовен водач, но избра да си тръгне като политик, каза президентът"}
{"url": "https://offnews.bg/obshtestvo/sedem-poslanika-na-shvejtcaria-shte-posetiat-romite-v-stolipinovo-676621.html", "text": "Седем посланика на Швейцария ще посетят утре кв.\"Столипиново\" в Пловдив, за да се запознаят на място с ромската интеграция в най-големия ромски квартал в България и Европа.Посланиците на Швейцария в България, Албания, Косово, Сърбия, Македония и Румъния, както и швейцарският представител в борда на Ромския образователен фонд, базиран в Будапеща, са в Пловдив за четвъртата регионална среща на Швейцарската агенция за развитие и сътрудничество (ШАРС), посветена на ромската интеграция.Събитието ще продължи до 15 март, като се очаква посланиците да посетят образователения и здравен център в кв.\"Столипиново, които в момента се изграждат. Те ще се срещнат с учители, родители и деца в детската градина „Лилия“ и ще споделят на семинара богатия си опит от различни страни.За първи път България е домакин на регионална среща на ШАРС по ромската интеграция. Целта й е да бъдат обсъдени програми за ромско включване в Югоизточна Европа, както и да се направят изводи как успешно да се разработват и изпълняват проекти за социално включване с фокус върху устойчивостта и работата с държавните и местните институции.В семинара участват експерти от централния офис на ШАРС в Берн и офисите й в балканските страни, в които се изпълняват проекти за социална интеграция. В дискусиите ще участват представители на Европейската комисия, на проекта РОМАКТ на Съвета на Европа, както и на ромски организации.В рамките на форума ще бъде споделен българският опит в работата с институции и за постигането на устойчивост. Ще се обсъдят резултатите и предизвикателствата в социалното включване на ромите и други уязвими групи по програма Здраве и образование за всички (ЗОВ), изпълнявана в шест големи областни центрове, включително и в Пловдив. Ще присъстват представители Министерството на труда и социалната политика, Министерството на образованието и науката и Министерството на здравеопазването, които са партньори по Програма ЗОВ. Участие ще вземат и представители на общините Пловдив и Сливен.Интегрирани проекти по Програма ЗОВ се изпълняват в Пловдив, Монтана, Сливен, Шумен, Русе и Бургас в периода 2013 - 2019 година. Основната цел е да подобри достъпа на роми и други уязвими групи до детски градини и начални училища и здравни услуги, както и да подобри качеството на образованието и здравеопазването. Насочена е конкретно към деца на възраст от 0-10, млади жени, майки, бременни и млади семейства в компактни градски ромски общности и райони с над 70 процента ромско население.За сега по Програма ЗОВ 377 деца са записани на ясла, детска градина и училище, а 3970 посещават допълнителни учебни занимания. Изградени са 4 нови детски градини, а изцяло обновени са 5 ясли и детски градини, както и 2 училища.Нопопостроени са още два здравни центъра, а ремонтираните са 8. В тях са извършени прегледи и консултации на над 4 000 млади майки, бременни жени и деца. В здравните кампании са обхванати близо 6 500 млади родители от ромски произход.", "date": "2018.03.13", "title": "Седем посланика на Швейцария ще посетят ромите в 'Столипиново'"}
{"url": "https://offnews.bg/sviat/zadarzhaha-mazh-zamesen-v-otvlichaneto-na-43-studenti-v-meksiko-676586.html", "text": "Мъж, изиграл решаваща роля в изчезването на 43 студенти в Мексико през 2014 г., бе арестуван, съобщиха вчера съдебните власти в американската страна, цитирани от Франс прес.Ерик Уриел, по прякор \"Ене\", е участвал в отвличането на студентите в щата Гереро в южната част на Мексико.Според властите заподозреният е член на наркокартела \"Герерос унидос\". Повдигнати са му обвинения в участие в организирана престъпна група и отвличане. Той бе едно от петте издирвани лица, за които властите обявиха награда от 80 000 долара.Първоначалните разследвания стигнаха до заключението, че жертвите са били отвлечени от корумпирани полицаи и предадени на членове на картела, които ги убили, изгорили телата им на сметище и изхвърлили останките им в река. Тази версия обаче се оспорва от местни и международни правозащитни организации, отбеляза Ройтерс.", "date": "2018.03.13", "title": "Задържаха мъж, замесен в отвличането на 43 студенти в Мексико"}
{"url": "https://offnews.bg/sviat/tramp-uvolni-darzhavnia-sekretar-reks-tilarsan-676639.html", "text": "Американският президент Доналд Тръмп уволни държавния секретар Рекс Тилърсън. На неговото място Тръмп номинира директорът на ЦРУ Майк Помпео. Неговото място пък ще заеме Джина Хаспел. Тръмп обяви решението си в Туитър.\"Майк Помпео, директор на ЦРУ, ще стане държавен секретар. Той ще свърши страхотна работа. Благодаря на Рекс Тилърсън за неговата служба. Джина Хаспел става директор на ЦРУ - първата жена на поста. Поздравления на всички!\", написа той. Тилърсън стана държавен секретар през февруари миналата година. Рокадата идва седмица след като Белият дом обяви, че Тръмп ще се срещне с лидера на Северна Корея Ким Чен-ун през май. Тогава Държавният департамент се оказа неподготвен, като обяви, че няма потвърждение за такава среща. Според пожелал анонимност официален представител на Белия дом президентът на САЩ иска да има нов екип преди планираните преговори със Северна Корея и различни търговски преговори, съобщи АП, цитирана от БТА.", "date": "2018.03.13", "title": "Тръмп уволни държавния секретар Рекс Тилърсън"}
{"url": "https://offnews.bg/temida/govoriteliat-na-tcatcarov-oproverga-bulmarket-edinstveno-skorostta-676590.html", "text": "Категорични са експертните заключение, че единствената причина за възникването на това транспортно произшествие, е високата скорост, с която са се движили и навлизането в района на гарата с двойно по-високо скорост. Това каза говорителят на главния прокурор Румяна Арнаудова в ефира на Нова телевизия по повод представената от , в която се твърди, че причина за железопътната катастрофа в с. Хитрино е незаключена стрелка на релсовия път.„Абсолютно убедена е прокуратурата за това какви са причините, за да се стигне до този тежък инцидент. На мястото на произшествието са извършени множество огледи. Изготвени са и множество експертизи. Разполагаме с гласни доказателствени средства и с експертни заключени. Версията, която вчера бе представена от „Булмарекет“, е била предмет на нашето разследване. Още в самото начало главният прокурор обяви, че ще бъдат разследвани всички обстоятелства във връзка с този инцидент. За нас беше изключително важно дали се касае за действия на машинистите или е на лице съпричиняване с оглед на състоянието на инфраструктурата“, обясни прокурор Арнаудова.„Категорични са експертните заключение, че единствената причина за възникването на това транспортно произшествие, е високата скорост, с която са се движили и навлизането в района на гарата с двойно по-високо скорост. Не е на лице, каквото и да е съпричиняване, не е на лице технически проблем по инфраструктурата и това е категорично установено още на досъдебното производство“, подчерта тя.", "date": "2018.03.13", "title": "Говорителят на Цацаров опроверга 'Булмаркет': Единствено скоростта е виновна за трагедията"}
{"url": "https://offnews.bg/obshtestvo/novi-promeni-v-pravilata-za-priem-na-detca-v-iaslite-v-sofia-676615.html", "text": "Броят на децата със специални образователни потребности с намален слух за прием в Детска ясла №35 няма да бъде ограничаван до 3 за всяка група.Това стана по предложение на председателя на групата на БСП в СОС Калоян Паргов, който е и заместник-председател на Комисията по образование, култура, наука и културно многообразие.На редовното заседание на комисията първа точка от дневния ред беше именно гласуване на Доклад относно приемане на проект на Правила за приемане на деца в общинските самостоятелни детски ясли на територията на Столична община. В Раздел II на Правилата, в точка \"Класиране\" вносителите бяха заложили ограничение на броя на децата с намален слух до три за всяка група в Детска ясла №35.\"А какво ще се случи, ако за някоя от групите кандидатстват 4 деца? Как ще обясним на родителите на отпадналото дете, че правилата за приемане на деца в общинските самостоятелни детски ясли на територията на Столична община не позволяват в групата да има повече от 3 деца с намален слух, попита Калоян Паргов. - Ограничението специално за Детска ясла №35 трябва да отпадне, тъй като реално нищо не налага то да съществува\".Предложението на Калоян Паргов беше гласувано единодушно от всички членове на Комисията по образование, култура, наука и културно многообразие и с тази поправка беше приет докладът за Правила за приемане на деца в общинските самостоятелни детски ясли на територията на Столична община.", "date": "2018.03.13", "title": "Нови промени в правилата за прием на деца в яслите в София"}
{"url": "https://offnews.bg/sviat/turtcia-razmaha-prast-na-germania-za-podpaleni-dzhamii-676587.html", "text": "Германският посланик в Анкара бе извикан вчера в турското министерство на външните работи във връзка с нападенията през последните дни срещу турската общност в Германия, предаде Франс прес.Турският вицепремиер и говорител на правителството Бекир Боздаг съобщи, че на дипломата е връчена протестна нота.За три дни бяха подпалени две джамии - в Берлин и в Южна Германия - офисът на германско-турска асоциация в западната част на страната и зарзаватчийница в северната част на страната, държана от турчин. На друга джамия бяха изпотрошени стъклата.За нападенията се води разследване в Германия. Възможните мотиви, които се разглеждат, са расистки, ислямофобски, но също така политически, на фона на турската офанзива в Северозападна Сирия, пише в. \"Тагесшпигел\".", "date": "2018.03.13", "title": "Турция размаха пръст на Германия за подпалени джамии"}
{"url": "https://offnews.bg/kultura/novata-balgarskata-pesen-veche-e-sred-favoritite-da-specheli-evrovizia-676588.html", "text": "Песента Bones на групата Equinox, която ще представлява България на тазгодишната Евровизия в Лисабон, вече е сред фаворитите за спечелването на конкурса.Според коефициентите на един от водещите букмейкъри проектът, зад който стоят Жана Бергендорф, Владимир Михайлов, Георги Симеонов-JJ, Джони Манюел и Трей Кембъл е четвърти по шансове да спечели Евровизия.Вероятността наградата да дойде в София засега се оценява на 1 към 12. По-нисък е коефициентът на Израел (3,75), Чехия и Естония (по 8).Като цяло след качването на българската песен на официалния канал на Евровизия, отзивите за нея са впечатляващо ласкави. Според повечето меломани през последните три години страната ни избира изключително силни песни с модерно звучене, които заслужават да спечелят Евровизия.През 2016 г. Поли Генова се класира на четвърто място в конкурса с песента \"If Love Was a Crime\", а миналата година Кристиян Костов достигна рекордното второ място с \"Beautiful Mess\".", "date": "2018.03.13", "title": "Новата българската песен вече е сред фаворитите да спечели Евровизия"}
{"url": "https://offnews.bg/izvan-terena/karanga-zagria-za-levski-s-uiski-i-chalga-676592.html", "text": "Звездата на ЦСКА Фернандо Каранга поля успеха над Пирин Благоевград с 2:1 от последния кръг на Първа лига с посещение в столична чалготека.Кадрите с Каранга, който стиска чаша уиски в ръка, докато музикант от заведението му вдига настроението с барабанни ритми, бяха разпространени от самото заведение. Участие същата вечер във въпросното заведение е имала и фолкдивата Анелия.Каранга и съотборниците му няма да имат много възможности за излизания през седмицата, тъй като им предстои тежък мач с Левски в неделя, когато е последният кръг от редовния сезон.", "date": "2018.03.13", "title": "Каранга загря за Левски с уиски и чалга"}
{"url": "https://offnews.bg/kultura/frantcuzinat-s-balgarski-koreni-vensan-vinel-s-parvi-kontcert-u-nas-na-676595.html", "text": "Четвъртото издание на Франкофоли ще бъде първото събитие в България, което ще стартира кампанията „Отворена зона“ в партньорство с фондация Моменти за равни възможности за достъп до култура и изкуство на хора в неравностойно положение и различни социално изолирани групи. Тази година фестивалът за съвременна музика ще се проведе на 22 и 23 юни, при вход свободен, в парк „Македония“ в града, където миналата година събитието събра над 30 000 публика.За първи път на концертите на Франкофоли ще бъде изградена специална фестивална зона, подходяща за настаняване на хора с нарушена мобилност и техните придружители, обособена като достъп и необходима видимост към сцената. На разположение за помощ в придвижването на хора с увреждания ще бъдат и доброволци-асистенти. Необходимост от асистент може да бъде предварително заявена в Информационния център в града.В подкрепа на кампанията „Отворена зона“ с първи самостоятелен концерт на Франкофоли в България пристига и Венсан Винел – незрящото момче с български произход, което през лятото на 2017 стана звезда във Франция след участието си в музикален риалити формат там.Певецът ще се качи на сцената на Франкофоли на 22 юни с репертоар от първият си самостоятелен албум и негови интерпретации на световни хитове.21- годишният Венсан Винел стана популярен и обичан у нас и във Франция с талант и личната си история, която разбива социалната стигма за хората с увреждания. Надарен с изключителен слух, но с нарушено зрение, през 2017 той се яви на кастинг, сам акомпанирайки си на пиано и веднага спечели журито в \"Гласът на Франция\" (The Voice: la plus belle voix по TF1) и макар да не спечели шоуто, достойно стигна до третото място на финала.Фестивалът Франкофоли се провежда в Благоевград от 2015 като изнесено издание на най-големия европейски фестивал за съвременна франкофонска музика Les FRANCOFOLIES de la Rochelle /Ла Рошел, Франция/. В 3-те му издания до момента на сцената се качиха най-едни от най-актуалните звезди на съвременната френска музика – ЗАЗ, Имани, Джипси кингс, Нувел ваг, Патрисиа Каас, Боб Синклер и др.", "date": "2018.03.13", "title": "Французинът с български корени Венсан Винел с първи концерт у нас на Франкофоли през юни"}
{"url": "https://offnews.bg/obshtestvo/nakazaha-uchitelka-ot-pazardzhik-darpala-ushi-i-obizhdala-uchenitci-676593.html", "text": "Учителка от елитно училище в Пазарджик е наказана с „Предупреждение за уволнение“, след като няколко шестокласници, на които преподавала, подали жалба срещу нея. Децата обвиняват преподавателката си в насилие над тях – физическо и психическо.Тя е обжалвала дисциплинарната санкция, но Окръжният съд я потвърждава с окончателно решение, съобщава \"\".Наказанието е наложено, защото в различни дни през учебната 2016/2017 година в час по английски преподавателката дърпала ушите на различни ученици и им крещяла поради невъзможност да въдвори ред.Преди това пък казала на ученичка „Ти нямаш грам акъл в главата!“ и я нарекла безотговорна и безочлива.Отказала да премести ученик с намалено зрение на първия чин, защото бил „огромен“. Обиждала децата с думи като „говеда“ и ги заплашвала, че ще „изхвърчат от часа“. Бутнала едно от момчетата и то се ударило в стената, на момиче дръпнала силно ръката и му причинило болка. В заповедта е посочено, че госпожата се държала така и в други класове, случвало се да удря, обижда и скубе неведнъж свои възпитаници, също шестокласници.Самата учителка обяснила, че не крещяла, а надвиквала класа, като сама определила обстановката като неспокойна и ненормална. В обясненията си написала, че използвала израза „Извинете ме, но се държите като говеда“ за ученици, направили нещата нетърпими. Дръпнала ръката на девойка, за да не се увлича от лошия пример на другите, а за друго момиче твърди, че то я обиждало, а майка му се държала безочливо.Наказанието е оставено в сила, а учителката – осъдена да плати на училището разноските за две инстанции – общо 625 лева.", "date": "2018.03.13", "title": "Наказаха учителка от Пазарджик, дърпала уши и обиждала ученици"}
{"url": "https://offnews.bg/politika/i-iliana-jotova-namira-tona-na-ruskia-patriarh-za-neochakvan-i-nepriem-676599.html", "text": "Тонът на руския патриарх Кирил беше неочакван и неприемлив. За мен обаче е по-важно как българските институции реагираха на това, което се случи на срещата. Реакцията на президента беше точна, хладнокръвна и с ясни послания.Така вицепрезидентът Илияна Йотова коментира скандала след визитата на патрираха в сутрешния блок на Нова телевизия.„Ние сме страна, която е признателна към всеки, който е участвал в тази война и който е дал живота си за свободата на България”, допълни Йотова. По думите ѝ продължението на скандала в руските медии показва, че той очевидно води към една предизборна кампания в Русия.„Със сигурност тази реакция на руския патриарх е предизвикана, може би заради колебливото ни отношение през годините на тема Русия. Но все пак този тон за мен остава неприемлив и смятам, че президентът отговори както трябва – без влизане в емоционални спирали, категорично и ясно”, каза Йотова.Тя коментира и критиките за собственото си представяне при приемането на висшия духовник. \"Първите уроци, които получава един народен представител, е как се приема едно духовно лице. Поклонът пред руския патриарх е поклон и уважение към руската църква. Тя е в основата да я има освободителната война\", каза вицепрезидентът.", "date": "2018.03.13", "title": "И Илияна Йотова намира тона на руския патриарх за неочакван и неприемлив"}
{"url": "https://offnews.bg/futbol/napliv-za-posta-na-shefa-na-sadiite-676597.html", "text": "Голям интерес от страна на кандидати за шеф на Съдийската комисия към БФС се наблюдава ден преди избора утре от 15 часа в \"Бояна\".Постът се оваканти след оставката на Петър Петров, която президентът на БФС Борислав Михайлов прие веднага.По информация на \"Меридиан Мач\" към спряганите вече имена на Йордан Сталев, Антон Генов и Наско Узунов могат да се добавят вече и тези на Красимир Керезов, Костадин Гергинов и Георги Йорданов.Керезов вече бил депозирал кандидатурата си.Отказ да поеме поста обаче е направил Любе Спасов, въпреки че идеално се вписва в търсения профил на човек от София, който е бил ръководещ, а не помощник в годините на активната си кариера и притежава авторитет в гилдията.", "date": "2018.03.13", "title": "Наплив за поста на шефа на съдиите"}
{"url": "https://offnews.bg/obshtestvo/blizo-polovin-milion-patnitci-minali-prez-letishte-sofia-za-fevruari-676602.html", "text": "Летище София отчете по-голям брой на пътниците за февруари, сравнено със същия период на миналата година.През втория месец на 2018 г. столичното летище е обслужило 473 242 пътници, което представлява ръст от 3,7% спрямо същия период на миналата година.През Терминал 2 са преминали 64% от всички пътници, а през Терминал 1 останалите 36%.Пътникопотокът по международни редовни линии е нараснал с 1,3%. Броят на пътуващите по вътрешни линии се е увеличил с 83% – oт над 10 хил. пътници през февруари 2017 г. на близо 18 хил. през същия месец на 2018 г. Причина за това е навлизане на втори превозвач по линията София-Варна от март 2017 г.Излетелите и кацнали самолети за периода са 4 122. През февруари 2018 г. каргото бележи ръст от 5%. Обработени са общо 1 568 тона товари и пощенски пратки.", "date": "2018.03.13", "title": "Близо половин милион пътници минали през летище София за февруари"}
{"url": "https://offnews.bg/medii/balgarite-veche-masovo-gledat-tv-na-plosak-ekran-676601.html", "text": "Значително се е увеличил броят на домакинствата, притежаващи телевизор с плосък екран, показва актуално проучване на пийпълметричната компания Nielsen Admosphere, която мери гледаемостта на българския тв пазар. В 7 от 10 домакинства вече има поне един телевизор с плосък екран. Расте броят и на приемащите IPTV. В същото време абонатите на кабелна и сателитна телевизия остават без съществена промяна в броя.Все по-малко зрители гледат телевизия с ефирен сигнал намалява, докато потреблението на IPTV сигнал се е удвоило през последните 3 години.Домакинства с IPTV сигнал използват възможността да гледат телевизия отложено във времето много по-често от тези с друг тип телевизионен сигнал. очаквано, респондентите от домакинства с ефирен телевизионен сигнал гледат най-често „живите“ излъчвания на телевизионните програми.Расте броят на домакинствата с достъп до интернет, макар и с по-бавни темпове от нарастването на броя на телевизорите с плосък екран. Подобно на IPTV или по-големия брой телевизионни приемници, достъп до интернет имат главно домакинствата от по-големите градове и домакинствата, попадащи в най-високата социоикономическа група. Едва под 30% от домакинствата в големите градове нямат достъп до интернет (без да се отчита възможността им да имат такъв достъп чрез мобилните си телефони например). Още по-голяма е пенетрацията на интернет сред домакинствата от най-високо поставените социоикономически групи – достъп до интернет имат над 90% от тези домакинства.", "date": "2018.03.13", "title": "Българите вече масово гледат тв на плосък екран"}
{"url": "https://offnews.bg/obshtestvo/kmetat-na-plovdiv-ima-plan-b-za-ogradata-na-tcentralnia-ploshtad-676596.html", "text": "Имаме план \"Б\", работим по него, добре ще бъде\". Така кметът Иван Тотев коментира казуса с \"оградата\" на площад \"Централен\", съобщи Plovdiv24.bg.\"Да си седи, в момента така или иначе сме на процедура жалене на ЗОП\", заяви той. \"Вече сме взели решение, ще го разкрием, имаме план Б, работим по него. Знаем какво ще се случи, планираме дейности, добре ще бъде.\"Оградата с надпис \"Частен имот\" се появи в началото на февруари. Дни по-рано пък стана ясно, че голямата обществена поръчка за площада е обжалвана от известната в района фирма \"Ремсстрой\".Цената на поръчката е 10 250 000 лева (без ДДС). Тя включва проектиране, изпълнение на строителство и осъществяване на авторски надзор, целта е облагородяване на територията на площада с приблизителна обща площ 30 000 кв.м. Към нея са включени следните обекти:Реконструкция и ревитализация на площада - проектиране, изпълнение на строителството и осъществяване на авторски надзор;Социализация, консервация, реставрация и експониране на Форум \"Запад\" - проектиране (изработване на идеен и работен инвестиционен проект), изпълнение на строителството и осъществяване на авторски надзор;Подлез \"Тримонциум\" - проектиране (изработване на идеен инвестиционен проект);Социализация, консервация, реставрация и експониране на Форум \"Север\" - проектиране (изработване на идеен и работен инвестиционен проект), изпълнение на строителството и осъществяване на авторски надзор;\"Подлез при Централна поща\" - транспортен възел на бул. \"Цар Борис ІІІ Обединител\" - бул. \"Княгиня Мария Луиза\" - ул. \"Гладстон\" - изпълнение на основен ремонт по одобрен проект.", "date": "2018.03.13", "title": "Кметът на Пловдив има план 'Б' за оградата на централния площад"}
{"url": "https://offnews.bg/gimnastika/neshka-robeva-dori-na-ganio-ne-mu-e-do-brashtoleveniata-na-dve-babi-676608.html", "text": "Легендата в художествената гимнастика Нешка Робева използва официалния си профил във \"Фейсбук\", за да продължи размяната на реплики с Българската федерация по художествена гимнастика.Все още не е ясно какво делят двете страни от известно време. Те са в състояние на спор, но репликите се разменят чрез социалните мрежи.", "date": "2018.03.13", "title": "Нешка Робева: Дори на Ганьо не му е до бръщолевенията на две баби"}
{"url": "https://offnews.bg/protesti/poreden-protest-iska-sabarianeto-na-vietnamskite-obshtezhitia-v-krasn-676603.html", "text": "Пред Нова телевизия жителите на \"Красна поляна\" посочиха още мръсния въздух като проблем, който трябва спешно да бъде решен:Протестиращите обявиха, че на 31 март организират почистване на околоблоковите пространства в квартал \"Красна поляна\".", "date": "2018.03.13", "title": "Пореден протест иска събарянето на Виетнамските общежития в 'Красна поляна'"}
{"url": "https://offnews.bg/obshtestvo/redno-li-e-zhena-da-mozhe-da-zachene-ot-pochinalia-si-saprug-676606.html", "text": "Борбата на 38-годишна жена да зачене инвитро от починалия си съпруг може би е на път да промени законодателството и да позволи забраненото в момента оплождане от партньор покойник.Темата влезе в дневния ред на обществото заради историята на Ася Йорданова от софийското село Долни Богров, която разказа предаването \"Часът на Милен Цветков\". Вече осем месеца се бори за правото да използва замразен преди смъртта на мъжа си генетичен материал. Ася и Спас Йорданови стават семейство през 2015 г. Решават, че искат бебе, което да бъде заченато инвитро. През юни 2017 година двамата замразяват ембриони, но заради здравословен проблем при жената процедурата се отлага. Няма и месец по-късно Спас загива при трудова злополука. След като преодолява шока, Ася решава, че иска да завърши инвитро процедурата. В клиниката обаче я изненадват с отказ - държавна наредба забранява да се ползва генетичен материал на починал партньор, затова ембрионите следва да бъдат унищожени.Оттам започва битката на Ася за правото да зачене. Вчера жената се е срещнала с министъра на здравеопазването Кирил Ананиев, който е поел ангажимент да направи съвещание с юристи и лекари и да обсъдят евентуалната възможност наредбата да бъде променена.Майката на Ася подкрепя дъщеря си в нейното решение. \"Всички жени заслужават да станат майки, зет ми заслужаваше това\", казва жената. Колко деца живеят като сираци, колко семейства има с един родител, разсъждава тя. Двете са обмисляли и вариант за осиновяване, но казват, че процедурата е по-дълга и тежка, затова се спрели на инвитро оплождането.Подкрепят я пациентски организации Казусът с Ася Йорданова получи подкрепа от Пациентски организации \"Заедно с теб\", които също се обърнаха към министъра на здравеопазването с призив за промяна на забраната за оплождане с генетичен материал на починал човек.\"Очакваме юристите да предложат работещ алгоритъм за това кой би имал право да получи яйцеклетките, сперматозоидите или зиготите от Центровете за асистирана репродукция, както и да се защитят наследствените права на бъдещото дете.Разрешаването на продължаване на процедурата по асистирана репродукция при смърт на единия партньор ще даде възможност на младия човек, преживял тази драма и живял в обич в двойката, да продължи рода. Това и е подкрепа за раждането на повече желани българчета\", пишат от \"Заедно с теб\".Забраната важи дори при изявено приживе желаниеДействащата част от Наредба 28, забраняваща раждането на дете при смърт на единия партньор, посочва като основателни няколко причини за \"блокиране\" на яйцеклетки, сперматозоиди и зиготи. Една от тези причини е именно смърт на съпруг/а или партньор, дори ако той/тя приживе са изявили желание да станат родители по този начин.Защо законът ограничава зачеването от починал родителСпоред юристи казусът със семейство Йорданови може да се нарече прецедент за българската практика, но той не е прецедент в световен мащаб. Страни, които са се сблъсквали с подобни казуси, вкл. в Европейския съюз, не са намерили изгодни решения за обществото, коментира в предаването адвокат Мария Петрова. Променяйки закон или наредба в полза на един човек заради частния случай, това е повлякло след себе си много негативи за обществото, обясни юристът. Тя посочи, че една от основните възможни опасности - абстрахирайки се от случая на Ася Йорданова - е да се злоупотреби с правото да се репродуцират postmortem хора, без те да са имали желание за това.Адвокат Петрова допусна, че ако Ася Йорданова се беше обърнаха към Върховния административен съд, за да обори по админсиутативно-правен ред текста в наредбата. Тя посъветва жената да изложи правния си интерес и аргументи защо текстът следва да бъде променен. ", "date": "2018.03.13", "title": "Редно ли е жена да може да зачене от починалия си съпруг?"}
{"url": "https://offnews.bg/112/kola-padna-v-reka-mesta-shofiorat-zagina-na-miasto-676605.html", "text": "60-годишен мъж от Гоце Делчев почина при катастрофа в река, съобщи Дарик. Инцидентът е станал в понеделник около 18:00 часа след село Места.Мъжът е управлявал автомобил \"Фолксваген Голф\" от сeло Места към Гоце Делчев.Той е загубил контрол над колата, която е излязла от пътното платно и е паднала в река Места, като шофьорът е загинал на място. ", "date": "2018.03.13", "title": "Кола падна в река Места, шофьорът загина на място"}
{"url": "https://offnews.bg/sviat/bliznachki-s-razlichen-tcviat-na-kozhata-se-prevarnaha-v-internet-senz-676622.html", "text": "Близначки с различен цвят на кожата се превърнаха в сензация в интернет, след като позираха за корицата на най-новото издание на списание National Geographic. Момичетата са едва на 11 години, а вече набират сериозна популярност заради разликата в цвета на кожата, косата и очите си.Марсия и Мили Бигс се раждат през юни 2006 г. във Великобритания. Майка им е с европейски корени, а баща им е от Ямайка.Първоначално момичетата се раждат с еднакъв цвят на кожата, но постепенно кожата на Мили потъмнява. Цветът на косата ѝ е кафяв, докато този на Марсия е рус. Мили също така е тъмноока, докато сестра ѝ е със сини очи. Майка им Аманда споделя пред британски издания, че ѝ се е налагало да обяснява в училището им, че те са близначки, а хората често остават удивени от вида им. Тя допълва, че на учителите им е било доста трудно да повярват, че Марсия и Мили са сестри.Оказва се, че такъв феномен се появява на близо 100 раждания на близнаци от смесени двойки. ", "date": "2018.03.13", "title": "Близначки с различен цвят на кожата се превърнаха в интернет сензация (снимки)"}
{"url": "https://offnews.bg/112/obarnal-se-kamion-blokira-dvizhenieto-po-kresnenskoto-defile-676589.html", "text": "Обърнал се камион в Кресненското дефиле предизвика километрична опашка по пътя за Гърция, съобщи .По първоначална информация се е обърнал румънски камион. В инцидента участва и лека кола, като по чудо няма жертви.Хората чакат от часове движението да бъде отворено.Движението към момента е блокирано. ", "date": "2018.03.13", "title": "Обърнал се камион блокира движението по Кресненското дефиле"}
{"url": "https://offnews.bg/sviat/nov-zaem-ot-5-7-mlrd-evro-za-gartcia-676591.html", "text": "Кредиторите от еврозоната ще отпуснат нови заеми на Гърция този месец и работят по мерки за облекчаване на дълга, заяви ръководителят на Еврогрупата Марио Сентено. Ходовете би трябвало да засилят възстановяването на Гърция, пише Ройтерс, цитиран от БНР.\"Очаква се Европейският стабилизационен механизъм да одобри първото изплащане от четвъртия транш, който е на обща стойност от 5 милиарда и 700 милиона евро, през втората половина на март, след като парламентите от еврозоната приключат с процедурите за одобрение.\"- заяви Марио Сентено на пресконференция след редовната ежемесечна среща на финансовите министри от еврозоната.До края на програмата Гърция трябва да изпълни още 88 предписани мерки от кредиторите, които са по линия на следващия четвърти преглед на нейната спасителна програма, преди тя да изтече през август.\"Убеден съм, че Гърция ще изпълни всички останали задачи, за да завърши програмата успешно\", допълни още Сентено.Сред оставащите задачи са допълнителна приватизация и либерализация на пазарите на газ и електроенергия.", "date": "2018.03.13", "title": "Нов заем от 5.7 млрд евро за Гърция"}
{"url": "https://offnews.bg/ikonomika/iznosat-ni-kam-es-s-10-8-rast-vnosat-s-11-2-naj-golemiat-spad-676618.html", "text": "Външнотърговското салдо на България с ЕС за 2017 г. е отрицателно и е на стойност 3 276.0 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е в размер на 950.6 млн. лева, показват данните на националната статистика.Износът ни нараства с 10.8% спрямо 2016 г. и е в размер на 34 518.7 млн. лева. Вносът се увеличава с 11.2% и достига 37 794.7 млн. лв. Основните ни търговски партньори са Германия, Италия, Румъния, Гърция, Белгия и Франция, които формират 67.5% от износа за ЕС. През декември 2017 г. износът за ЕС се увеличава с 2.7% спрямо последния месец на 2016-а (2 507.8 млн. лв.).За цялата 2017-а най-големият ръст спрямо 2016-а е в секторите „Мазнини, масла и восъци от животински и растителен произход“ (30.3%) и „Артикули, класифицирани главно според вида на материала“ (23.9%). Най-голям спад се наблюдава в сектор „Безалкохолни и алкохолни напитки и тютюн“ (14.8%).При вноса най-голям е стойностният обем на стоките, внесени от Германия, Италия, Румъния, Испания и Гърция.През декември 2017 г. вносът на България от ЕС нараства със 7.0% спрямо декември 2016 г. и е в размер на 3 280.7 млн. лева.Най-голямо е процентното увеличение в сектор „Необработени (сурови) материали, негодни за консумация (изкл. горивата)“ (45.6%). Намаление се наблюдава само в „Мазнини, масла и восъци от животински и растителен произход)“ - 5.6%.Трети страниПрез януари 2018 г. износът на България за трети страни намалява с 16.3% спрямо януари 2017 г. и е на стойност 1 098.0 млн. лева. Основните ни търговски партньори са Турция, Китай, бившата югославска република Македония, Сърбия, Руската федерация и САЩ. Те формират 57.3% от износа за трети страни.През януари най-големият ръст в сравнение със същия месец на 2017 г. е в секторите „Химични вещества и продукти“ (37.5%) и „Артикули, класифицирани главно според вида на материала“ (29.4%). Най-голям спад се наблюдава в секторите „Минерални горива, масла и подобни продукти“ (79.6%) и „Безалкохолни и алкохолни напитки и тютюн“ (47.7%).Вносът ни от трети страни през януари 2018 г. се увеличава с 15.9% спрямо януари 2017 и е на стойност 1 829.2 млн. лева. Най-голям е стойностният обем на стоките, внесени от Руската федерация, Турция, Китай и Сърбия.За година най-голямото процентно увеличение е в секторите „Мазнини, масла и восъци от животински и растителен произход“ (81.5%) и „Машини, оборудване и превозни средства“ (59.8%). Спад се наблюдава само в сектор „Минерални горива, масла и подобни продукти“ (22.3%).Външнотърговското салдо на България с трети страни през януари 2018 г. е отрицателно и е в размер на 731.2 млн. лева. След елиминиране на разходите за транспорт и застраховки при внос на стоки салдото също е отрицателно и е 593.9 млн. лева.През януари 2018 г. от България са изнесени към трети страни стоки общо на стойност 4 211.1 млн. лв. Спрямо януари 2017 г. износът се увеличава с 12.3%. За същия месец сме внесли стоки за 5 044.3 млн. лв., или с 19.3% повече от преди година.Общото външнотърговско салдо е отрицателно през януари 2018 г. и е на стойност 833.2 млн. лева. След елиминиране на разходите за транспорт и застраховки при внос на стоки салдото през януари също е отрицателно и е в размер на 535.2 млн. лева.", "date": "2018.03.13", "title": "Износът ни към ЕС с 10.8% ръст, вносът - с 11.2%. Най-големият спад - в износа на цигари и алкохол"}
{"url": "https://offnews.bg/112/mvr-tarsi-lihvari-v-operatcia-vav-vidin-676629.html", "text": "Специализирана полицейска операция се провежда във Видин, съобщи bTV.Улица в ромския квартал \"Нов път\" в града е блокиран от полицейски коли и бронирани автомобили на жандармерията.Акцията е на ГДБОП и специализираната прокуратура, предаде кореспондентът на bTV в региона.По предварителни данни става въпрос за организирана престъпна трупа, свързана с финансови престъпления.Ромският квартал \"Нов път\" във Видин се свързва със случаи с източване на ДДС, както и с лихварство.", "date": "2018.03.13", "title": "МВР търси лихвари в операция във Видин"}
{"url": "https://offnews.bg/obshtestvo/remonti-spirat-vodata-na-6-mesta-v-sofia-676583.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради подмяна на сградно водопроводно отклонение в кв. „Витоша“ се налага спиране на водоподаването от 9:30 до 18:00 ч. в района на ул. „Яна Язова“. Във връзка с подмяна на спирателни кранове и пожарни хидранти в кв. „Бояна“ се налага спиране на водоподаването от 9:00 до 18:00 ч. на ул. „Копитото“, ул. „Буките“, ул. „Поп Евстати Витошки“ от ул. „Севастократор Калоян“ до ул. „Кумата“.Поради подмяна на сградно водопроводно отклонение на ул. „Пирин“ в с. Мало Бучино се налага спиране на водоподаването от 9:30 до 16:30 ч. в района между ул. „Пирин“, ул. „Мургаш“, ул. „Родопа“ и ул. „Искър“. Във връзка с подмяна на сградно водопроводно отклонение на ул. 2 в кв. „Враждебна“, се налага спиране на водоподаването от 9:00 до 16:00 ч. на клиентите на „Софийска вода”, живеещи в района на ул. 61 от ул. 2 до ул. 3. Подмяна на сградно водопроводно отклонение на ул. „Димитър Иванов“ в кв. „Кумарица“ налага спиране на водоподаването от 9:30 до 14:30 ч. в района между ул. \"Светлина\", ул. \"Дъбиците\", ул. \"Леярска\", ул. \"Стадион\", ул. \"Хаджи Димитър\".Без вода във връзка с подмяна на сградно водопроводно отклонение на бул. „Стефан Стамболов“ в район Възраждане ще бъдат от 10:00 до 17:00 ч. в района между бул. „Стефан Стамболов“ от ул. „Пиротска“ до ул. „Чипровци“.г начин е да се възползват от безплатната услуга за известяване чрез СМС.", "date": "2018.03.13", "title": "Ремонти спират водата на 6 места в София"}
{"url": "https://offnews.bg/obshtestvo/vremeto-dnes-oblachno-i-do-18-gradusa-676585.html", "text": "Днес студеният атмосферен фронт ще премине и през Източна България. Преди обяд, над по-голямата част от страната, облачността ще е значителна и ще има краткотрайни валежи, на места придружени с гръмотевици. Над Западна България облачността ще се разкъсва.Ще духа до умерен, в Северна България и временно силен западен вятър. Максималните температури ще са между 13° и 18°, е прогнозата за времето на Националния институт по метеорология и хидрология (НИМХ) към Българската академия на науките (БАН).Атмосферното налягане е по-ниско от средното за март - ще се повишава. Над Черноморието ще е предимно облачно, с преминаването на студения атмосферен фронт, ще има краткотрайни, но интезнивни валежи и гръмотевична дейност. Привечер валежите ще спрат и облачността ще се разкъсва.Преди обяд южният вятър ще се ориентира от запад и ще е до умерен. Максималните температури ще са между 12° и 17°. Температурата на морската вода е 6-7°. Вълнението на морето ще е 3 бала.Над планините облачността ще значителна и ще има краткотрайни превалявания от дъжд, над около 2000 метра – от сняг. Главно в Родопите ще има гръмотевична дейност. След пладне валежите в повечето райони ще спрат и облачността ще се разкъса. Ще духа умерен, по билата и силен западен вятър.Максималната температура на височина 1200 метра ще е около 9°, на 2000 метра – около 3°.", "date": "2018.03.13", "title": "Времето днес: Облачно и до 18 градуса"}
{"url": "https://offnews.bg/temida/izbirat-predsedatel-na-sofijskia-gradski-sad-676594.html", "text": "Съдийската колегия на Висшия съдебен съвет избира днес председател на Софийския градски съд.За поста се състезават Евгени Георгиев и Светлин Михайлов. И двамата са съдии в Софийския градски съд. В периода 2004 – 2009 г. Михайлов вече е заемал важния пост.През миналата година шефът на съда Калоян Топалов подаде оставка.Съдийската колегия на Висшия съдебен съвет веднъж отложи избора на председател на Софийския градски съд, тъй като кандидатът Светлин Михайлов беше приет в болница по спешност.", "date": "2018.03.13", "title": "Избират председател на Софийския градски съд"}
{"url": "https://offnews.bg/obshtestvo/vav-vtu-otvori-vrati-laboratoria-za-sotcialni-i-politologichni-izsledv-676646.html", "text": "Зала 502 във Философския факултет на Великотърновския университет „Св. Св. Кирил и Методий“ вече е Изследователска лаборатория за социални и политологични изследвания и сугестология.Кабинетът е оборудван със съдействието на A Data Pro – водеща компания в информационните услуги. Дарението включва закупуването на компютърни конфигурации, ремонт и обзавеждане на залата. Целта е студентите да имат по-големи възможности за практическа подготовка.„Бизнесът трябва да работи проактивно с университетите, за да превърнем България в място за успешна реализация“, каза Илия Кръстев, изпълнителен директор на  и допълни, че успешната професионална реализация носи стойност не само за личността, но и за общността и развитието на икономиката: “Затова е изключително важно съчетаването на академичните знания с реалните потребности на пазара на труда. Партньорството ни с Великотърновския университет е успешно, защото е основавано на доверие и стойност за двете страни. Инвестицията, която правим в образованието, е ценност и за университета, и за нашия бизнес, представяйки възможност за изграждане на практически умения на кадрите.“„Университетът чу какво иска бизнесът. Променихме учебните планове. Договорихме се с аутсорсинг фирми за стажантски позиции още по време на следването, за да трупат студентите ни стаж и опит, за който бизнесът така много говори и цени. С откриването на подобни кабинети искаме още в университетска среда младите хора да получат необходимите знания и умения“, каза при откриването ректорът проф. Христо Бонджолов.През май месец тази година ще стартират и съвместни едномесечни стажантски програми в A Data Pro.Партньорството с университета започва през 2010 година. Това е шестата зала, която се открива до момента с подкрепата на A Data Pro. Компанията организира регулярно провеждане на обучения за студентите за подготовка на CV и за кандидатстване за работа.", "date": "2018.03.13", "title": "Във ВТУ отвори врати лаборатория за социални и политологични изследвания"}
{"url": "https://offnews.bg/obshtestvo/bezrabotitcata-u-nas-pada-rekordno-do-179-hil-dushi-prez-2019-g-676628.html", "text": "Безработицата в страната ще продължи да намалява и тази година, а през 2019 г. ще достигне 179 000 души, съобщиха в прогнозния си доклад от Международната организация на труда по време на вчерашното откриване на пролетната сесия на управляващия й орган.Ако прогнозата се изпълни, това ще бъде най-ниското равнище на безработица у нас в съвременната икономическа история, пишат от пресцентъра на КНСБ. Това ниво е по-ниско и от 2008 година, преди началото на глобалната финансова криза.По данни на МОТ към края на 2019 година безработните у нас са били 203,9 хиляди. За сравнение през 2013 година те са били близо 440 000.По време на събитието бе засегната и темата за неравенството между мъжете и жените. Според данните на организацията в световен план разликата в доходите между двата пола е 26 на сто. В Европа тази разлика е около 16 на сто, а в България – 14%, сочат данни на КНСБ.МОТ е една от най-старите международни организации. Създадена при Лигата на нациите, тя функционира и до днес, а от 1946 година става първото специализирано учреждение на ООН.МОТ приема правно обвързващи конвенции както и препоръки за страните членки, засягащи различни области на трудовото право. Те установяват минималните стандарти на основните трудови права, както и други стандарти, регулиращи условията на заетост, труд и социално осигуряване.", "date": "2018.03.13", "title": "Безработицата у нас пада рекордно до 179 хил. души през 2019 г."}
{"url": "https://offnews.bg/zimni/biorndalen-otkazal-da-se-sastezava-za-belarus-v-piongchang-676647.html", "text": "Легендарният норвежки биатлонист Оле Ейнар Бьорндален все пак е имал възможност да участва на олимпиадата в Пьонгчанг, но е отклонил тази възможност.В едно от последните си интервюта той споделя, чу ме е било направено предложение от МОК да влезе в състава на Норвегия и да се състезава в един отбор със съпругата си Дария Домрачова. До ситуацията се стигна, след като треньорите на Норвегия не включиха осемкратния олимпийски шампион в състава заради слаби резултати през сезона.\"Да, теоретично беше възможно. Благодарих и отказах. Не съжалявам за решението си. Аз съм норвежец преди всичко. Не мога да си представя да се появя в екип на Беларус. Нямаше да се чувствам на място. От МОК бяха готови за дадат съгласие, но аз изпреварих всякакво решение с отказа си.Провел съм толкова състезание за Норвегия, че нямаше да е правилно да сменям отбора\", разкри сензационно Бьорндален пред местна телевизия.Заради ината на треньорското ръководство на Норвегия, осемкратният олимпийски и 20-кратен световен шампион се появи в Пьонгчанг като част от техническия екип на Беларус като задачата му беше да тества ските. 44-годишният Бьорндален явно добре се е справил със задачата, тъй като съпругата му Дария Домрачова спечели злато с щафетата и сребро в масовия старт.Междувременно Украйна се присъедини към САЩ, Канада и Чехия, които обявиха, че ще бойкотират стартовете от Световната купа в Тюмен, Русия. Причината са нестихващите допинг скандали в руския спорт и липсата на адекватен контрол.", "date": "2018.03.13", "title": "Бьорндален отказал да се състезава за Беларус в Пьонгчанг"}
{"url": "https://offnews.bg/politika/gen-reshetnikov-dumite-na-patriarh-kiril-sa-spravedlivi-i-kazani-s-p-676642.html", "text": "Скъпи българи! Този конфликт не би придобил такъв акцент, ако не бе ситуацията, в която се намират Русия, Европа и целият свят. Ако знаете за посланието на нашия президент, то вероятно разбирате, че можем да се окажем на прага на страшни събития.Това написа във Фейсбук руският генерал от запаса Леонид Решетников, бивш резидент на КГБ в България, а след това ръководител на руския \"Център за стратегически изследвания\" и отговорник за политиката на Кремъл в България. Сега Решетников е изпълнителен директор на Общество за развитие на руското историческо просвещение \"Двуглав орел\".На личната си страница във Фейсбук Леонид Решетников коментира в няколко поста скандала, който се разрази след посещението на главата на Руската православна църква - патриарх Кирил.Според Леонид Решетников думите на руския патриарх Кирил са били \"справедливи и казани с пастирска любов\".Ето всичко, което написа Решетников във Фейсбук:", "date": "2018.03.13", "title": "Ген. Решетников: Думите на патриарх Кирил са справедливи и казани с пастирска любов"}
{"url": "https://offnews.bg/evropa/zashto-balgarskoto-evropredsedatelstvo-otsastva-ot-debata-za-istanbuls-676627.html", "text": "По време на снощните дебати в Европейския парламент (ЕП), които предхождаха призива от страна на ЕК и ЕП всички държави-членки на ЕС да ратифицират Истанбулската конвенция, страната ни очаквано стана тема на критики.Една от причините е, че България е поставена в различна ситуация от тази на останалите 10 държави в ЕС, които не са приели документа. В момента страната ни председателства един от основните органи, които вземат решения в ЕС - Съвета на Европейския съюз - но отказва да ратифицира документа, за който общността настоява. Конвенцията е обявена за приоритетна от Европейската комисия, от Европарламента и от големите групи в него. А тази ситуация, според евродепутати, изпраща противоречиви послания.При дискусии като снощната в Европарламента има практика по време на дебатите да участват представител на Европейската комисия и на председателството на Съвета на ЕС. В залата обаче е нямало представител на българското европредседателство, който да представи позиция по темата от името на Съвета.От постоянното представителство на България към ЕС обясниха пред OFFNews, че причината за това е, че са нямали възможност да изпратят човек, защото дебатът бил в понеделник.Снощи, в отсъствието на представител на Съвета на ЕС и на българското правителство, евродепутатът от ВМРО Ангел Джамбазки заяви, че представлява управляващите в страната ни по време на дебата.От ЕНП, където членува ГЕРБ, дори са поискали страната, която не е ратифицирала конвецията, но в същото време председателства съвета на ЕС, да се заеме с въпроса за приемането на документа.\"Призоваваме българското председателство да постави въпроса на дневен ред в Съвета и българското правителство да отвори отново процеса по ратификация\", заяви докладчикът от ЕНП Анна-Мария Кораца Билд.Критики страната ни е получила и от Европейската комисия, но индиректно. По време на изказването си комисарят по единния цифров пазар Андрюс Ансип заяви, че в някои държави, където има възражения срещу конвенцията, има оживени дебати, в които обаче се чуват \"подвеждащи и неверни аргументи\". Той даде пример с твърденията, каквито се появиха у нас, че документът ще накара държавите да приемат еднополовите бракове. След това Ансип подчерта, че целта на Истанбулската конвенция е да се бори срещу насилието над жените и няма няма друга скрита цел.", "date": "2018.03.13", "title": "Защо българското европредседателство отсъства от дебата за Истанбулската конвенция"}
{"url": "https://offnews.bg/obshtestvo/stotitci-burgazlii-uzhileni-sled-premesten-kontcert-na-smokie-niam-676649.html", "text": "Близо 300 бургазлии останаха излъгани след преместен концерт на рок – групата Smokie. Той трябваше да се проведе в града в началото на февруари, но в последния момент се оказа, че със сцената имало технически проблем. Или поне така обясниха организаторите „Ливлов“ ООД. Концертът бе преместен във Варна, а феновете, които поискаха, бяха извозени до северния морски град. Тези, които не можаха да отидат, получиха обещание, че от 1 март, на касата на държавната опера, от където са закупили билетите си, ще могат да получат сумата обратно. Драгомир Кузмов е един от тези, които не могат да посетят концерта във Варна, защото е в работен ден и няма възможност да пътува. Затова отива на касата да си вземе парите обратно. Обаче – пари няма. От операта му казали, че всичко е изплатено към организаторите и да си ги търсят от тях. Драгомир се опитал да се свърже с Ticketpro, но от там му обяснили, че и те няма да връщат пари – да се свържел с организаторите.  Управителят на Ticketpro Пламен Марков бе категоричен, че са отчели цялата сума на „Ливлов“ и хората трябва да си търсят парите от тях:„“, обясни Марков.Не на това мнение са самите организатори. Един от съдружниците във „Ливлов“ Елена Лозанова подчертава, че от Ticketpro не са им изплатили сумите, за които са се договорили. Тя посочи, че ще съдят компанията:„“, каза Лозанова и обвини Пламен Марков, че е излъгал и други хора.От Комисията за защита на потребителите също посочиха, че закупилите билети трябва да си търсят парите от Ticketpro и обещаха, че при подаден до тях сигнал, ще проверят случая.Недоволните бургазлии подготвят жалба до институцията, но обмислят и вариант да заведат колективен иск, за да си получат обратно сумите.", "date": "2018.03.13", "title": "Стотици бургазлии ужилени след преместен концерт на Smokie – няма кой да им върне парите"}
{"url": "https://offnews.bg/kultura/v-poslednia-sezon-na-igra-na-tronove-shte-umrat-niakoi-ot-znakovite-676640.html", "text": "Ръководителите на HBO съобщиха, че в последния сезон на \"Игра на тронове\" много от героите на сагата ще намерят своята смърт. Някои от тях ще са знаковите образи в най-известния сериал в момента.Това стана ясно от един от вицепрезидентите на компанията - Франческа Орси, която разказа част от чутото от нея по време на четене на сценария на последния сезон на сериала. Тези думи потвърждават големи страхове на някои от заклетите фенове на \"троновете\" - много от добре познатите ни герои най-вероятно няма да \"излязат\" от сериала като победители. \"Това беше един наистина вълнуващ момент в нашия живот и кариера\", каза Орси по време на пресконференция в Израел. Тя допълни, че след като са били прочетени и последните думи на сценария, всички присъстващи са аплодирали в продължение на 15 минути създателите на сериала по книгите на Дж. Р. Р. Мартин - Дейвид Бениоф и Д. Б. Уайс.Новият сезон ще се появи чак през 2019 г., така че ще трябва да почакаме, за да разберем за какво конкретно са били бурните овации.", "date": "2018.03.13", "title": "В последния сезон на 'Игра на тронове' ще умрат някои от знаковите герои"}
{"url": "https://offnews.bg/sviat/tilarsan-v-proshtalna-rech-dejstviata-na-rusia-gi-vodiat-kam-po-golia-676667.html", "text": "Американският държавен секретар Рекс Тилърсън, който беше уволнен днес от президента Доналд Тръмп, предупреди в прощалната си реч Русия, че ако досегашните ѝ действия продължат, това ще доведе до по-голяма изолация за страната. Предстои още много работа, за да се отговори на \"обезпокоителните\" действия на Русия, каза той и допълни, че руското правителство трябва много внимателно да прецени как действията му да служат най-добре на интересите на руския народ и света в по-широк план.Движението по сегашната им траектория вероятно ще доведе до по-голяма изолация, което не е в интерес на никого, отбеляза той, цитиран от ДПА и БТА.Тилърсън обясни, че след края на днешния работен ден делегира всичките си отговорности на заместника си Джон Съливан и ще напусне поста си на 31 март.\"Най-важното е да се гарантира организиран и плавен преход във време, когато страната продължава да се сблъсква със значителни политически изпитания и предизвикателства за националната сигурност\", каза Тилърсън пред репортери в препълнената зала за брифинги на Държавния департамент.Тилърсън отбеляза, че натискът на международната общност върху Северна Корея е бил по-ползотворен от очакваното.\"Работейки със съюзниците ни, ние надхвърлихме очаквания на почти цял свят с кампанията за натиск върху Пхенян\", каза той.", "date": "2018.03.13", "title": "Тилърсън в прощална реч: Действията на Русия ги водят към по-голяма изолация"}
{"url": "https://offnews.bg/ikonomika/shefat-na-chez-bojko-borisov-i-horata-mu-ne-ni-iskat-v-balgaria-676584.html", "text": "Премиерът на България Бойко Борисов не иска ЧЕЗ да работи в страната. Това заяви в интервю за БНР шефът на Надзорния съвет на ЧЕЗ Вацлав Пачеш. Той обясни желанието на ЧЕЗ да продаде българските активи със загубата на средства заради неизпълнени от българското правителство ангажименти.Той обясни отношението на министър-председателя с факта, че през 2013 г. първото правителство на ГЕРБ падна от власт заради цената на тока.Освен това Пачеш се опасява, че „Инерком“ няма да успее да плати сделката, особено след изтичането на документ, свързан именно с финансирането й.", "date": "2018.03.13", "title": "Шефът на ЧЕЗ: Бойко Борисов и хората му не ни искат в България"}
{"url": "https://offnews.bg/temida/ks-othvarli-zhalbata-na-bsp-za-biudzhet-2018-676644.html", "text": "Конституционният съд отхвърли жалбата на БСП за Бюджет 2018 г.Според КС при приемането на бюджета не е имало нарушение на Конституцията, съобщи news.lex.bg. Делото беше образувано по искане на 66 депутати от БСП. Те обявиха, че един от текстовете е гласуван три пъти, което е в разрез с основния закон. Става въпрос за чл. 6, aл. 1, paздeл II, т. 1.2. \"Субсидии и други текущи трансфери\", който засяга бюджета на Министерския съвет.В проекта за бюджета по това перо бяха предвидени 5 млн. лева. Депутатът от БСП Васил Антонов обаче предложи допълнителни 1,130 млн. лева, които да отидат за храм-паметника \"Александър Невски\" и Зографския манастир.Предложението беше прието на първо четене. При второто четене предложението беше прието, а след това отново прието при прегласуване с още по-голямо мнозинство. При гласуването на целия чл. 6, в който е включено предложението на Антонов, обаче той не беше приет. Последва искане за прегласуване, което беше отложено за следващия ден, когато чл. 6 отново не събра достатъчно гласове. При последното гласуване беше приет първоначалният вариант. Според БСП това значи, че на практика конкретната разпоредба от закона за бюджета е гласувана три пъти.Конституционните съдии обаче не приемат това виждане. Аргументите им ще станат известни по-късно, когато бъде публикувано решението.", "date": "2018.03.13", "title": "КС отхвърли жалбата на БСП за Бюджет 2018"}
{"url": "https://offnews.bg/futbol/petar-zhekov-za-karanga-zheferson-i-tcska-levski-676582.html", "text": "Най-големият голмайстор в историята на българския футбол Петър Жеков изрази мнението си за поведението на голмайстора на ЦСКА-София Фернандо Каранга пред \"Меридиан Мач\". Легендарният нападател дори сравни бразилеца със себе си навремето като манталитет.\"Той си е такъв, не знае какво прави. Ще му кажа на Стамен Белчев да проведе сериозен разговор с него, но не вярвам да го разбере. Знам защо го прави. Знае, че е незаменим и без него лошо. Аз навремето също си позволявах да пуша пред съблекалнята на ЦСКА. Симолията веднъж ми направи забележка, но тъй като нямаше кой да пусне вместо мен, ме остави на мира. Така и Каранга ще се държи така докато не му намерят заместник\", анализира Жеков.Той споделя, че е очаквал победата на ЦСКА-София в Благоевград, но похвали и Пирин за раздаването.\"В края имаше и късмет, но той отива само при по-добрите, както парите отиват при богатите - житейска истина\", споделя още Жеков, който изразява и недоумението си от играта на Жеферсон. Той е убеден, че дори и на тази възраст може да го надиграе.\"Трябва само да потичам две седмици и ако ни пуснат в един квадрат 4 на 4, поне три пъти поред ще го мина, няма да види топката. Продадоха си най-доброто момче Антон Недялков и взеха някакво менте. Няма как да станат шампиони, дори да си скъсат трътките\", недоволства Жеков, който все пак прогнозира успех на ЦСКА-София над Левски в края на седмицата.\"Левски ще паднат, защото са по-слаби и от нас. Няма как, а те и дузпи не могат да бият. Това момче Нашименто направо я изплю в аут\", завършва легендата.", "date": "2018.03.13", "title": "Петър Жеков за Каранга, Жеферсон и ЦСКА - Левски"}
