{"url": "https://offnews.bg/zdrave/agentciata-po-hranite-lazha-e-che-balgarskite-fermeri-tapchat-zhivot-668830.html", "text": "Твърдението, че фермерите \"тъпчат\" животните с лекарства \"за всеки случай\" е невярно, заявиха в понеделник вечерта от Българската агенция по безопасност на храните.Реакцията на БАБХ е провокирана от изнесените днес данни от доклада на Европейската агенция по лекарствата, според които България е на осмо място в Европа по употреба на антибиотици при отглеждането на животни във фермите - със средно 120 милиграма антибиотик на килограм живо тегло.Данните на ЕАЛ за продажбата на антибиотици за животни в 30 европейски държави са за 2015 г. Те провокираха въпросите дали у нас има прекомерна употреба на антибиотици при отглеждането на животни и има ли риск за здравето на потребителите.От БАБХ заявяват, че от 2006 г. в България е в сила забрана за използването на антибиотици като растежни стимулатори и се спазва законовата разпоредба за нулева толерантност за съдържание на антибиотици в конвенционалните фуражи.Лицензирането за употреба, търговията, съхранението и прилагането на ветеринарно медицински препарати (ВМП), в това число и антимикробни ВМП, са обект на постоянен контрол от БАБХ, твърдят от агенцията.За 2015, 2016 и до края на месец септември 2017 година са извършени изпитвания за остатъци от антибактериални субстанции - антибиотици, сулфонамиди и кинолони. Изследвано е месо от едри преживни животни, от свине, от дребни преживни животни, от коне, месо от домашни птици, от зайци. Изследвани са също мляко, яйца, мед и аквакултури.През 2015 година са изпитани общо 532 проби. Констатирана е една несъответстваща проба пчелен мед, показала наличие на сулфатиазол. През 2016 година са изпитани общо 521 проби. Констатирани са три несъответстващи проби патешко месо, показали наличие на тетрациклин. По всички случаи са проведени разследвания и са предприети съответните административни мерки, твърдят от БАБХ.През 2017 година до 30 септември са изпитани общо 290 броя проби за наличие на антибактериални субстанции. Не са констатирани несъответстващи проби за наличие на антибактериални субстанции в храни и суровини от животински произход.От агенцията по безопасност на храните са категорични, че предлаганите на пазара у нас храни от животински произход са безопасни за консумация.", "date": "2017.11.06", "title": "Агенцията по храните: Лъжа е, че българските фермери тъпчат животните с лекарства"}
{"url": "https://offnews.bg/sviat/mazh-ubi-18-mesechno-momichentce-dve-sedmitci-sled-kato-go-osinovi-668817.html", "text": "Мъж е убил 18-месечно момиченце две седмици, след като той и съпругът му официално го осиновили. Осъдителната присъда бе произнесена днес, след повече от 4-седмичен процес, предаде Би Би Си.31-годишният Мат Скъл-Хикс от графство Корнуол избухна в сълзи, щом я чу - той отрича да е нанесъл смъртоносните удари, но съдът не се съобрази с показанията му, а със заключенията на 12 медицински специалисти, шестима лекари, които приложиха убедителни доказателства.На 25 май 2016 г. мъжът повикал спешна помощ и обяснил на отзовалия се екип, че е намерил момиченцето в безпомощно състояние, лежащо на пода. Лекарите не успели да го спасят. На 29 май Елзи издъхнала в болница.Патологът д-р Стивън Лийдбетър смята, че раните на малката Елзи са \"много типични\" за бебета, които са били разтърсвани и удряни по главата. Според него смъртта е настъпила вследствие травма на главата.Скенер показа, че тя е имала мозъчен кръвоизлив, а аутопсията е разкрила, че е имала счупени ребра, счупена лява бедрена кост и фрактура на черепа. Имало и кръвоизлив в двете ретини.По време на процеса свидетели разказаха за получавани съобщения, в които обвиняемият описва Елзи като \"психо\" и \"Сатана в ританки\". Съседи пък чували крясъци и клетви по адрес на детето.", "date": "2017.11.06", "title": "Мъж уби 18-месечно момиченце две седмици след като го осинови"}
{"url": "https://offnews.bg/futbol/niama-vtori-kato-zlatan-ibrahimovich-668835.html", "text": "Шведската футболна легенда Златан Ибрахимович показа, че не е забравил откъде е тръгнал. Нападателят на Манчестър Юнайтед, който е към края на възстановяването си от тежка контузия, взе дейно участие в празненствата за рекордната 20-титла на родния си клуб Малмьо, информира .Ибра не само се включи в купона, но и наруши протокола, според който капитанът на тима Маркус Розенберг трябваше да получи шампионския трофей от президента на местната футболна федерация Карл-Ерик Нилсон. Вместо това, Ибрахимович изнесе купата на стадиона под бурните овации на феновете и сам я предаде на Розенберг - негов бивш съотборник в националния тим на Швеция.\"Разбира се, че за мен беше вълнуващо да получа трофея именно от Златан\", коментира нападателят на Малмьо.Самият Ибрахимович беше в отлично настроение и даде интервю за официалния сайт на Малмьо, в което прояви характерното си чувство за хумор.\"Винаги е хубаво да се завърнеш у дома. Почувствах онази позната топлина и енергия от годините, когато играех тук. Получих покна от ръководството на клуба да присъствам на награждаването и нямаше как да не приема. Обясниха ми, че заради 20-ата титла над клубната емблема вече ще има две звезди. Казах си: \"Няма да имате само две звезди, но и трета, която ще дойде да празнува с вас!Никога не съм ставал шампион на Швеция, но поне можах да подържа купата\", добави 36-годишният ас.Ибра е роден в Малмьо и започва да играе в едноименния клуб, а през 2001 година преминава в Аякс. Той е ставал шампион на Холандия, Италия, Испания и Франция, а сега се надява да добави към колекцията си и титла на Англия с Юнайтед.", "date": "2017.11.06", "title": "Няма втори като Златан Ибрахимович"}
{"url": "https://offnews.bg/obshtestvo/prokuraturata-shte-debne-za-karutci-v-sofia-668821.html", "text": "Софийска градска прокуратура (СГП) се е самосезирала за нарушения от водачи на каруци на правилата за движение по пътищата, за защита на животните и законоустановените ветеринарно-медицински изисквания.На служители на СДВР е възложено да извършват внезапни проверки, свързани с нарушения на Закона за движение по пътищата (ЗДвП), със замърсяване на околната среда, както и застрашаване живота и здравето на животните. Целта на проверките е да се установява дали каруците са оборудвани със съответните светлини и торбички за животински отпадъци, регистрирани ли са по съответния ред и т.н.; дали навлизат за движение в широкия център на града; разполагат ли водачите им с регистрационен талон и притежават ли документи по Закона за ветеринарно-медицинската дейност за индивидуализация на животните. Засилените проверки ще се извършват регулярно до края на 2017 г., като при необходимост срокът за това ще бъде продължен.", "date": "2017.11.06", "title": "Прокуратурата ще дебне за каруци в София"}
{"url": "https://offnews.bg/tehnologii/falshiva-versia-na-whatsapp-zabludi-milion-potrebiteli-668815.html", "text": "Фалшива версия на приложението WhatsApp в Google Play Store е изтеглена повече от милион пъти преди да бъде премахнатa от е-магазина. Приложението заблуждава, че е изработено от създателите на истинската мобилна програма - WhatsApp Inc. Това е постигнато чрез специален символ, който имитира разстоянието между двете думи в името на производителя.Според потребители на онлайн форума Reddit фалшификатът съдържа реклами и позволява да бъде изтеглен софтуер на мобилното устройство.Това не е първият път, в който Google се налага да премахва фалшив софтуер от своя онлайн магазин. През 2015 фирмата блокира програма, която уж следи за състоянието на батерията на мобилното устройство, но всъщност изпраща текстови съобщения от телефона.", "date": "2017.11.06", "title": "Фалшива версия на WhatsApp заблуди милион потребители"}
{"url": "https://offnews.bg/sviat/2017-a-naj-kravoprolitnata-godina-v-modernata-istoria-na-sasht-668819.html", "text": "Стрелбата в Първа баптистка църква в Тексас, довела до смъртта на 26 души и раняването на още над 20, превръща 2017 година в най-кръвопролитната в модерната американска история. С жертвите от последната неделя общият брой на убитите при стрелба става 112, по данни, цитирани от сп. \"Тайм\". Това надминава всяка друга година от модерната история на Съединените щати, а стрелбата в неделя е петата най-кръвопролитна масова стрелба.През 2017 г. са убити 112, а 531 души са ранени при стрелба.Стрелбата от 5 ноември е втората най-кръвопролитна тази година. Най-масовото убийство, не само за последните 12 месеца, но от 1982 г. насам, стана миналия месец. На 1 октомври 2017 г. Стивън Падок откри огън от 32-я етаж на хотел в Лас Вегас по участници в музикален фестивал, уби 58 човека, рани над 500 и се самоуби.За цялата предходна година жертвите са по-малко от дадените на 1 октомври и 5 ноември 2017-а. През 2016 г. те са 71, а ранените - 83.Статистиката сочи, че през 2015-а убитите са 46, а ранените - 43-ма. 17 са застреляни през 2014 г., тогава ранените наброяват 28 души. Близо два пъти повече са убити през 2013-а - 31, а ранените тогава са 13.2012-а е много по-кръвопролитна от 2013-а: 67 убити, 68 ранени.На 14 декември същата година 20-годишен убива 26 души при стрелба в училище \"Санди Хук\" в Нютаун, след което се самоубива. Два месеца по-рано уволненият служител на фирмата \"Аксент сайнидж систъмс\" Андрю Ингълдинджър застреля шестима човека в сградата на компанията в Минеаполис, след което са самоуби. През август шестима падат убити при масова стрелба в сикхски храм в Оук Крийк, убиецът също слага край на живота си. 20 юли и 2 април 2012 г. също са кървави дати в американската история - през юли Джеймс Холмс убива 12 души и ранява 70 в киносалон в Орора, след което е осъден доживот. През април бившият студент Уан Го стреля в университета \"Ойкос\" в Оукланд, убива 7 души и ранява 3-ма.Година по-рано, през 2011-а, жертвите са 18, ранените - 21. С 10 по-малко са жертвите през 2010-а. Тогава за цялата година ранените са двама.От 1982 г. досега жертвите на стрелба в САЩ са 754 души. Между 1982 и 2009 г. най-смъртоносни са 2007-а (51 жертви) и 1999-а (44 убити).", "date": "2017.11.06", "title": "2017-а: Най-кръвопролитната година в модерната история на САЩ"}
{"url": "https://offnews.bg/knigi/premiera-na-obratnoto-na-slanchogleda-izbrani-stihotvorenia-na-pro-668836.html", "text": "На 7 ноември, вторник, от 19:00 ч. в Литературен клуб \"Перото\" - НДК ще бъде представена \"Обратното на слънчогледа\" - книга с избрани стихотворения на проф. Цочо Бояджиев.\"Обратното на слънчогледа\" е новото заглавие в каталога на Издателство за поезия \"ДА\". - пише Боряна Кацарска по повод поезията на проф. Бояджиев.Проф. Цочо Бояджиев е един от водещите български учени-хуманитаристи, основоположник на философската медиевистика у нас. Преподава история на античната и средновековната философия в СУ „Св. Климент Охридски“. Член е на Международното общество за изследване на средновековната философия (Лувен) и на Европейската академия на науките и изкуствата (Виена). Преводач е на Платон, Плотин, Тома от Аквино, Бонавентура, Майстер Екхарт и др.", "date": "2017.11.06", "title": "Премиера на \"Обратното на слънчогледа\" - избрани стихотворения на проф. Цочо Бояджиев"}
{"url": "https://offnews.bg/izvan-terena/iliana-raeva-nominirana-za-modna-ikona-668825.html", "text": "Експертен съвет на Академията за мода, включващ 34 лайфстайл, модни и светски журналисти и редактори от водещите печатни и електронни медии даде своите предложения за номинации на най-стилните и успели българи през 2017 година.Конкурсът „БГ модна икона” се организира за девета поредна година. Както досега, критериите известни български личности да получат статут на БГ модни икони, са качества и добродетели като изискан и модерен вкус и стил, високи професионални постижения, безупречна култура, морал и репутация.За най-стилни и елегантни български жени са номинирани (по азбучен ред): Александра Сърчаджиева, Гала, Илиана Раева, Лилия Маравиля, Луиза Григорова, Мая Манолова, Миглена Ангелова, Мира Добрева, Никол Станкулова, Яна Маринова.Номинациите за най-стилни и елегантни български мъже включват (по азбучен ред): Александър Кадиев, Владо Николов, Деян Донков, Димо Алексиев, Криско, Любо Киров, Ники Илиев, Ники Кънчев, Николай Дойнов, Юлиан Вергов.Онлайн гласуването започва на 6 ноември и ще продължи до 20 ноември т.г. Организатори и спонсори са предвидили атрактивни награди за позналите резултатите в конкурса.Връчването на приза „БГ модна икона 2017” ще бъде през месец декември. В ревю-спектакъла, непосредствено преди официалната церемония, ще бъдат показани и актуални колекции на известни български дизайнери и модни къщи, както и – по традиция – дебютни произведения на студенти по мода на проф. Любомир Стойков от Националната художествена академия. Наградата, която всеки победител ще получи, е пластика.", "date": "2017.11.06", "title": "Илиана Раева номинирана за модна икона"}
{"url": "https://offnews.bg/kultura/insomnium-s-parvi-kontcert-u-nas-tazi-prolet-668823.html", "text": "Дългоочакваното първо гостуване на финландците Insomnium у нас ще се състои на 23 март, петък, 2018 година в столичния клуб \"Mixtape 5\" от 19:00 часа. Събитието е част от мащабното световно турне по представяне на последната творба на групата “Winter’s Gate”. Преди това на сцената ще видим специалните гости на събитието - шведите Тribulation.Билетите са в продажба в мрежата на Евентим в The Mall, книжарница „Бард“, OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, Каса Арена Армеец, билетен център НДК, Дворец на културата и спорта – Варна, Пловдив – билетна каса пред общината.Първите 30 билета са на цена от 35 лева, а следващите са на цена от 40 лева. В случай на останали, в деня на шоуто и на място в клуба пропускът ще струва ще е 50 лв.", "date": "2017.11.06", "title": "Insomnium с първи концерт у нас тази пролет"}
{"url": "https://offnews.bg/kultura/mihail-bilalov-ana-valchanova-i-nikolaj-urumov-zaedno-na-stcenata-vav-668826.html", "text": "„Прощална вечеря“ от Александър дьо Ла Пателиер и Матийо Делапорт е най-новата пиеса в репертоара на Сатиричен театър „Алеко Константинов“. Режисьор на постановката е Здравко Митков, а сценографията е дело на Петър Митев. Участват актьорите Михаил Билалов, Ана Вълчанова, Диана Досева и Николай Урумов.Ина Шкарова, драматург на представлението, споделя:„Прощална вечеря” е прекрасна интелектуална комедия, която не просто разсмива, но и над която зрителят ще може да разсъждава дълго, дълго след това. Отнася се за дълбоките, сърдечни връзки, достигнали прага на своето изчерпване. Старите приятелства, които неусетно са помръкнали във въртележката от ежедневни работно-семейни-обществени задължения, от липсата на време да се погледнем, да се почувстваме внимателно един друг, от рутината, приплъзваща дружеските срещи в повърхностно все по-рядко общуване. „Прощална вечеря“ помага на човека да си върне усещането за непосредственост, празничност, способността да обича, подкрепя и прощава.“Сюжетът на комедията разказва за семейната двойка Пиер и Клотилд Льокьор, които, опиянени от идеята да разчистят дневния си ред, решават да организират прощална вечеря. Това е най-добрата форма на „развод с приятели – призраци”.Първи в списъка „отживелици” се оказва Антоан Роайе. И въпреки че Пиер и Клодилд стриктно спазват идеалния сценарий за прощална вечеря, приготвяйки любимата храна и музика на Антоан, бутилка вино от годината на раждането му, плюс всички ненужни подаръци от него, вечерята далеч не протича така идеално и според замисъла.", "date": "2017.11.06", "title": "Михаил Билалов, Ана Вълчанова и Николай Урумов заедно на сцената във френска пиеса"}
{"url": "https://offnews.bg/bojni/tervel-pulev-izliza-sreshtu-rusnak-v-berlin-na-11-noemvri-668829.html", "text": "Изгряващата ни звезда на професионалния ринг и олимпийски медалист от Лондон 2012 Тервел Пулев оповести чрез профила си във Фейсбук кой е следващият му съперник на професионалния ринг:\"Изключително опасен съперник се изправя на пътя на Тервел Пулев на международната боксова гала вечер в Берлин на 11 ноември. Срещу бронзовия медалист в полутежка категория от Олимпийските игри в Лондон 2012 излиза бившият междинен шампион на Световната боксова асоциация (WBA) Валери Брудов.Руснакът има 18-годишен опит на професионалния ринг. Срещу името му стоят 44 победи, 30 от тях с нокаут. Той печели безапелационно първите си 30 срещи при професионалистите, а до момента е допуснал само 13 загуби (8 с нокаут).Първият опит на Брудов да стане шампион на планетата завършва с неуспех. На 27 януари 2006 г. в Атлантик Сити (САЩ) губи с единодушно съдийско решение от Върджил Хил.Вторият му опит да атакува върха в WBA обаче е сполучлив. На 2 декември 2006 г. в зала \"Берси\" в Париж побеждава с технически нокаут друго голямо име в полутежка категория - Луис Пинеда (Панама). До момента в кариерата си Валери Брудов е бил общо седем пъти официален претендент за световната титла.За Тервел Пулев предстоящата битка в Берлин ще бъде пета в професионалната му кариера. Първите си четири мача той приключи с убедителни победи в своя полза, всичките с нокаут.Всички желаещи да присъстват на гала вечерта в Берлин могат да закупят билети на място с цена 20€.Werner Seelenbinder-Sportpak Oderstrase 182 12051 Berlin Kostenlose Parkplatze.Също билети могат да бъдат заявени и на телефон +49 172 3123221.\", пише на страницата на Пулев.", "date": "2017.11.06", "title": "Тервел Пулев излиза срещу руснак в Берлин на 11 ноември"}
{"url": "https://offnews.bg/ikonomika/autsorsingat-u-nas-zasega-se-razviva-samo-v-sofia-plovdiv-burgas-i-v-668828.html", "text": "\"Точките в България, в които реално се прави бизнес в аутсорсинг сектора извън София, са три – Пловдив, Бургас и Варна. От тях Варна има най-голям човешки потенциал и ресурс на този етап на база съотношение брой езикови гимназии и университети - според годишния доклад на Българската аутсорсинг асоциация за 2016 г.\"Това съобщи Светослав Иванов - изпълнителен директор на Българската аутсорсинг асоциация, на форум във Варна, посветен на аутсорсинга и ИТ бизнеса.Към моментa аутсорсинг индустрията осигурява 3,6 % от БВП на страната, като в сектора са заети 48 000 експерти, които се очаква да нараснат до 63 000 през 2020 г.В морския град се състоя тристранна среща между представители на Българската аутсорсинг асоциация, на IT бизнеса и ректорите на пет университета.По време на срещата стана ясно, че общината е готова да партнира с логистика и осигуряване на бази, както и да съдейства за въвеждането на допълнително чуждоезиково обучение.Целта е като община да съдействаме за пълноценен диалог между бизнеса и университетите. Време е да си сверим часовниците и да намерим формулата за тристранно сътрудничество, за да утвърдим Варна като център за развитието на IT и аутсорсинг сектора в България, каза кметът Иван Портних.Отворени сме за незабавното стартиране на съвместни проекти с варненските университети. Насърчавам учебните заведения и бизнесът да създават взаимни програми с активното участие от страна на бизнеса в подготовката на съдържание за тези програми и тяхното практикуване. Съдържание, което отразява нуждите на бизнеса в посока на специфични знания и умения, свързани със сектора на изнесените услуги в две основни области - информационни технологии и бизнес процеси, каза Светослав Иванов пред ректорите, участващи в срещата.", "date": "2017.11.06", "title": "Аутсорсингът у нас засега се развива само в София, Пловдив, Бургас и Варна"}
{"url": "https://offnews.bg/sviat/stranite-ot-severna-evropa-shte-se-braniat-zaedno-ot-ruskite-zaplahi-668833.html", "text": "Северноевропейските страни се договориха днес да засилят сътрудничеството си в отбраната и обмена на информация в областта на авиационното наблюдение, защото са разтревожени от засилената военна активност на Русия.На среща в Хелзинки министрите от Дания, Финландия, Исландия, Норвегия и Швеция констатираха, че \"настоящото състояние на сигурността е предмет на общо безпокойство\" на страните от региона.Целта на подписания днес меморандум за разбирателство в областта на авиационното наблюдение е подобряване на сигурността на полетите, съобщи пред Ройтерс финландският военен министър.Норвегия, Дания и Исландия са членове на НАТО, докато Швеция и Финландия остават военно необвързани.Министрите от петте страни ще се срещнат във вторник с колегите си от Северната група, която включва още Великобритания, Холандия, Германия, Полша и трите балтийски страни.", "date": "2017.11.06", "title": "Страните от Северна Европа ще се бранят заедно от руските заплахи"}
{"url": "https://offnews.bg/112/vlosheni-semejni-otnoshenia-sa-prichina-za-ubijstvoto-v-pavlovo-668822.html", "text": "Влошени семейни отношения са причини са тежкото убийство в столичния квартал \"Павлово\", стана ясно от брифинг на СДВР.По думите на директора старши комисар Ивайло Иванов родителите в семейството са се развели, имало данни и за агресия от страна на убития. Иванов посочи, че тези данни предстои да се уточнят.По случая е задържан 24-годишен мъж - синът на жертвата. От събраните по делото доказателства става ясно, че убийството е извършено около 1:00 часа през нощта на 4 ноември. Синът е отишъл в дома на баща си, позвънил на вратата, бащата  отворил, а той от своя страна е нанесъл множество прободни рани, довели до кръвозагуба, а в впоследствие и до смърт.„Започнахме да работим с него в събота. Начинът на извършване на престъплението ни насочи, че томоже да е извършено от близък човек, защото нямаше взломяване. Починалият беше по бельо, което означава,че е отворил вратата на някой познат”, поясни комисар Иванов. За извършителя има данни, че преди да извърши убийството е употребил наркотични вещества от различен вид. Същата вечер е бил в компания със свои приятели, с които е споделил, че има намерение да убие баща си, но никой от тях е възприел казаното от него сериозно. Задържаният не е осъждан, а единствената му криминална проява е била през 2007 година, когато е бил още непълнолетен, и е свързана с извършени хулигански действия.Старши комисар Иванов потвърди, че убитият е син на директора на училището, където е учел задържаният за убийството в Борисовата градина . „Починалият е неин син, а евентуалният извършител – неин внук, но категорично няма връзка между случаите”, каза шефът на СДВР.", "date": "2017.11.06", "title": "Влошени семейни отношения са причина за убийството в 'Павлово'"}
{"url": "https://offnews.bg/kultura/knigata-na-mama-ninja-maria-peeva-i-klinichnia-psiholog-liusi-riksp-668820.html", "text": "Тази вечер ще бъде представена книгата на , по известна като нашата Mama Ninja - Мария Пеева, и Люси Рикспуун \"Писмо до сестра ми\" от 18:30 в литературен клуб „Перото“ в НДК.Мария Пеева и практикуващият в САЩ доктор по клинична психология Люси Рикспуун създават роман, който се чете на един дъх, но топли дълго.С лекия си и емоционален език, пълнокръвни герои и неочаквани обрати „Писмо до сестра ми” е книга за живота, толкова истински, че прилича на роман. И за онези малки нащърбени ръбчета във всеки от нас, които ни помагат да се напасваме с другите. Защото връзките са пъзел от характери.Нима може да направиш сглобка с перфектно симетрична фигура?", "date": "2017.11.06", "title": "Книгата на Маma Ninja - Мария Пеева, и клиничния психолог Люси Рикспуун с премиера тази вечер"}
{"url": "https://offnews.bg/obshtestvo/klas-prosluzheno-vreme-v-sasht-e-godishen-bonus-v-oon-postoianno-uv-668807.html", "text": "Аналог на клас \"прослужено време\" има в редица европейски държави.Това заяви икономическият съветник на КТ “Подкрепа” Ваня Григорова пред журналисти днес в отговор на твърдението на редица работодателски организации, че в ЕС няма. Тя представи обобщение на доклад, който показва различни примери от Европа, света и международни организации:\"Има няколко държави, които ползват точно такава добавка за трудов стаж - при едни е залегнало в закон, при други е залегнало в колективни трудови договори. Има ги случаите на Румъния и Гърция, които, под натиска на външни институции, са премахнали добавките за трудов стаж. В Румъния това става след 2010 г. под натиска на Американската търговска камара, в Гърция това се случва под натиска на Тройката\", каза Григорова.На събитието тя представи пример от Словения. Член 129 в Закона за трудовите взаимоотношения на страната гласи, че се полага такава добавка, а размерът ѝ се определя в колективен трудов договор. В друг член от същия закон пише, че минималният ѝ размер е 0,5%. Това е и добавката за стаж, която се използва в сектор хотелиерство в Австрия. В отделните групи на заетост се позиционират различни длъжности. Заетост от група 3, 4, 5 е по образование, а първите три са по задължения и отговорности на кадрите. Това е добавка и отплата за лоялност на работника\", добави Григорова. В щата Оклахома в САЩ пък има добавка за стаж, но тя се дава като годишен бонус. В ООН пък заплатата се увеличава поетапно с нарастването на стажа на наетия на работник, посредством специална схема.На обсъждането бяха поканени редица работодателски организации. По традиция те не отстъпиха от позицията си - клас \"прослужено време\" трябва да отпадне или да се преформира, а на негово място да има добавки, които да не зависят от стажа и възрастта, а от резултатите на работниците.Подобно бонусна система обаче може да се окаже уязвима, защото бонусите в частния сектор често се раздават на субективен принцип. Според синдиката допълнително възнаграждение може да бъде спряно по лично усмотрение на началника.Григорова заяви, че добавката е в сравнително нисък размер: \"Отчетите на фирмите показват, че добавката е под 2%\". Бонусът обаче може да стигне до 50% от възнаграждението. \"Тази добавка за принос и ефективност е уязвима\", категорична бе тя. Теодор Дечев от АИКБ заяви, че организацията не иска премахване на класа, а че той трябва да бъде заложен в колективни трудови договори.\"Не искаме отмяна на класа с проклятие\", каза той.", "date": "2017.11.06", "title": "Клас 'прослужено време' в САЩ е годишен бонус, в ООН постоянно увеличават заплатата"}
{"url": "https://offnews.bg/nashite-avtori/iz-delnitcite-na-edin-lud-30-oktomvri-3-noemvri-668792.html", "text": "Язък за здравния министър проф. Николай Петров. Беше единственият, за когото не сме си позволил да кажем лоша дума. Щеше ни се в правителството да има поне един, в когото да се прекръстим, без това да е богохулство. Защото Бог ще накаже този, който се прекръсти в Далавери Симеонов, агент Иван, онази туристическата бутафория, правосъдната карикатура Тетка Цачева, прясно изографисаният св. Делян Хасковский… И затова сме бесен на професора! Неговата постъпка деморализира много повече хора, отколкото зетьо-шуро-баджанащината на хасковския вундеркинд. От ГЕРБ друго, освен да крадат и да се обогатяват, не сме очаквали. Но от професора очаквахме.Наскоро написахме, че, според нас, за дереджето на журналистиката основните виновници са можещите, кадърните журналисти, които, за съжаление, първи се продават. Но това явно не е проблем само на журналистиката, а на цялото ни общество. И ако трябва да напиша епитафия на тази нация и тази държава, бих сложил думите на Далчев: „България е богата на таланти, но е бедна на характери.“ Няма нужда от повече думи.Много хора защитиха професора като блестящ лекар, спасил много животи. Доста релативистки морал. Професионализмът не бива да е морално неутрален, не може да е морална индулгенция. Знам, че много искам, но не го искам от всички. Само от най-добрите.И докато сме на медицински теми. Учени от Станфорд анализирали данните на 50 000 души и установили връзка между употребата на марихуана и секса. Пушещите трева били с 20% по-добри в леглото! Пенсиите, а?! То вас 20% не ви устройва, ама хич…Блазе му на Евгени Дайнов. Той не само, че изклати Енергото и сега те купуват ток от него, ами и с 20% напред… Както и да е. Пенсиите, исках само това да ви кажа, че вие просто сте объркали тревата, бе, братя мои ненагледни! Коноп трябва, не коприва! Не твърдя, че това е единствената причина да не напредвате в живота, но и не го изключвам.Обаче, братя от последната възраст, бъдете благодарни, че сте се родили в православна България. Щото можеше да се родите някъде другаде и тогава… На утрешния ден се навършват точно 500 години откакто Мартин Лутер слага началото на Реформацията. И знаете ли как тоя пич ги е виждал работите? През 1525 г. нахвърлял някои тезиси относно сексуалния живот, в които твърди, че е нормално да се прави секс по 8 пъти седмично.Нормално! А?„Монитор“: „Спим с щрауси и сърни срещу 20 лв.“Малий… Доста извратено звучи, пък и не е скъпо, та реших да видя за какво става „на въпрос“. Щото, нали, сърничка, козичка, все някак може да си го представи човек. Казвал сме ви, че великият Челентано си призна веднъж, че е почнал на коза. Да. Дори с кон може. Историкът Петрински написа преди време, че сред конните народи, към които несъмнено са принадлежали и прабългарите, това е било практика. Но с щраус изглежда доста по-вълнуващо преживяване. Защото щраусът едно, че бяга много бързо, със 70 км, друго, че важните работи са му много нависоко и, трето, че той рита по-яко от кон. И още много работи се сетих за щраусите, или Struthio camelus, както им викат на село, но напразно. Защото в дописката става дума за едно село, на г… таковата на географията, в което развивали селски туризъм и имало хотел с малък зоокът.Мискини лъжливи?!И понеже споменахме „Монитор“, та няма как да подминем една свинщина. Нарекли Комарницки „вечната Амбър на олигархията“. Е, дали ще е вечен, това е Божа работа. Но е сигурно, че ще се помни дълго след Пеефски и помиярите, които списват вестниците му. Захариев, не се оглеждай!Колеги, ще перифразирам един мой настолен приятел. Ако живеете достатъчно дълго, един ден ще разберете, че дори един репортер не трябва непременно да бъде мръсно копеле…Това може би беше ненужно, но бях длъжен.Най-после в нещо да сме първи! Според данни на Евростат страната ни е на първо място в ЕС по производство на тикви и тиквички. Произвели сме 130 хил. тона. След нас, далеч след нас, са Испания с 97 хил. тона, Франция с 96 хил. тона, Германия с 87 хил. тона и т.н.Много интересно, че и съседна Румъния е имала добри традиции в тиквите. Преди 5 г. мамалигарите са произвеждали 60 хил. т. А сега едва сколасват да изкарат 10-12 хил. Всички знаем какво започна в Румъния преди 5-6 години, но не знаем дали точно то се е отразило на тиквопроизводството. Извън ЕС ни бие само Турция (138 хил. т). И там знаем какво става през последните години. Заслужава да се обмисли дали има зависимост и евентуално да намалим тиквите.И защо, моля ви се, тия вопли срещу Хелоуин? Защо да не го честваме, след като сме първи по производство на тикви и в абсолютен брой, и на глава от населението. Та, че и за глава на населението. Кажете, защо? Лично ние смятаме, че организацията на този празник трябва да се поеме от правителството. Да се направи един комитет начело с Тецка Цачева, Николина Ангелкова, Цвета Караянчева и Илияна Беновска (като гражданска квота). Е, може и по-страшни да се намерят, но за начало и тези са добри. В изследване на агенция „Тренд“ 62% от българите декларират, че вярват в Бог, докато 26% твърдо не вярват. Останалите явно се колебаят - като видят зор вярват, като им се размине – не вярват… Според резултатите жените са по-набожни от мъжете, необразованите са по-набожни от образованите, селяните по-набожни от гражданите, старите – по-набожни от младите. Вероятно е точно така. Някой беше казал, че вярата започва там, където свършва мисленето. Даже да не бях и аз, и да съм забравил…Това са лични въпроси. Всеки сам си решава дали и в какво да вярва. Ние просто ще напомним „Залогът на Паскал“. Защото живеем в меркантилни времена. Паскал си направил сметката така: „Не знам дали Бог съществува, но знам, че нищо не печеля в случай, че той не съществува, ако съм атеист, а ще загубя много, ако е обратно.” Дори и 1% да е шансът Бог да съществува, на другата страна на залога стои вечността! Завинаги в казана!И освен това, братя, що ви е да се морите да не вярвате?! Човек не е скептик по природа, невярването изисква сериозен разход на умствени усилия. Колко е просто да се прекръстиш и да кажеш: Помози Бог. И колко интелектуални усилия са нужни, за да докажеш, че няма Бог. И какво печелиш, като го докажеш?По обезпокояващото в изследването са резултатите от въпросите за демокрацията у нас. 41% от българите не вярват, че България е демократична държава, а 29% смятат, че демокрацията изобщо не е добра форма на управление за нас, че за нас ще бъде по-добре, ако начело има един човек, който решава всичко. Тия почти една трета от българите са ми много интересни. Колко трябва да имаш в тиквата, та да не вденеш, че ако демокрацията ни е балканска, и диктатурата ни няма да е по-читава. И освен това, като погледнем внимателно, то и сега ни управлява един човек, айде, нека е човек и нещо. (Ще бъде силно преувеличение да броим Цецерон за цял човек, не ли?)На първо място сме по тикви, но сме на 21-во място в ЕС по четене на книги. 25% от пълнолетните българи били прочели 5 и повече книги през 2016 г. При средно за ЕС 36%.Значи не е като хич да не четем. Е, не сме като Швеция (66%) и Холандия (52%). Но пък не сме и илитерати като португалците (13%).Вероятно се питате защо, като не сме най-простите в Европа, сме избрали да ни управляват най-простите у нас? Веднага ще ви кажа. Защото тези, които мислят с телевизорите си са много повече от тези, дето четат. Книгите били едва третият избор на българина за свободното време. На първо място е телевизорът с 95%, следва интернет с 50% и чак тогава, ако остане време, идват книгите.Другата причина е в надценяването на четенето. Оказва се, че в света най-много четат китайците, следвани от американците, британците и руснаците. Да, руснаците са едни от най-четящите. И това ме кара да съм доста скептичен за файдата от четенето.Може би точно това - че четат, но не прихващат - е подбудило западни изследователски центрове да събират и изследват биологичен материал от руснаци. Лично Путин го съобщи: \"Ние, вика, сме обект на много голям интерес…\" Но не беше обезпокоен. И е прав. На този етап науката е безсилна да обясни руската душа.Боже, пък тия варвари в Плод и зеленчук изпекли поне сто тикви! Хората нема откъде да намерят една за фенер, те ги зяносват…", "date": "2017.11.06", "title": "Из делниците на един луд (30 октомври – 3 ноември)"}
{"url": "https://offnews.bg/evropa/germanskata-armia-predvizhda-kolaps-na-es-do-2040-a-kato-vazmozhen-stc-668793.html", "text": "Германската армия смята, че появата на пукнатини в ЕС и увеличаване на световните конфликти са един от шест възможни сценария, които може да се сбъднат до 2040 г., пише сп.\"Шпигел\", цитирано от БТА.ЕС претърпя тежка дългова криза в периода 2010-2012 г., а сега е изправен пред излизането на Великобритания от 28-членния клуб - първата страна, която избира да напусне блока.В сценариите стратезите на германската армия допускат възможност и други страни да последват примера на Великобритания, а светът да стане \"все по-размирен\".Единият от възможните варианти гласи: \"Разширяването на ЕС до голяма степен спира и още страни напускат блока. Все по-размирният, понякога хаотичен и обхванат от конфликти свят драматично е променил политиката на сигурността на Германия и Европа.\"Списанието отбелязва, че докладът ще бъде последван от конкретни планове за въоръжаване, които ще бъдат подготвени в следващите години.Друг от сценариите предвижда някои източноевропейски страни да спрат напредъка в интеграцията на ЕС, а други да влязат в \"Източен блок\", под който вероятно се имат предвид Русия и съюзниците й, отбелязва Ройтерс.Други два сценария предричат завръщане на \"държавния капитализъм\" от руски тип в някои страни от ЕС и спиране на глобализацията. В останалите два се прогнозира един по-мирен свят.", "date": "2017.11.06", "title": "Германската армия предвижда колапс на ЕС до 2040-а като възможен сценарий"}
{"url": "https://offnews.bg/zdrave/koalitciata-odobri-novia-zdraven-ministar-668794.html", "text": "Политическият съвет на управляващата коалиция ГЕРБ-Обединени патриоти одобри номинацията за министър на здравеопазването. По информация на правителствената пресслужба ГЕРБ са предложили няколко имена, като е постигнат консенсус за фаворита.Името му обаче не се съобщава. Пресслужбата посочва, че премиерът ще внесе номинацията в парламента след гласуването на Бюджет 2018. Очаква се това да стане на 10 ноември.На съвета са присъствали премиерът Борисов, заместникът му Цветан Цветанов и тримата лидери на Обединените патриоти - Красимир Каракачанов, Волен Сидеров и Валери Симеонов.Политическият съвет на коалицията освен това е обсъдил законодателни промени по отношение на отпадането на давността за престъпления при приватизационни сделки, проекта за Бюджет 2018, както и промени, свързани с туристическото обслужване.", "date": "2017.11.06", "title": "Коалицията одобри новия здравен министър"}
{"url": "https://offnews.bg/ikonomika/prognoza-za-ikonomikata-ni-pesimisti-v-gradovete-optimisti-v-selata-668797.html", "text": "Селското население у нас очаква положителни новини за икономиката на България през следващите 12 месеца. Градското население - напротив - е песимистично настроено и смята, че ситуацията ще се влошава.Данните са от октомврийската анкета на НСИ сред потребителите, която отчита нагласите им по 7 показателя: доверие на потребителите; оценка на общата икономическа ситуация в страната през последните 12 месеца; очаквания за общата икономическа ситуация в страната през следващите 12 месеца; очаквания за финансовото състояние на домакинствата през следващите 12 месеца; инфлационни очаквания за следващите 12 месеца; очаквания за безработицата през следващите 12 месеца и очаквания за покупка или построяване на жилище през следващите 12 месеца.През октомври 2017 г. общият показател на доверие на потребителите намалява с 0.7 пункта спрямо юли, което се дължи на пониженото доверие сред населението както в градовете, така и в селата.Общата оценка на потребителите за настоящото развитие на икономическата ситуация в страната през последните дванадесет месеца се запазва на равнището от предходното наблюдение.По отношение на очакванията за следващите дванадесет месеца се наблюдава известно подобрение в мненията на живеещите в селата за разлика от населението в градовете, което изразява малко по-негативни прогнози в сравнение с три месеца по-рано.Оценките на потребителите за настъпилите промени във финансовото състояние на техните домакинства през последните дванадесет месеца, както и очакванията им за следващите дванадесет месеца, са по-резервирани спрямо три месеца по-рано.По-неблагоприятни в сравнение с юли са и оценките за изменението на потребителските цени през последните дванадесет месеца (балансовият показател се покачва с 4.6 пункта). Инфлационните очаквания се запазват и за следващите дванадесет месеца.По отношение на безработицата в страната прогнозите на потребителите са, че ще има съкращаване на персонал през следващите дванадесет месеца, като според населението в селата то ще бъде с по-високо темпо.Същевременно през октомври се регистрира леко подобрение на общата оценка на настоящата ситуация да се правят разходи за покупка на предмети за дълготрайна употреба . Позитивна е и нагласата на потребителите относно извършването на разходи за „покупка или построяване на жилище (вила)“ и за „подобрения в дома“ през следващите дванадесет месеца.", "date": "2017.11.06", "title": "Прогноза за икономиката ни: песимисти в градовете, оптимисти в селата"}
{"url": "https://offnews.bg/futbol/ronaldo-schupi-rekord-po-asistentcii-668789.html", "text": "Мегазвездата на Реал Мадрид Кристиано Роналдо не отбеляза гол във вратата на Лас Палмас при победата с 3:0 в последния кръг на Примера дивисион, но прати в историята пореден рекорд на \"белия балет\".Португалецът много искаше да отбележи и видимо се изнерви от това, че не успя. В крайна сметка обаче Роналдо подаде на Иско, който оформи крайното 3:0 в 74-ата минута.Това беше асистенция номер 84 за Кристиано с екипа на Реал Мадрид и той изпревари по този показател легендата Раул, който има 83. Резултатът му е и най-добрият за футболист на Реал в последните 25 години.Междувременно защитникът на Реал Мадрид Серхио Рамос побърза да успокои Кристиано Роналдо и Карим Бензема за затрудненията им при реализацията през този сезон.И двамата са вкарали по един гол в първенството, което е малко за очакванията към тях, както и към собствените им стандарти.“Ще започнат да бележат, убеден съм. Бензема е доста сдържан в това отношение, докато Кристиано много се разстройва, когато не може да вкара. Никой в Реал няма притеснения, че не вкарват достатъчно.Това са футболисти с голямо значение за клуба. Най-важното е да побеждаваме, за да намаляваме изоставането”, коментира Рамос пред “Марка”.", "date": "2017.11.06", "title": "Роналдо счупи рекорд по асистенции"}
{"url": "https://offnews.bg/112/zhena-se-hvarli-pred-tovaren-vlak-v-burgas-668795.html", "text": "21–годишна жена е с опасност за живота, след като бе премазана от товарен влак в района на бургаската гара „Владимир Павлов“ тази сутрин. Криминалисти в момента разследват дали момичето, което е било със своя приятел, се е хвърлило или има и човешка намеса. Според очевидци става въпрос за опит за самоубийство.Състоянието на жената е критично, тя е с тежки наранявания и кръвозагуба, лекари се борят за живота й.", "date": "2017.11.06", "title": "Жена се хвърли пред товарен влак в Бургас"}
{"url": "https://offnews.bg/sviat/sauditski-printc-zagina-v-katastrofa-s-helikopter-668798.html", "text": "Високопоставен саудитски принц загина при катастрофа с хеликоптер близо до границата с Йемен, съобщи Би Би Си, като цитира държавната телевизия на Саудитска Арабия.Принц Мансур бин Мукрин, заместник-губернатор на провинция Асир, е пътувал с няколко служители, с които отивали на проверка в региона, уточнява новинарския тв канал Al-Ikhbariya.Причината за катастрофата е неизвестна.Днес са били открити отломки от самолета, съобщи вътрешното министерство на страната. Издирват се оцелели.Тя става ден след мащабни арести на политически и бизнес лидери, включително 11 принцове, четирима министри и десетки бивши министри. Те бяха разпоредени от новия антикорупционен орган в страната, ръководен от принц Мохамед бин Салман.", "date": "2017.11.06", "title": "Саудитски принц загина в катастрофа с хеликоптер"}
{"url": "https://offnews.bg/sviat/turtcia-zadalzhava-uchenitcite-da-se-zapishat-v-naj-blizkata-gimnazia-668782.html", "text": "Учениците в Турция ще могат да се запишат само в най-близката до дома им гимназия, предвижда нова образователна реформа, представена от министъра на образованието Исмет Йълмаз.Изключение ще се прави само за профилирани училища, за които ще се държи тест от 60 въпроса, уточнява \"Хюриет\". Изпитът ще се провежда в началото на юни.\"С новата система учениците ще бъдат приемани в най-близкото до адреса им училище. Това е основната идея\", посочи министърът.Изпитът за профилираните училища ще се държи по желание. ", "date": "2017.11.06", "title": "Турция задължава учениците да се запишат в най-близката гимназия"}
{"url": "https://offnews.bg/sviat/desetki-hiliadi-na-protest-v-rumania-v-zashtita-na-pravosadieto-668791.html", "text": "Десетки хиляди хора в цяла Румъния излязоха на улиците снощи, за да протестират срещу планирани правосъдни реформи, които според критиците ще доведат до засилване на корупцията, предаде БТА.Планираните реформи може да поставят съдебната система под по-пряк правителствен контрол и да отслабят усилията за премахване на ширещата се в страната корупция.Между 20 и 30 хиляди протестиращи излязоха на демонстрации само в Букурещ, съобщават местните медии. По-малки протести имаше и в най-малко 13 други градове на страната, съобщава Медиафакс.Пред сградата на правителството в столицата демонстрантите скандираха \"Демокрацията е под обсада\" и \"Правосъдие, а не корупция\" и надуваха пластмасови вувузели, съобщава Асошиейтед прес. Някои участници използваха израза \"червената чума\" по адрес на управляващата Социалдемократическа партия (СДП). По-късно шествието премина по улиците на града към парламента.Магистрати, чуждестранни посланици и Европейският съюз също се обявиха срещу планираните законодателни промени, включително такава, която ще позволи на човек с криминално досие да бъде избран за президент. Проектът освен това възлага на румънския министър на правосъдието задачата да номинира главните прокурори на страната - функции, които досега се падаха на президента.СДП пое властта през януари в коалиция с Алианса на либералите и демократите (АЛДЕ). Лидерът на СДП Ливиу Драгня обаче не можа да стане премиер заради издадена срещу него присъда за изборни измами.Новото правителство се опита да облекчи правилата, според които хората с криминално досие нямат право да заемат постове в правителството. Това обаче предизвика огромни протести, което накара кабинетът да оттегли законопроекта, напомня агенцията.", "date": "2017.11.06", "title": "Десетки хиляди на протест в Румъния в защита на правосъдието"}
{"url": "https://offnews.bg/interviu/vitkov-i-mitcov-kam-desnite-pichove-nekoj-trebva-da-vi-nashoka-repit-668578.html", "text": "Господин Витков, малко абсурдна е ситуацията - \"Глас народен\" не може да се чуе във Фейсбук. На някой не му хареса какво говорите и сега Вие и Венци Мицов, най-известните лица на \"Глас народен\", сте баннати в социалната мрежа.Светльо Витков: Получих „бан” във Фейсбук за 24 часа. Венци за трети път го блокират. Интересното е, че във вторник имаше пресконференция на Реформаторския блок, бившият коалиционен партньор, и \"Глас народен\". Темата беше бюджетът, но бе зададен въпрос от журналист дали \"Глас народен\" е част от Реформаторския блок. Не участвах в пресконференцията, бях в публиката, но взех думата и казах, че \"Глас народен\" е самостоятелна партия и не е част от Реформаторския блок. Но преди изборите и след тях ние потвърждаваме и продължаваме да твърдим, че единственият път в дясното, ако може така да се нарече, е обединението на база равни условия и равнопоставеност. Защо равнопоставеност? Защото опитът ни до тук показва, че когато наближат избори се сформират коалиции от по 5-6 партии, използващи ресурса на малките коалиционни партньори. След като минат изборите партиите, които имат самочувствието да бъдат лидери, се отцепват и искат те да бъдат шефове.Венци Мицов: Да довършим историята със затварянето на профила на Светльо във Фейсбук. В момента, в който той пусна в профила си текст, в който каза, че всъщност \"големите 5\", афиширани от медиите, се оказаха 2, които заявиха, че те са истината и животът и захвърлиха реалните си мандатоносители - \"Зелените\" и „ДЕОС”, беше блокиран във Фейсбук.Светльо Витков: За първи път се случва това нещо и за мен това е организирана акция. Не може да наричаш себе си демократ и борец за справедливост, било то и съдебна справедливост, и да използваш ченгеджийски похвати, които са на най-гадно, мизерно ниво. Това е показателно за нивото им.Но след парламентарните избори кои да имат самочувствие? В дясното, разделено на 7 партии, най-големите са с 3%.Светльо Витков: Коалицията Реформаторски блок - \"Глас народен\" беше най-близо до границата от 4%. Всички други бяха под нея. Но това, което се случва и продължава да се случва в дясното пространство е едно мерене на егото. То няма да доведе до нищо, защото за да седнем на една маса да говорим, първо трябва да имаме уважение един към друг. Второто нещо е, че не можеш да обясняваш как другите са били във властта и са омърсени, а, видиш ли, ние сме добрите. Визирам \"Да, България\" и ДСБ. Те обясняват на всички други как те са пътя на истината, защото другите са били в правителството на ГЕРБ с министри, а много бързо забравяме, че Радан Кънев, например също беше в управлението. Той излезе в опозиция, след като замириса на избори. Кънев не беше министър, но имаше хора в парламентарните комисии, а и днес председателя на КЕВР е от квотата на ДСБ. Христо Иванов също беше два пъти министър, издигнат от квотата на ГЕРБ. В „новите 5” ако все още са 5, има още двама бивши министри.Нас ни плюеха преди изборите, \"отровна гъба\" ме наричаше Радан, което най-малкото не е учтиво и не приляга на човек, който нарича себе си политик. Обяснява, че той е истината, а другите не стават, при положение, че всичките са били в един гювеч. Мисля, че такова поведение не е редно и избирателят най-малкото започва да се обърква какво искаш да му кажеш - този е бил лош, а ти добър, или обратното. Това е нещо, което не помага за обединението и ако не преглътнем личните настроения, пристрастия и омраза и не седнем на една маса да се разберем, такова обединение няма да се случи. Казвам го, гледайки какво се случва с партиите в Реформаторския блок, виждайки отношението от \"Да, България\" и ДСБ. Обединението няма как да се случи при тези обстоятелства.За какво обединение говорите тогава, като вие не можете да си приказвате, а ако решите да си пишете по Фейсбук се блокирате?Светльо Витков: В нашата партия никога не е имало организирано нападение срещу наш политически опонент. Човек трябва да има достойнство и да бъде поне чист пред себе си. Това е нещо, което притежаваме.Венци Мицов: Ти ме попита как десните ще седнем да говорим и това е много интересен въпрос. Често бъркаме понятията и ценностите. Не може да казваш, че си либерал и максимата ти да е \"аз съм либерал и бих застрелял всички, които не са либерали\", а не \"аз съм либерал и приемам всички\". Тези понятия са изключително сбъркани в България. Всички партии в дясно, които ту са заедно, ту не са, ги гледаме още от 90-та година. Не може едни хора да ходят заедно по протести, да са заедно в името на каузи, след това да дойдат избори и тези хора изведнъж да се разделят на четири, да отидат и да се размажат един месец, да се пребият от бой един друг и след изборите всички да са под чертата. И след това отново да се събират като перпетуум мобиле и да ходят да обикалят София. Големите протести, за съжаление, приключиха. Идеята им концептуално приключи. Оттук нататък единственият начин, по който може нещо да се промени, е от вътре в законодателните органи. Всичко останало е изчерпано като модел. Това трябва да го знаят всички. Заради това, че всички ние постигнахме резултат, който е изключително нисък, трябва да се смирим и да си наведем главите. Никой от нас не го направи. А сега забелязваме, че един хора се опитват да покажат, че те са големите и около тях трябва да се случи обединението. Аз искам да им кажа \"Пичове, некой трябва да ви нашока репите\". Обединение няма да се получи, ако някой показва колко по-велик е от другия, няма да се получи с подозрения, няма да се получи с параноя, няма да се получи с доказване кой има по-голяма армия от доброволни тролове във Фейсбук, за да докладват другия. Няма да стане така обединение, а ще гледаме все същото и ще го гледаме все по-рядко, защото ще започнем да изчезваме. И това трябва всички да си го набием в главите.Светльо Витков: Преди изборите \"Глас народен\" отнесе много негатив. Ние наистина преглътнахме цялата тази чернилка от нападения и брутални обвинения, а и изкупуване на чужди грехове. Ние седнахме на масата на дясното и опитахме да водим диалог. Лошото беше, че се опитвахме да водим диалог помежду си, а не с избирателите си.Венци Мицов: Смятам, че с достойнство понесохме боя и от чужди и от свои.Светльо Витков: Не сме си позволили да нападаме никой и преди изборите и след тях. Държахме на това, понесохме каквото трябва, а който има акъл ще разбере за какво иде реч - за обединение, а не доказване, че един е по-голям политик от друг или по-стойностен човек. Но това време мина. Ние с Венци и партията \"Глас народен\" сме свободни хора, знаете, че сме си пънкари, и няма да позволя да понасяме обиди и непристойно отношение със скръстени ръце, мълчаливо. От тук насетне, както каза Венци - бой, на нас не ни пука. Няма какво да губим, защото ние не сме спечелили нищо. Ще отвърнем на боя с бой.Венци Мицов: Само, че този бой ще бъде градивен. Боят, както казваше Камен Донев, изгражда, а не разгражда. Дясното има един враг и той не е статуквото. Врагът на дясното е самото дясно и винаги е било така. Доказателство за това е, че през 1997 г. дясното беше на власт, а днес 2017 г. електоралните гиганти в това дясно имат по 1%. На дясното трябва да му се рестартира чипа с удар, както се рестартираше руски телевизор. Явно частите на дясното са \"сделани в СССР\" и затова трябва да бъдат ударени. Може би ние ще бъдем тези, които ще го направят.", "date": "2017.11.06", "title": "Витков и Мицов към десните: Пичове, некой требва да ви нашока репите"}
{"url": "https://offnews.bg/obshtestvo/pavel-i-pavlina-cherpiat-za-imen-den-668768.html", "text": "Православната църква почита днес паметта на Св. Павел Константинополски, Св. Клавдия и Преп. Лука Тавроменийски.Имен ден имат всички, носещи имената Павел, Павлина, Павлета, Клавдия и Лука. Името Павел означава „скромен“, „смирен“, „кротък“. Св. Павел е роден в Солун. Той заминава за Константинопол, където става презвитер и секретар на възрастния архиепископ Александър I Константинополски. След смъртта на Александър в 337 година в града избухва конфликт между никейската и арианската партии. Никейците надделяват и за архиепископ е ръкоположен Павел. По време на тези събития императорът арианин Констанций II отсъства от града. След завръщането си, Констанций II свиква събор на арианските епископи, който обявява Павел за негоден да заема архиепископската катедра и го праща на заточение. След последващ сблъсък между партиите Павел се завръща и веднага е възстановен на престола от никейците в църквата „Света Ирина“, по-късно отново е изгонен. Той заминава за Рим, където папата му помага да си върне престола.  Следва арестуването му и заточението му в Армения, където е удушен през 350 година. По-късно мощите му са пренесен в столицата Цариград.На 6 ноември се чества и празникът на чудотворната икона на Пресвета Богородица: „Всех скорбящих радост“, която дава утеха на страдащите. ", "date": "2017.11.06", "title": "Павел и Павлина черпят за имен ден"}
{"url": "https://offnews.bg/obshtestvo/bez-voda-v-chasti-ot-lozenetc-krastova-vada-i-na-oshte-5-mesta-v-sofi-668767.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради подмяна и монтаж на спирателни кранове в Нови Искър, кв. „Кумарица“, се налага спиране на водоподаването от 9 до 21 ч. в района между ул. „Светлина“, ул.“ Дъбиците“, ул. „Леярска“ и ул. „Стадион“.Монтаж на спирателен кран в жк „Дружба-2“ налага спиране на водоподаването от 9 до 21 ч. на бл. 267, бл. 268, трафопост до бл. 268 и бул. „Копенхаген“ № 171.Във връзка с подмяна на сградно водопроводно отклонение на ул. „Емилиян Станев“ в кв. „Кръстова вада“ се налага спиране на водоподаването от 10:00 до 18:00 ч. в района между ул. „Емилиян Станев“ от ул. „Проф. Марин Големинов“ до ул. „Околовръстен път“, ул. „Димитър Манчев“, ул. „Йосиф Брадати“, ул. „Никола Крушкин-Чолака“ от №10 до №16, ул. „Ген. Иван Колев“ от №40 до №46 и ул. „Ивайло Петров“.Подмяна на сградно водопроводно отклонение на ул. „Козяк“ в жк „Лозенец“ налага спиране на водоподаването от 10:00 до 18:00 ч. на ул. „Козяк“ от ул. „Елин връх“ до ул. „Ран Босилек“, ул. „Ран Босилек“ от ул. „Козяк“ до ул. „Димитър Търкаланов“.Без вода във връзка с подмяна на сградно водопроводно отклонение на ул. 13 в с. Долни Богров ще бъдат от 10:00 до 17:00 ч. в района на ул. 13 между ул. 4 и ул. 9, ул. 8 между ул. 13 и ул. 1, ул. 4 между ул. 1 и ул. 13.Поради подмяна на сградно водопроводно отклонение на ул. „Къси дол“ в с. Подгумер се налага спиране на водоподаването от 10:00 до 14:00 ч. на ул. \"Стара Планина\" от ул. \"Свети Димитър\" до ул. \"Върбите\".", "date": "2017.11.06", "title": "Без вода в части от Лозенец, Кръстова вада и на още 5 места в София"}
{"url": "https://offnews.bg/futbol/tcska-pusna-zhalba-sreshtu-sadiata-na-macha-s-ludogoretc-668827.html", "text": "Ръководството на ЦСКА официално подаде жалба срещу съдийството на двубоя с Лудогорец в Разград, спечелен късно снощи с 2:1.“Червените” стигнаха до трите точки след пълен обрат, но изразиха недоволството си от решенията на главния съдия Драгомир Драганов и неговите помощници Диян Вълков и Мартин Маргаритов.Претенциите на тима от “Армията” са свързани най-вече с червения картон на голмайстора Фернандо Каранга и ситуацията с Кевин Меркадо в наказателното поле на “орлите”.", "date": "2017.11.06", "title": "ЦСКА пусна жалба срещу съдията на мача с Лудогорец"}
{"url": "https://offnews.bg/sviat/i-imeto-na-bono-ot-u2-izleze-ot-dosietata-paradajs-668796.html", "text": "Името на Боно от U2 също излезе от досиетата \"Парадайс\" (рай - англ.).\"Групата му никога не е била там и изглежда, че и той не е бил. Но Боно открил възможността за инвестиции, която е търсил, в Литва. Фронтменът на U2 е използвал компания, базирана в Малта, за да плати дела си в търговски център в малък град в северозападната част на страната, разкриват , пише една от медиите, участвали в мащабното журналистическо разследване - британският в. \"Гардиън\".Певецът, чието истинско име е Пол Хюсън, е бил инвеститор в малтийската компания \"Nude Estates\", която е купила мола \"Aušra\" (зора - латв.) за 5.8 милиона евро (£5.1 млн.) малко след откриването му през 2017 г.\"Nude Estates\" включва едноименна литовска компания, която управлява имота в литовския град Утена, който се намира на 97 км от столицата Вилнюс.През 2012 г. бизнесът с търговския център бил прехвърлен на компания на остров Гърнзи (Великобритания), наречена \"Nude Estates 1\".Малта е юрисдикция с ниски данъци. За чуждестранни инвеститори данъкът върху печалбата е намален до 5%. В Гърнзи няма данък върху печалбата на компаниите, въпреки че парите, върнати във Великобритания или Ирландия се облагат, уточнява британското издание.Говорителка на Боно коментира пред \"Гардиън\": Боно беше миноритарен инвеститор в \"Nude Estates Malta\" Ltd, законно регистрирана компания в Малта, до доброволното му оттегляне през 2015 г. Малта е утвърдена сред холдинговите компании юрисдикция в рамките на ЕС\".", "date": "2017.11.06", "title": "И името на Боно от U2 излезе от досиетата \"Парадайс\""}
{"url": "https://offnews.bg/sviat/glavorezat-al-bagdadi-hvanal-taksi-i-zaminal-za-siria-668772.html", "text": "Главатарят на терористичната групировка Ислямска държава Абу Бакр ал Багдади се намира в Сирия, съобщи снощи египетският в. \"Ад Дустур\", цитиран от ТАСС. Изданието се позовава на иракски разузнавателни данни.Според информацията на разузнавателен източник от провинция Анбар, в петък Ал Багдади се е прехвърлил в Сирия от района на град Рауа, в иракската провинция Анбар, пътувайки с жълто такси. Предполага се, че той се насочва към Дейр аз Зур.Съобщава се, че Ал Багдади е разбрал, че оставането в Рауа го излага на опасност и е настоял специално на таксито, за да остане незабелязан.През последните две години на няколко пъти водачът на терористите на няколко пъти бе обявяван за мъртъв или тежко ранен. ", "date": "2017.11.06", "title": "Главорезът Ал Багдади хванал такси и заминал за Сирия"}
{"url": "https://offnews.bg/obshtestvo/promeni-v-dvizhenieto-na-vlakovete-mezhdu-sofia-i-pernik-668773.html", "text": "От днес до 9-и декември всички влакове, които пътуват между София и Перник, ще имат промени в движението. Причината е ремонт по железния път в участъка между спирка Метал и гара Драгичево.По тази причина всички влакове, които преминават в участъка на извършвания ремонт в интервала от 09:30 ч. до 16:40 ч., ще се движат София-Драгичево-София и Благоевград-Перник-Благоевград. За клиентите на националния железопътен превозвач, които пътуват с тези влакове, ще бъде осигурен превоз с автобуси в участъка между гарите Перник и Драгичево, съобщиха от БДЖ. Международният бърз влак № 361 от София за Солун, който заминава от Централна гара София в 15:00 ч., ще тръгва с 25 минути по-рано - в 14:35 ч., и ще пътува по-обиколен маршрут през гарите Разменна и Храбърско.Всички пътнически и бързи влакове, които се движат в сутрешните и вечерните часове, ще преминават в участъка на извършвания ремонт с намалена скорост. По тази причина ще бъдат въведени промени в графика им на движение.", "date": "2017.11.06", "title": "Промени в движението на влаковете между София и Перник"}
{"url": "https://offnews.bg/sviat/tramp-e-gotov-za-sreshta-s-kim-chen-un-668771.html", "text": "Президентът на САЩ Доналд Тръмп изрази готовност да се срещне със севернокорейския ръководител Ким Чен-ун, предаде агенция Йонхап.В интервю за програмата \"Фул межър\", Тръмп заявява, че \"би разговарял с всекиго\".\"Не смятам, че това е сила или слабост. Мисля, че да се разговаря с хора не е нещо лошо. Така че със сигурност бих бил готов да направя това\", добавя президентът.Той обаче подчертава, че според него е прекалено рано за подобна стъпка.Тръмп обясни и че не смята за вероятно Северна Корея (КНДР) да нанесе ядрен удар срещу САЩ и изразява надежда за постигне на споразумение. Той отбелязва, че китайският президент Си Цзинпин работи усилено за разрешаването на проблема.Преди ден Южна Корея обяви нови санкции срещу 18 севернокорейски лидери. Целта им е да се спре притока на финансови средства за ядрената и ракетна програми на Пхенян, отбелязва Йонхап. Сред лицата, срещу които са насочени санкциите, са включени директорите и водещи чиновници в пет севернокорейски банки, работещи в чужбина.В момента Тръмп е в Япония.Американският президент и съпругата му Мелания се срещна с японския император Акихито и императрица Мичико в императорския дворец в Токио.Тръмп кимна на императора и двамата си стиснаха ръцете, преди да влязат в стая за приеми, където разговаряха чрез преводачи. На разговора не бяха допуснати представители на медиите.По-късно Тръмп беше посрещнат официално от премиера Шиндзо Абе пред двореца Акасака. След това двамата отидоха да хранят азиатски шарани \"кои\". Президентът на САЩ първо им хвърли големи шепи от приготвената храна, а след това изсипа цялата кутия в езерцето, съобщава АП, цитирана от БТА.Преди срещата с Акихито Тръмп се срещна с бизнес лидери от двете страни. Той обеща на японските бизнесмени, които нарече \"рокзвездите на бизнеса\", да улесни одобряването на проекти и заяви, че иска да превърне САЩ в най-привлекателното място за инвестиции.Американският президент обеща, че САЩ и Япония ще имат по-големи търговски отношения, отколкото очакваните при Транстихоокеанското партньорство, от което САЩ се оттеглиха при неговия мандат.Тръмп повдигна и въпроса за големия търговски дефицит на САЩ с Япония и заяви, че се надява да промени това. Преговорите обаче ще се водят по много приятелски начин, обеща президентът.Милиони японски автомобили се продават в САЩ, но практически никакви американски автомобили не се продават в Япония, подчерта Тръмп. Той добави, че американците харесват японски коли и подкани японските предприятия да ги произвеждат в САЩ.", "date": "2017.11.06", "title": "Тръмп е готов за среща с Ким Чен-ун"}
{"url": "https://offnews.bg/obshtestvo/kalfin-smushtavashto-e-che-80-ot-horata-tarsiat-rabota-chrez-blizki-668775.html", "text": "80 на сто от безработните у нас търсят работа с помощта на близки, това е смущаващо, коментира бившият социален министър Ивайло Калфин данните от проучване на изследователския център „Тренд” по бТВ.300 000 българи не търсят работа, въпреки че от година са безработни, показват още данните на проучването по поръчка на фондация „Фридрих Еберт”. Бройката е много по-голяма от очакваната, призна Калфин.По думите му това е 10% от трудовата сила у нас и тези хора могат да се превърнат в голям ресурс за икономиката.Калфин подчерта, че хората над 50 години масово не се записват на курсове за преквалификация, не правят нищо и чакат един ден да получат социална пенсия.  ", "date": "2017.11.06", "title": "Калфин: Смущаващо е, че 80% от хората търсят работа чрез близки"}
{"url": "https://offnews.bg/analizi-i-komentari/teroristat-ot-sasednia-vhod-668774.html", "text": "От Ню Йорк до Ню Йорк. От самолетите, врязали се в двете кули на Търговския център през 2001-а, до автомобила, врязал се във велоалеята през тази седмица, моделът на тероризма, конструиран в началото на века, съвсем се разпадна.След случаите в Ница, Берлин, Лондон, Стокхолм, Париж, Барселона и пр., в които за оръжие отново са използвани превозни средства, управлявани обикновено от тъй наречените „вълци единаци”, не може да се говори за организирани действия от общ център. А още по-малко за лидери на световния тероризъм, за каквито в една или друга степен бяха признати и екзекутирани Саддам Хюсеин или Осама бин Ладен. Просто в големите градове на Западния свят някой сяда зад волана и започва да убива...През тази седмица политологът Иван Кръстев представи в София книгата си „След Европа”, превърнала се в хит в Европа. Една от констатациите в нея е, че вече почти винаги онези, които се радикализират с „Аллах Акбар” на уста, са второ или трето поколение мигранти, гневни от отношението на европейците към тях. Това значи, че ислямът не е мотив, а алиби на терористичните актове – колкото и Ислямска държава да се опитва да си ги припише, тя най-много да е техен вдъхновител, но не и организатор. Значи и че губим основания да ги поставяме в отделна графа. Те се сближават с тези, които не са извършени с „Аллах Акбар” на уста. Според статистиката в САЩ, напремир, всеки ден умират 92 души от огнестрелни оръжия.Разпадането на модела на тероризма като организирана отвън заплаха не е кой знае колко добра новина за Западния свят, защото му се налага да се върне към собствените си вътрешни противоречия между отделните социални групи. А и към наследените от Студената война, за които напразно се надявахме, че ще изчезнат заедно с Берлинската стена.Сякаш в потвърждение на последното говорителката на руското външно министерство Мария Захарова пак през тази седмица заяви, че Съветската армия спасила българските евреи. Изказването ѝ заедно с това на Путин, че славянската писменост е дошла от македонската земя или на депутата Толстой, че Русия ще изкупи България, не оставя съмнение, че Кремъл е предприел хибридна атака към страната ни. Целта е с пренебрежение към независимостта ни и отричане и присвояване на историческите ни приноси Русия символно да си върне България, след като я изпусна политически. Заради пълното незачитане на фактите, всичко това щеше да звучи смешно, ако не помнехме колко страшно може да бъде.И пак тази седмица учени излязоха на протест заради унизителна липса на пари. Той в своята самотност и безнадежност издайнически приличаше на протеста на пенсионерите, състоял се ден след това със същите искания. Аналогията подсказа, че учените у нас са докарани до състояние на пенсионери, които нямат възраст за пенсия. И тях някой друг трябва да издържа с труда си. Няма как да не е така, когато работата им е да търсят истината, а живеят в общество, където пари най-лесно се печелят с измама.", "date": "2017.11.06", "title": "Терористът от съседния вход"}
{"url": "https://offnews.bg/tenis/ofitcialno-grigor-e-na-rekordnoto-shesto-miasto-v-sveta-668770.html", "text": "Най-добрият ни тенисист Григор Димитров зае рекордното в кариерата си шесто място в света в публикуваната днес ранглиста на АТР.26-годишният българин има 3650 точки, а през миналата седмица достигна до 1/8-финалите на турнира \"Мастърс\" в Париж, преди да отпадне след свиреп мач срещу американеца Джон Иснър. Тази седмица Григор няма участие, а от следващата стартира във финалния \"Мастърс\" в Лондон.За рекордния ранкинг на българина, чието най-добро постижение беше №8, спомогна и обстоятелството, че Новак Джокович и Анди Мъри загубиха точките си от Париж, тъй като не участваха.На 155 точки пред Григор на петото място е Марин Чилич от Хърватия, който го заемаше и миналата седмица. Четвъртата позиция е за Доминик Тийм от Австрия, който се придвижва с две места напред. Трети е Александър Зверев от Германия, а на върха е Рафаел Надал, следван от Роджър Федерер.", "date": "2017.11.06", "title": "Официално: Григор е на рекордното шесто място в света"}
{"url": "https://offnews.bg/sviat/ravnosmetkata-arestuvaha-448-revoliutcioneri-sreshtu-putin-668778.html", "text": "Руската полиция задържа вчера 448 граждански активисти за нарушения на обществения ред, включително 339 в Москва, информира \"Комерсант\", като се позовава на специализирания сайт ОВД-Инфо.Става дума за активисти на т. нар. Партия на свободните хора, събрали се вчера в Москва, Санкт Петербург и други градове на Русия за масови разходки, посочва вестникът.Според официалната държавна агенция ТАСС задържаните са подготвяли неразрешена акция, а от мнозина са иззети ножове, боксове и травматични оръжия.Според Полина Немировская, координатор на опозиционното движение \"Отворена Русия\", полицията разпитва задържаните в рамките на дела за подготовка на атентати и масови безредици.Лидерът на забраненото екстремистко движение \"Артподготовка\" Вячеслав Малцев призова по-рано своите привърженици да излязат на 5 ноември на протест срещу властите в центъра на руската столица и прогнозира на този ден \"революция\".Миналата седмица Федералната служба за сигурност (ФСС) залови членове на \"Артподготовка\", обвинени, че планирали палежи на административни сгради в Москва навръх чествания в страната на 4 ноември Ден на народното единство.Задържаните в Русия над 400 души не правеха нищо, но са заподозрени в опит за сваляне на режима, пише опозиционното онлайн издание \"Медуза\".Предвидено бе активистите да оказват съпротива на полицията и да проведат \"народен референдум\" просто с вдигане на ръце.Малцев напусна Русия още през юли т. г., след обиски по повод наказателно дело срещу него за призиви към екстремизъм.След като през октомври \"Артподготовка\" бе забранена, в различни руски градове започнаха да обискират и задържат симпатизанти на Малцев.Малцев заявил за \"Медуза\", че вчера в Русия били задържани \"няколко хиляди души\", а в Москва протестирали 5000 негови привърженици. Но руски медии съобщиха едва за няколкостотин демонстранти в столицата.Според него \"хората ще продължат протеста си и няма да си тръгнат, без да постигнат своите цели\", но той не уточнил в каква форма ще продължи \"революцията\".Освен привърженици на Малев полицията задържа в Москва и случайни минувачи, и участници в четенията, посветени на икономиста-философ Адам Смит, отбелязва \"Газета\".Полицията не пуска адвокати при задържаните в центъра на руската столица. Това разказа за радио \"Ехото на Москва\" правозащитничката Алла Фролова от ОВД-Инфо, съобщава БТА.Според Фролова в едно от московските полицейски управления \"правоохранителите използват сила срещу непълнолетни, извиват им ръцете и ги натикват в различни стаи\".", "date": "2017.11.06", "title": "Равносметката: Арестуваха 448 'революционери' срещу Путин"}
{"url": "https://offnews.bg/politika/dzhambazki-iskaneto-na-dps-za-demontazh-na-pravitelstvoto-e-naglost-668777.html", "text": "Изказването на ДПС за демонтиране на правителството е нахално, не виждам причина това да се случи под техен натиск. Това заяви евродепутатът Ангел Джамбазки по Нова тв. Това е арогантност и наглост, категоричен бе той. Правителството има достатъчно тежки социални проблеми, не е решен циганския въпрос, не са решени проблемите в здравеопазването, каза още Джамбазки. Не е възможно да бъдат демонтирани част от Обединените патриоти, заяви той, продължаваме да работим заедно, въпреки различията между ВМРО и НФСБ. ", "date": "2017.11.06", "title": "Джамбазки: Искането на ДПС за демонтаж на правителството е наглост"}
{"url": "https://offnews.bg/politika/ninova-gerb-osazhda-bez-sad-i-prisada-668785.html", "text": "За пореден път представител на ГЕРБ издава присъди, вместо съда. Г-жа Менда Стоянова заяви, че скоро ще бъде доказано купуване на гласове от депутата Манол Генов. Питаме - откъде г-жа Стоянова е запозната с доказателствата по делото и влияе ли тя на изхода на разследването?Това заявява председателят на БСП Корнелия Нинова, цитирана от пресцентъра на партията. Тя припомни, че в правова държава това е престъпление.\"Не се изненадваме, защото това е моделът ГЕРБ. Той се изразяваше в осъждане на български лекари от трибуната на НС от г-н Цветанов. Те се оказаха невинни\", подчерта тя. По нейните думи България с парите на данъкоплатците изплаща хиляди левове заради ГЕРБ, след като сме осъдени в Страсбург.\"По същия начин беше заклеймяван кметът на Асеновград Емил Караиванов. Днес всички обвинения към него са снети, но никой от ГЕРБ не понесе отговорност за очерняне името му без съд и присъда. В същото време депутатът от ГЕРБ Делян Добрев, със свален имунитет и повдигнато обвинение, в основата на \"Кумгейт\" в Хасково, е защитаван и възхваляван от депутатите на ГЕРБ, които отказаха да го освободят от НС. Кметът на Хасково си е на поста. Ето от този модел ГЕРБ искаме да се освободим. Всички техни заподозрени и обвиняеми са чисти и невинни\", каза още Нинова.", "date": "2017.11.06", "title": "Нинова: ГЕРБ осъжда без съд и присъда"}
{"url": "https://offnews.bg/gimnastika/nevi-i-katrin-se-razminaha-s-medalite-v-litva-668786.html", "text": "Най-добрата българска гимнастичка Невяна Владинова се класира на четвърто място в многобоя на международния турнир по художествена гимнастика \"Dalia Kutkaite Vilnius Cup\", който се проведе в столицата на Литва - Вилнюс. Другата българка Катрин Тасева се нареди пета.Турнирът беше уважен от много силни гимнастички. Шампион в многобоя стана Александра Солдатова от Русия. Среброто спечели Катарина Халкина от Беларус, а трета остана Екатерина Веденеева от Русия. Участие в турнира взеха също Саломе Пажава от Грузия, Юлия Евчик от Беларус и други.Невяна Владинова изигра много силно съчетание на топка и получи оценка 18.350 точки, а на обръч също игра стабилно и беше оценена със 17.850. Катрин Тасева изпълни силна композиция с бухалки и получи оценка 18.000 точки, а на лента -17.900 точки. В състезанието няма финали на уредите, а само многобой.Главния мениджър на националния отбор за жени Бранимира Маркова заяви, че е много доволна от играта и на двете гимнастички и макар и в извън състезателен период са успели да изиграят композициите си по един много добър начин.Междувременно българката Ася Иванова спечели сребърен медал в многобоя при жените на международния турнир \"HAPYY CUP 2017\", който се проведе за юбилеен 20-и път в град Гент ( Белгия). Златото спечели Зохра Агамирова от Азербайджан, а трета се нареди Алина Севалиева от Русия.", "date": "2017.11.06", "title": "Неви и Катрин се разминаха с медалите в Литва"}
{"url": "https://offnews.bg/politika/ahmed-dogan-se-vrashta-v-politikata-668779.html", "text": "Участието на Ахмед Доган в заседание на ръководството на ДПС по темата „Вот на недоверие” може да не остане изолиран акт, като преплитането на държава и управляваща партия може да върне почетния председател на движението в активната политика. Това стана ясно от думите на близкия му приятел проф. Димитър Тадаръков в студиото на „Тази сутрин”.Във връзка с прословутите „обръчи от фирми” и „разпределянето на порциите”, професорът беше категоричен, че през годините Доган е бил разбиран погрешно и не може да се прави сравнение с „непрекъснатите роднински участия в обществените поръчки”.Във връзка с обявената от ДПС подкрепа за вота на недоверие, Тадаръков коментира, че движението е показало последователност, след като от самото началото е заявило позицията си, че няма да застане зад правителство с участието на националистите от „Обединени патриоти”.", "date": "2017.11.06", "title": "Ахмед Доган се връща в политиката?"}
{"url": "https://offnews.bg/sviat/streletcat-ot-teksas-saden-za-nasilie-nad-zhena-si-i-deteto-si-668769.html", "text": "26-годишният Девин Патрик Кели, който откри безразборна стрелба, уби поне 26 души и рани още 20 в баптистка църква в Съдърланд Спрингс в Тексас, е съден за насилие над съпругата и детето си през 2012 г., съобщи CNN. Кели е бивш военен, разжалван за лошо поведение, след като е прекарал година в затвора заради насилието над семейството си. През 2014 г. той е уволнен заради лошо поведение от ВВС на САЩ. Девин Кели е купил полуавтоматичната пушка \"Ruger AR-556, с която извърши нападението, от магазин в близкия град Сан Антонио миналата година. Той е излязъл от кола от близката бензиностанция срещу църквата в Съдърланд Спрингс и е започнал стрелбата, още преди да влезе в храма, след което е успял да нахлуе и вътре. Местен жител го е прогонил със собствената си пушка, но не е ясно дали Кели е бил ранен, преди да избяга с колата си. Той бе открит мъртъв с огнестрелна рана в автомобила си на границата със съседния окръг Гуадалупе. Все още не е ясно дали се е самоубил или е бил ранен от прогонилия го цивилен жител.В колата му са намерени множество оръжия. ФБР е на мястото на стрелбата, заяви Мишел Лий, говорител на полицейското управление на ФБР в Сан Антонио. Членове на семействата на жертвите са се събрали в читалището в непосредствена близост до баптистката църква и очакват новини за своите близки. „Като щат сме изправени пред най-голямата масова стрелба в историята ни. Има толкова много семейства, които са загубили свои близки, бащи, майки, синове и дъщери. Трагедията  е още по-голяма заради факта, че се е случила в църква – място за преклонение. Скърбим за загубата им и подкрепяме семействата им”, коментира губернатор Грег Абът.", "date": "2017.11.06", "title": "Стрелецът от Тексас съден за насилие над жена си и детето си"}
{"url": "https://offnews.bg/ikonomika/amerikanskoto-spisanie-power-nagradi-ruska-aetc-za-naj-dobra-tcentrala-668788.html", "text": "Шести енергоблок на Нововоронежката АЕЦ с първия в света завършен реактор ВВЕР-1200 от поколение „3 плюс“ бе отличен като „Най-добра централа за 2017 г.“ от американското списание POWER. Топ централите са иновативни и исторически важни проекти, които представляват интерес за енергийната индустрия.Наравно с Шести енергоблок на руската Нововоронежка АЕЦ са и други две централи победители – АЕЦ „Колумбия“ във Вашингтон и АЕЦ „Рингхалс“ в Швеция.Призьорите са избрани от редакторите на POWER.Нововоронежката АЕЦ е първата централа която пуска и разработва всяко поколение на технологията на реакторите ВВЕР, включително и ВВЕР-1200 в Шести енергоблок - най-последната дума на технологията, който бе въведен в търговска експлоатация през февруари 2017 г. Това прави централата част от „живата история“ на ядрената енергетика и идеален тренировъчен център за атомната индустрия.Журито отбеляза, че новият енергоблок с реактор ВВЕР-1200 е базиран на най-последните нововъведения и разработки, които са в съответствие с всички постфукушимски изисквания.Сред печелившите му качества са уникалността на технологията, защото този реактор е първият и единствен по рода си; неговата издръжливост, защото животът му е двойно повече в сравнение с предишните разработки; високата му ефективност, дължаща се на съвременната автоматизация на дейностите за намаляване на човешката намеса; и безопасността му, заради уникалната комбинация от активна и пасивна система за сигурност. Списание POWER започва да излиза през 1882 г. в САЩ. То се смята за авторитетен източник на информация за пазара на електроенергия. Повече от 40 години то отличава най-добре представилите се в индустрията за производство на електроенергия с годишни награди за електроцентрали в номинациите „Топ централи“, „Централа на годината“, „Награда за преоткриване“, „Награда за умна мрежа“ и „Награда за воден проект“.", "date": "2017.11.06", "title": "Американското списание POWER награди руска АЕЦ за най-добра централа за 2017 г."}
{"url": "https://offnews.bg/sviat/teksasko-klane-mazh-ubi-26-dushi-v-baptistka-tcarkva-668765.html", "text": "Мъж уби 26 души, десетки са ранени след безразборна стрелба в баптистка църква в  Съдърланд Спрингс в американския щат Тексас. Жертвите са на възраст от 5 до 72 години, съобщи Ройтерс. Нападателят е бил с черна военна униформа и предпазна жилетка, стрелял е с пушка. Сред убитите е и 14-годишната дъщеря на пастора.  Свидетели описват стрелеца като бял мъж, който се опитал да избяга с автомобил, но е катастрофирал близо до границата на съседния окръг Гуадалупе и е намерен мъртъв в колата. Според неофициална информация от правоохранителните органи нападателят е Девин Патрик Кели на 26 години, съобщава \"Ню Йорк Таймс\".Президентът Доналд Тръмп, който е на посещение в Япония, заяви, че следи ситуацията. В социалните мрежи се появи информация, че човек на име Девън Патрик Кели е живял в Ню Браунфелс, Тексас, на около 56 километра северно от Съдърланд Спрингс.Американските военновъздушни сили заявиха, че Кели е служил в отдела за логистика на военновъздушната база Holloman в Ню Мексико от 2010 г. до освобождаването му. От българското посолство във Вашингтон съобщиха, че няма данни за пострадали българи. ", "date": "2017.11.06", "title": "Тексаско клане: Мъж уби 26 души в баптистка църква"}
{"url": "https://offnews.bg/obshtestvo/v-staria-grad-v-plovdiv-protestirat-sreshtu-ogranichenoto-parkirane-668787.html", "text": "Жители и работещи в Стария град в Пловдив излязоха на протест заради новия режим на паркиране в тази част на града.От началото на месеца електронната бариера на входа е със специален софтуер за разпознаване на номерата на колите, а броят им е строго регламентиран, съобщава БНР. Сдружението на работещите и живеещите в Старинен Пловдив обжалва в Административния съд заповедта за въвеждане на новия режим на достъп, защото според членовете му новите правила са много ограничаващи.По думите на кмета на Пловдив Иван Тотев да живееш в такава зона е отговорност. Той посочи, че в много чужди градове с развит туризъм действат точно такива правила. По думите му само така ще се запазят калдъръмените улици, които сега се ремонтират през година заради многото безконтролно влизащи автомобили.", "date": "2017.11.06", "title": "В Стария град в Пловдив протестират срещу ограниченото паркиране"}
{"url": "https://offnews.bg/politika/proekti-za-1-3-mlrd-lv-shte-badat-startirani-prez-2018-g-668803.html", "text": "През следващата година по програмите, съфинансирани чрез фондовете на ЕС, ще бъдат обявени повече от 40 процедури за набиране на проектни предложения на обща стойност над 1,3 млрд. лева. На заседание на Съвета за координация на управлението на средствата от ЕС към Министерския съвет бяха приети индикативните годишни работни планове на програмите за 2018 г., съобщиха от правителствената пресслужба. Договорените средства по оперативните програми и Програмата за морско дело и рибарство към края на октомври тази година възлизат на малко над 8 млрд. лева или близо 46% от общия бюджет. До бенефициентите са достигнали съответно малко над 14% от бюджетите на програмите или близо 2,5 млрд. лева.По Програмата за развитие на селските райони са били сключени договори за над 1,7 млрд. лева или около 30,4% от средствата за селскостопански проекти до края на програмния период. До момента по тях са разплатени над 800 млн. лева към бенефициентите.България приключи отчитането на физическото и финансовото изпълнение на програмите от първия за страната програмен период 2007-2013 г. и отчита над 95% изпълнение на финансовата рамка, заяви вицепремиерът Томислав Дончев, който е председател на Съвета за координация на управлението на средствата от ЕС. По думите му, веднага след края на Председателството, в средата на 2018 г., стартира подготовката за следващия програмен период, като още отсега трябва да бъде засилен капацитетът за правене на секторни политики при спазване на основен принцип за допълняемост на инвестициите, така че фондовете да допълват, а не да заместват националните инвестиции.Индикативни годишни работни програми се публикуват в Информационната система за управление на наблюдение на средствата от ЕС (ИСУН) www.2020.eufunds.bg, където в реално време може да се проследи напредъкът в финансовото и физическото изпълнение на всички инструменти, съфинансирани чрез фондовете на ЕС.", "date": "2017.11.06", "title": "Проекти за 1,3 млрд. лв. ще бъдат стартирани през 2018 г."}
{"url": "https://offnews.bg/temida/s-opasnost-za-zhivota-ostava-namushkanoto-v-razgrad-momiche-668800.html", "text": "Намушканата в Разград от 22-годишния си приятел ученичка остава в болница с опасност за живота. Момичето беше нападнато в неделя след спречкване с момчето. По първоначална информация нападателят е причакал момичето и след скандал помежду им я намушкал с нож. Задържан е 22-годишният Владислав от Дулово, който е бил привлечен като обвиняем от Окръжната прокуратура в Разград за опит за убийство и за държане на наркотични вещества.С постановление на наблюдаващия делото прокурор младежът е бил задържан за срок до 72 часа за осигуряването му пред съда по искане за вземане мярка за неотклонение, след като бил установен и задържан като извършител на опита за убийство, съобщават от прокуратурата.При последвалия обиск полицейските служители открили във Владислав и наркотични вещества.Според държавното обвинение в близост до магазин „Била“ в Разград 22-годишният младеж, който е с чисто съдебно минало, извадил нож и нанесъл няколко удара на 17-годишна ученичка. Момичето било негова приятелка и въпреки че все още учела, тя работела като сервитьорка в Разград. ", "date": "2017.11.06", "title": "С опасност за живота остава намушканото в Разград момиче"}
{"url": "https://offnews.bg/kultura/3-balgarski-filma-nominirani-za-evropejskite-oskari-668805.html", "text": "Европейската филмова академия и EFA Productions обавиха днес на фестивала в Севиля номинациите във всички категории за 30-те европейски филмови награди, които ще се връчат на официална церемония на 9 декември в Берлин.За първи път в историята на наградите 3 български филма ще претендират за Европейска филмова награда.„Безбог“ на Ралица Петрова е номиниран за европейско откритие на годината. Филмът стартира в Локарно, където спечели голямата награда, след което триумфира на редица световни и национални фестивали. Спечели „Златна роза“ за най добър филм във Варна и Голямата награда на София Филм Фест 2017.„Пощальонът“ на Томислав Христов, участвал с успех на фестивала IDFA в Амстердам, е номиниран за европейска филмова награда за документален филм. Българското документално кино отново се заяви на най-високата европейска сцена след номинациите на Адела Пеева за „Чия е тази песен?“ и „Развод по албански“.За първи път български филм е сред номинациите за най-добра европейска комедия. Копродукцията на Белгия, Холандия и България и почти изцяло снимана у нас, „Белгийският крал“, ще се бори за комедийния приз, като има сериозни шансове за успех. Тандемът Петер Бросенс и Джесика Удуърт стартираха своето бляскаво световно кралско турне във Венеция и вече обмислят продължение, което да отрази динамичните процеси, случващи се на Стария континент и в света.Сред номинациите за най-добър европейски филм са „Нелюбов” на Андрей Звягинцев, „120 удара в минута” на Робен Кампийо, който ще имаме възможност да видим в рамките на Филмовите дни ЛУКС през декември като един от трите филма, номинирани за Наградата ЛУКС на Европейския парламент, „Другата страна на надеждата” – творбата на Аки Каурисмаки, която беше представена на българската публика в програмата на 21-вия София Филм Фест през март и която може да се види в арт кината на София и страната, „On Body And Soul” на унгарската режисьорка Илдико Еньеди, спечелил „Златна мечка“ в Берлин, както и „Квадратът” на Рубен Остлунд, носител на „Златната Палма” от Кан 2017.Номинациите за най-добра европейска документална творба включват българско-финландската копродукция „Пощальонът” на Тонислав Христов, „Austerlitz” на Сергей Лозница, „Communion” на полската режисьорка Анна Замецка, „La Chana” със сценарист и режисьор Лучия Стойевич и „Stranger In Paradise” на холандеца Гуидо Хендрикс.Номинациите за режисура включват имената на Аки Каурисмаки, Илдико Еньеди, Рубен Остлунд, Андрей Звягинцев за творбите им, номинирани в основната категория за най-добър филм, както и Йоргос Лантимос за най-новия му филм „The Killing Of A Sacred Deer”.Актьорите и актрисите, които са отличени за своята работа през изминалата година, са Клаес Банг („The Square”), Колин Фарел („The Killing Of A Sacred Deer”), Йозеф Хейдър („Stefan Zweig - Farewell To Europe”), Нахуел Перез Бискаяр („120 удара в минута”), Жан-Луи Трентинян („Happy End”), Паула Беер („Frantz”), Жулиет Бинош („Bright Sunshine In”), Александра Борбели („On Body And Soul”), Изабел Юпер („Happy End”) и Флорънс Пух („Lady Macbeth”).Сред сценаристите с номинации са удостоени Илдико Еньеди за „On Body And Soul”, Йоргос Лантимос и Ефтимис Филипоу за „The Killing Of A Sacred Deer”, Олег Негин и Андрей Звягинцев за „Нелюбов”, Рубен Остлунд за „The Square” и Франсоа Озон за „Франц”.", "date": "2017.11.06", "title": "3 български филма номинирани за европейските Оскари"}
{"url": "https://offnews.bg/obshtestvo/galap-nad-polovinata-balgari-niama-da-pochivat-tazi-zima-668806.html", "text": "Повече от половината българи няма да почиват тази зима, но като цяло развитието на туризма у нас се оценява високо.  Това показват данните от редовния експресен сондаж на „Галъп интернешънъл“ по актуални теми, проведен от 1 до 3 ноември чрез телефонно интервю сред 805 пълнолетни българи по панелна методика, която осигурява представителност на данните. 5% от анкетираните твърдят, че са лично потърпевши на измама или фалшификация в интернет. Още един процент казват, че и те, и техни близки са ставали жертва на такава. Тези общо 6% се равняват на малко над 300 хиляди души. Други 4% споменават, че техни близки са били потърпевши. В началото на зимния сезон цели три-четвърти от българите са почти автоматично сигурни, че в предстоящите празнични акции и намаления търговците ще са по-скоро некоректни. 52% от българите няма да почиват тази зима, 31% от запитаните ще предпочетат България, 13% смятат да почиват в България, но и да отидат в чужбина за зимна почивка, или пътуване, свързано с коледно-новогодишните празници, а 4% споменават само чужбина. Като цяло обаче българите намират, че туризмът у нас върви към по-добро: 68% казват това, а 18% са на обратното мнение. Когато бъдат попитани кой защитава потребителските интереси в курортните места, 40 на сто от хората посочват Комисия за защита на потребителите. Любопитното обаче е, че веднага след това идват медиите (16%), 7% споменават неправителствените организации, а правителствената администрация в лицето на ресорните министерства, се споменава в 5% от случаите. С малко повече споменавания са правоохранителните органи, а 8% казват, че никой не защитава правата на потребителите. Българите, когато чувстват потребителските си права нарушени, се обръщат най вече към Комисията за защита на потребителите - 58 на сто. Националната агенция за приходите и агенцията за безопасност на храните са другите два ресорни центъра, които се набиват на очи, когато става дума за проверки в туристическите места. Те изпъкнаха съответно с 13% и 12% от споменаванията, когато „Галъп интернешънъл“ попита коя е първата асоциация на българите, когато става дума за проверки в отминалия летен туристически сезон. Разбира се, при този въпрос най-много изпъкнаха действия, като тези на Валери Симеонов (48% от споменаванията), уточняват от агенцията. „Галъп интернешънъл“ потърси и обществения усет кои акции за потребителска защита са ориентирани към реален резултат и кои постигат най-вече медиен резултат. В челото закономерно се оказаха акциите, в които хората виждат най-голяма полза за живота и здравето – тези, свързани с храната и с децата. Мнозинството от българите (82%) подкрепят ограничаване на правомощията на частните съдебни изпълнители. И тази тема активира автоматизми и е красноречива за това, че подобен тип мерки са винаги топло посрещнати. В това отношение действията но омбудсмана и на подкрепилите го парламентарни групи се възприемат очевидно добре.", "date": "2017.11.06", "title": "Галъп: Над половината българи няма да почиват тази зима"}
{"url": "https://offnews.bg/analizi/fejsbuk-ako-iskash-da-te-vizhdat-plashtaj-668801.html", "text": "От 19 октомври експериментът се провежда в шест държави: Сърбия, Словакия, Камбоджа, Шри Ланка, Гватемала и Боливия. Той се отнася до тъй наречените \"News Feeds\" - информацията, която всеки потребител вижда на Фейсбук-страницата си. Сега алгоритъм решава кои са \"най-важните\" постинги, които потребителят вижда във фийда.Чрез експеримента Фейсбук иска да провери поведението на потребителите, когато те могат да избират между два различни \"News Feeds\". Идеята е постингите на приятелите и познатите да бъдат разделени от всички останали съдържания. Най-отгоре във фийда ще се вижда само това, което постват приятелите на даден потребител. А съдържанията на медиите, на фирми и други обществени сайтове ще се появяват на по-неатрактивно място в т.нар. \"Explore Feed\". Ако някой иска неговите съдържания все пак да намерят място в основния фийд, той ще трябва да си плаща за това.Във всички страни, в които се провежда експериментът, само за няколко седмици има драстичен спад в прочитанията на съдържанията, които медиите качват във Фейсбук. В Словакия, например, броят на медийните постинги, които стигат до потребителите, е спаднал с около 2/3. Същото е положението и в Гватемала. В Сърбия кликовете на някои от постингите на Дойче веле на сръбски език са спаднали с около 70 процента.\"Замърсеното\" фийд-пространство\"Мисля, че Фейсбук иска да разбере дали потребителите искат да виждат на стената си само постингите на своите приятели, или ги интересуват също и съдържанията на обществените сайтове\", казва сръбският експерт по социалните медии Владимир Чук. Той твърди, че постингите на обществените сайтове са наводнили до такава степен фийдовете във Фейсбук, че информациите от приятелите са станали почти невидими. Освен това промяната цели и друго - качващите комерсиални съдържания да бъдат принудени да променят стратегията си - както спрямо Фейсбук, така и спрямо потребителите, твърди още Чук.Напълно логично от промяната най-силно са засегнати тези, които качват най-много съдържания във Фейсбук - медиите. \"В някои случаи говорим за 40 до 60 постигна на ден, което \"замърсява\" фийд-пространството\", казва сръбският експерт.Пускайте троловете!Медиите в Сърбия са подложени на силен натиск. Инструментите за влияние са от заплахи - срещу журналистите от общестено-правните медии до икономически натиск - срещу частните медии. В тази обстановка за кратко време социалните медии добиха голяма популярност, а за една част от населението Фейсбук и Туитър се превърнаха в основни източници на информация. \"Това беше реакция срещу окупирането на традиционните медии от управляващите върхушки\", казва Желико Бодрожич от Независимия журналистически съюз на Сърбия NUNS. Той обаче допълва, че социалните мрежи не са в състояние да изместят напълно класическите медии, те могат само да ги допълнят.Според Бождрожич, включително и социалните медии са \"обладани\" от управляващите. \"Сръбското правителство не може да забрани или ограничи използването на интернет, но може да пречи на някои източници на свободна информация в интернет - чрез активизирането на армията от интернет-тролове\", твърди представителят на журналистическия съюз.Нови стратегии?Много наблюдатели се опасяват, че тази промяна ще се отрази негативно най-вече в страните, в които медиите не са свободни и (поради това) социалните мрежи изпълняват ролята на информационни канали. Владимир Чук не вярва, че с това Фейсбук преследва някакви политически цели. По-скоро става въпрос за класически икономически съображения на принципа \"pay to play\". Казано по друг начин: който иска неговите съдържания в мрежата да са на видно място, ще трябва да се бърка по-дълбоко в джобовете си.Фейсбук твърди, че засега няма да разширява географията на своя експеримент и към други държави. Но сръбският експерт Владимир Чук е убеден в противното: \"Скоро и другите социални медии ще направят същото или нещо подобно. Това пък ще накара комерсиалните участници да предлагат на хората само онези съдържания, които те искат да виждат\", допълва Чук.", "date": "2017.11.06", "title": "Фейсбук: ако искаш да те виждат, плащай!"}
{"url": "https://offnews.bg/obshtestvo/330-hiliadi-balgari-ne-iskat-da-uchat-ili-rabotiat-668802.html", "text": "Около 330 хиляди души са демотивираните българи – тези, които са в трудоспособна възраст, но не учат, не работят и не са регистрирани в Бюрото по труда.Това сочат данните от специално целево проучване на изследователски център „Тренд“ по поръчка на фондация „Фридрих Еберт“. Изследването е осъществено между 10 и 28 септември и е представително за целевата група. В извадката попадат общо 1123 души, отговарящи на профила на демотивираните българи.Над 80% от българите без мотивация са безработни повече от една година, като 12% от тях никога не са работили. 47% от всички демотивирани българи не си търсят работа, тъй като твърдят, че няма работа за тях. Едва 13% посочват като причина, че ги издържат роднини и че няма работа по специалността им.Високи дялове на демотивирани българи има при хората със средно образование - 53% от попадащите в тази група. Нисък е процентът при тези с висше. Данните еднозначно показват, че високото образование дава по-високи шансове за по-добра реализация. По-голям процент от демотивираните извършват неквалифициран труд – близо една трета.По отношение на семейния статус, то малко над половината от българи без мотивация са семейни. Месечният доход на домакинствата ясно показват, че демотивираните българи се издържат в голяма степен от други членове на семейството. По отношение на по-младите в голяма степен от техните родители и близки.Според етническия произход, българите, които попадат в групата на демотивираните, са 56%. Отчитат се високи нива на такъв тип хора при ромите, които са близо една трета.По тип населеното място, без изненада, най-висок дял на демотивираните българи има в селата – 42%. В областните градове делът е малко под една трета, а в малките градове - 22%. С най-нисък дял от целевата група се отчита в столицата – едва 7%.47% от анкетираните заявяват, че биха започнали работа за сравнително адекватни възнаграждения – между 500 и 1000 лева. Предвид статистическите данни, че средната брутна месечна работна заплата в България в началото на 2017 г. е вече над 1000 лева, ясно сочи, че очакванията към пазара на труда в България са напълно реалистични от страна на респондентите. Сред висшистите и живеещите в София, желаната заплата е по-висока от общата картина в порядъка 1000-1500 лв.43% от всички демотивирани българи имат доказана професионална квалификация, докато над половината нямат. 37% пък биха се включили в курсове за квалификация, за да си намерят по-лесно работа.Официалният държавен посредник в лицето на Бюрото по труда се оказва изключително неефективен механизъм за успешна реализация на пазара на труда. Само 1% от всички анкетирани са имали положителен опит при намирането на работа чрез бюрата по труда.", "date": "2017.11.06", "title": "330 хиляди българи не искат да учат или работят"}
{"url": "https://offnews.bg/112/streletc-uluchi-patrulka-v-sliven-s-vazdushna-pushka-668809.html", "text": "Патрулен автомобил на полицията в Сливен е бил улучен повреден след изстрел с въздушна пушка. Случаят е от събота.От ОДМВР съобщиха за OFFNews, че е засегнато едното стъкло на патрулния автомобил. След инцидента полицаите в него са повикали подкрепление, но към момента все още не е ясно кой е стрелецът. Пострадали няма.В местни медии обаче се появи друга версия. В района на кръстовището на булевардите \"Братя Миладинови\" и \"Хаджи Димитър\" е имало престрелка, в която са участвали няколко патрулки. Инцидентът се разиграл по време на акция срещу наркоразпространението, при която е имало престрелка между полицаи и наркопласьори.Според очевидци едната патрулка била със счупени стъкла.И при двете версии случаят не е отразен в полицейския бюлетин. В същото време от него става ясно, че в съботния ден е имало няколко операции срещу наркоразпространението. При едната по време на проверка на помещение в центъра на град Сливен екип на група „Охрана на обществения ред“ е открила вещества и предмети, необходими за производство на наркотични вещества. При другия случай са задържани двама души за притежание на наркотични вещества. В единия от тях, който е на 36 години, са намерени и иззети 10 броя пликчета, съдържащи бяло кристалообразно вещество, което при направения полеви тест е реагирало на метамфетамин.Срещу него е образувано досъдебно производство.", "date": "2017.11.06", "title": "Стрелец улучи патрулка в Сливен с въздушна пушка"}
{"url": "https://offnews.bg/futbol/maradona-ot-dobrinishte-s-nov-otkrit-urok-668831.html", "text": "Популярният с прозвището \"Марадона от Добринище\" бивш капитан на ЦСКА Борис Галчев продължава с фамозното си представяне в Първа лига с екипа на Септември.Галчев донесе четвъртата поредна победа на тима си тази вечер, след като вкара единствения гол при успеха с 1:0 над Пирин Благоевград в последен мач от 15-ия кръг. Той вкара и за победата отново с 1:0 над Дунав Русе в предишния тур.Момчетата на треньора Милен Радуканов изиграха добър двубой, като не заслужаваха поражението, но продължават да показват слабост пред гола, което се оказа решаващо и тази вечер.Попадението на Галчев падна в деветата минута. Той получи далечно подаване от Антони Иванов в наказателното поле, пое топката и технично преодоля стража на Пирин Макенджиев, след което триумфално се разписа във вратата на бившия си тим.След мача Галчев определи победата над Пирин като много важна с оглед постигането на целите пред Септември за сезона.“Сега се говори лесно, преди четири кръга беше много трудно. Искам да благодаря на целия отбор, не са много феновете ни, но ни подкрепят от сърце. Пирин ни надигра днес, но ние ги излъгахме.Постигнахме много важна победа преди паузата. Ако имахме километраж днес, щяхме да го превъртим. Пред нас целта е оставане, не можем да се заблуждаваме.Колкото по-напред завършим, толкова по-добре”, довери той. Галчев коментира и победата на ЦСКА над Лудогорец вчера: “ЦСКА бият против съдиите и не е за първи път, вече седма поредна година. Дай, Боже, да станат шампиони”, пожела си Боби, който напусна ЦСКА след конфликт със собственика Гриша Ганчев заради публично отправени критики към чужденците в отбора.", "date": "2017.11.06", "title": "\"Марадона от Добринище\" с нов открит урок"}
{"url": "https://offnews.bg/politika/neofitcialno-finansistat-kiril-ananiev-poema-zdraveopazvaneto-668814.html", "text": "Заместник-министърът на финансите и председател на надзорния съвет на Националната здравноосигурителна каса (НЗОК) Кирил Ананиев ще е следващият министър на здравеопазването, научи OFFNews.  По-рано днес политическият съвет на управляващата коалиция ГЕРБ-Обединени патриоти одобри номинацията за министър на здравеопазването. Името му обаче не бе съобщено. Премиерът ще внесе номинацията в парламента след гласуването на Бюджет 2018, съобщи правителствената пресслужба. Очаква се това да стане на 10 ноември.Новият министър на здравеопазването няма да бъде лекар, коментира тази вечер в Русе заместник-председателят на ГЕРБ Цветан Цветанов.На въпрос дали финансист би управлявал по-добре министерството на здравеопазването, Цветанов заяви, че \"парите се увеличават ежегодно и смятаме, че подобен подход би бил полезен, за да се избегнат всякакви влияния на определени кръгове в сферата на здравеопазването\".Министърът на здравеопазването проф. Николай Петров подаде оставка преди седмица, след като разследване разкри, че е дал обществени поръчки за 1.6 млн. лв. на партньора на дъщеря си. ", "date": "2017.11.06", "title": "Неофициално: Финансистът Кирил Ананиев поема здравеопазването"}
{"url": "https://offnews.bg/obshtestvo/2017-e-naj-goreshtata-godina-v-istoriata-ako-ne-broim-zatoplianeto-ot-668804.html", "text": "2017 по всяка вероятност ще остане в историята като най-горещата година от началото на метеорологичните измервания досега, обяви ООН. По-горещи от нея са били само две години, белязани от феномена \"Ел Ниньо\".Тази година със сигурност ще се нареди сред трите най-горещи в историята, сочи климатологичен доклад, представен в Бон. Средногодишните температури от 2013-а до 2017 също са най-високите от повече от век насам, откакто се правят измервания. Сега около 30 процента от световното население е изложено на екстремно високи температури поне няколко дни годишно. От 2000 година досега с над 125 милиона души се е увеличил броят на хората, изложени на потенциално смъртоносни горещини.Досега 2017-а бе белязана от няколко природни катаклизми - ураганите в Карибския басейн и Атлантика, единият от които достигна Ирландия, опустошителните мусони в Индия и сушата в Сомалия, прогонила четвърт милион души от домовете им. Според доклада на ООН много от тези катаклизми са в резултат на климатичните промени вследствие на човешката намеса върху природата и парниковия ефект.Концентрацията на парникови газове в атмосферата като въглероден диоксид и метан продължава да се увеличава. В същото време ледниците продължават да се топят, а до 2030 година арктическите ледове през лятото могат да изчезнат.", "date": "2017.11.06", "title": "2017 е най-горещата година в историята, ако не броим затоплянето от 'Ел Ниньо'"}
{"url": "https://offnews.bg/112/goliam-pozhar-v-mesokombinata-vav-veliko-tarnovo-obnovena-668832.html", "text": "Голям пожар избухна в понеделник вечерта в месокомбината във Велико Търново.Огънят е обхванал производствено хале на площ 6 дка, в което има оборудване за производство и съхранение на месни продукти.Към момента няма информация за пострадали хора.В действията по погасяване на пожара участват 12 пожарни екипа и автомеханична стълба. Целият свободен от дежурство състав, заедно с огнеборци от Габрово, Горна Оряховица, Павликени, Полски Тръмбеш, Свищов и Елена, също са на терен и са се включили в потушаването на огъня, съобщават от пресцентъра на МВР.По информация на БНР собственик на месокомбината е Величко Минев. Той е отказал да коментира днешния инцидент пред медията.Не са отчетени замърсявания над нормите при направените замервания на въздуха във Велико Търново.", "date": "2017.11.06", "title": "Голям пожар в месокомбината във Велико Търново (обновена)"}
{"url": "https://offnews.bg/obshtestvo/nov-hram-v-gradinkata-do-kat-v-sofia-668783.html", "text": "Нов храм ще се строи в градинката до КАТ в столичния квартал \"Изгрев\", проектът бе подкрепен от комисията по култура в СОС днес. Църквата ще се нарича „Свети Пимен Зографски“. Столичният общински съвет учредява право на строеж за изграждане на православен храм върху поземлен имот с площ от 630 кв. м.Храмът ще струва около 600 000 лева, площта му ще 200 квадрата, обясни за OFFNews кметът на района Цветомир Жеков. ", "date": "2017.11.06", "title": "Нов храм в градинката до КАТ в София"}
{"url": "https://offnews.bg/sviat/belgia-osvobodi-separatista-puchdemon-i-chetirima-ot-ministrite-mu-668776.html", "text": "Уволненият каталунски премиер Карлес Пучдемон и четирима други бивши представители на разпуснатото правителство на автономната област ще бъдат освободени при определени условия, съобщи прокуратурата в Брюксел.Петимата няма да могат да напускат Белгия без разрешение от съдия. Освен това те трябва да предоставят реален адрес и да се явяват лично на всички съдебни заседания, както и да се явяват, ако бъдат призовани от полицията или съда.Петимата каталунски сепаратисти се явиха пред белгийски съдия следовател вчера следобед и разпитът им продължи до вечерта.Те се предадоха доброволно на белгийските власти, след като Испания издаде европейска заповед за арест.Каталунските сепаратисти ще се явят на съдебно заседание, където ще бъдат разгледани основанията на Испания да поиска екстрадицията им.Решението може да бъде обжалвано, съобщават световните медии.", "date": "2017.11.06", "title": "Белгия освободи сепаратиста Пучдемон и четирима от министрите му"}
{"url": "https://offnews.bg/politika/bsp-votat-na-nedoverie-e-test-kam-vsichki-koito-se-zaiaviavat-kato-o-668780.html", "text": "Вотът на недоверие към правителството е тест към всички политически сили, които се заявяват като опозиция. За тези 6 месеца управление и Воля, и ДПС, във важни гласувания, подкрепиха управляващото мнозинство. Това заяви народният представител от БСП за България” Станислав Владимиров по БНТ. По думите му след разговорите с тези политически сили ще се прецени в кой сектор да бъде поискан вот на недоверие. „Коруцията е най-големият бич за нашето общество. Няма изследване или доклад, свързан с корупцията от ЕК, в който България да не се посочва като най-корумпираната държава в Европа”, заяви Владимиров. „От години управлява ГЕРБ и няма как те да не носят отговорност и вина за несправянето с корупцията”, подчерта Владимиров. Според него предложението им да се създаде орган, който механично да събира други, няма да реши проблемите с корупцията. По думите му, когато такъв орган се избира от управляващите, както те сега предлагат, които преразпределят и средствата в държавата, то този орган, избран от тях, едва ли ще има сили да я контролира.Станислав Владимиров каза също, че друг проблемен сектор е здравеопазването. „Ние сме най-болната нация в Европа. Получаваме най-лошата помощ. Изчезват болници, не само в малки общини, а и в областните ни центрове. Почти няма болници в Родопите”, посочи Владимиров.Според него е нужна промяна в модела на здравеопазване и ако той не се промени, отново ще има смяна на министри в здравеопазването. ", "date": "2017.11.06", "title": "БСП: Вотът на недоверие е тест към всички, които се заявяват като опозиция"}
