{"url": "https://offnews.bg/futbol/tcska-pobedi-cherno-more-i-veche-disha-vav-vrata-na-ludogoretc-700363.html", "text": "ЦСКА стигна до трудна, но заслужена победа над Черно море с 1:0 в двубой от първия кръг на плейофите в Първа лига, игран на стадион \"Българска армия\".Зрителите станаха свидетели на здрав мач, но попаденията през първото полувреме липсваха, въпреки добрите възможности пред двата отбора. През втората част \"червените\" вдигнага оборотите и заслужено стигнаха до гол, благодарение на Али Соу, който се разписа от дузпа.Така ЦСКА успя да се възползва от равенството на лидера Лудогорец срещу Берое (0:0) по-рано днес. \"Армейците\" вече са с актив от 60 точки, с 3 по-малко от разградчани. Черно море пък е с 42 пункта, колкото имат и старозагорци.Иначе Лудогорец пропиля куп положения пред непробиваемия днес страж на гостите Душан Перниш. Най-фрапантни пък бяха ситуациите пред Марселиньо, Клаудиу Кешерю и Абел Анисе, които не съумяха да преодолеят словака от непосредствена близост.Съперникът от Стара Загора също можеше да отбележи, но в самото начало Мартин Камбуров не наказа груба грешка на Форстър.", "date": "2019.03.30", "title": "ЦСКА победи Черно море и вече диша във врата на Лудогорец"}
{"url": "https://offnews.bg/futbol/mesi-tezi-koito-ne-me-haresvat-shte-triabva-da-me-tarpiat-oshte-izv-700347.html", "text": "Суперзвездата на Барселона и аржентинския национален отбор Лионел Меси сподели, че е разочарован от постоянните критики срещу него в родината му.Пред радио Клуб 94.7 Меси заяви, че дори 6-годишният му син го пита постоянно защо другите аржентинци непрекъснато го нападат за играта му за националния тим.Нападателят често е сочен за основен виновник за провалите в Аржентина, критикуван е, че не играе с достатъчен ентусиазъм за родината си и бе нападнат заради липсата си на реакция след отпадането от Франция на 1/8-финалите на световното първенство в Русия миналата година.\"Исках да се дистанцирам от националния отбор, да оставя да мине известно време и да се успокоя. Бе болезнено да затворим цикъла по такъв начин.Това обаче няма да ме откаже, така че искам да кажа на тези, които не ме харесват, че ще трябва да ме търпят още известно време\", сподели Меси.", "date": "2019.03.30", "title": "Меси: Тези, които не ме харесват, ще трябва да ме търпят още известно време"}
{"url": "https://offnews.bg/sviat/zemetresenie-sas-sila-5-3-razliulia-tcentralnata-chast-na-gartcia-700344.html", "text": "Трус от 5,3 по Рихтер разлюля централната част на Гърция, съобщава АФП, позовавайки се на Националния сеизмологичен институт на страната, цитирана от БГНЕС. Няма данни за пострадали и щети.Земетресението е било на дълбочина от около 14 километра. Епицентърът му е бил в Коринтския залив, на около 200 километра северозападно от Атина.„Това беше сравнително силно земетресение, което е почувствано в централната чат сан страната и дори в столицата. Ситуацията е под контрол и ние я следим от близо. Има много разломни линии в Коринтския залив“, заяви Ефтимиод Лекас – ръководителят на сеизмологичния институт.Гърция е разположена върху множество разломни линии и често е удряна от трусове, но те рядко вземат жертви.", "date": "2019.03.30", "title": "Земетресение със сила 5,3 разлюля централната част на Гърция"}
{"url": "https://offnews.bg/obshtestvo/stolichna-obshtina-i-shalom-organizirat-bezplatna-profilaktika-na-dets-700313.html", "text": "Столична община и Организацията на евреите в България „Шалом\" организират безплатна профилактика на детското очно здраве през месеците април и май, съобщиха от \"Шалом\".През двата месеца ще бъде извършен безплатен скринингов очен преглед на деца от 12 детски градини и учениците от I и II клас на 5 училища на територията на град София.Тестът е неинвазивен и има за цел да открие бързо и безболезнено скрити очни заболявания, за да могат да бъдат лекувани децата навреме.Партньори в инициативата са Университетската многопрофилна болница „Александровска“, Организацията на евреите в България „Шалом“, Лайънс Клуб София „Св. Иван Рилски“, Национална мрежа за децата и най-голямата верига специализирани детски оптики в страната.\"При прегледите се концентрираме върху деца на 5-8-годишна възраст, защото ако те имат мързеливо око, но се открие по-късно, почти е невъзможно да им се помогне. Проблемът може да доведе до слепота и се установява само с апаратура. Около 5% от малките имат мързеливо око. На място изследваме зрителната острота, рефракцията на очите на децата, установяваме дали имат кривогледство, дали имат нужда от очила. Прегледите се извършват с добре оборудван мобилен пункт, обстановката е предразполагаща и децата не се притесняват“, сподели доц. д-р Александър Оскар във връзка с предстоящата инициатива „Усмихнати очи“.Той ще се включи лично в инициативата, като водещ детски специалист невроофталмолог.През 2012 г. доц. Оскар стартира кампанията „Направи добро“ за безплатни детски очни прегледи, която продължава и днес с над 20 000 прегледани деца от цяла България.", "date": "2019.03.30", "title": "Столична община и Шалом организират безплатна профилактика на детското очно здраве"}
{"url": "https://offnews.bg/kultura/cradle-of-filth-idvat-na-novia-fest-na-tconko-700343.html", "text": "Във вчерашния ден бе обявена информацията за първото издание на \"Wolf Fest Вълчата пътека\", което ще се проведе на 9-10 август в парк \"Корминеш\", село Челопеч, Софийска област.Събитието е под егидата на \"Кметъла\" Цонко Цонев.  Големите хедлайнъри са датчаните Pretty Maids и британските екстремни величия Cradle of Filth. На 09.08. забиват Krossfire, Silked and Stained, Scarlet Aura, Cradle of Field, на 10.08. Konkurent, Wild Souls, Axxis, Pretty Maids.Вече са в продажба еднодневни и двудневни билети за фестивала в мрежата на Евентим, двудневни на цена от 40 лв. и еднодневни на цена от 30 лв. За деца до 12 г. - безплатен вход. Осигурено е място за безплатен палатков лагер.", "date": "2019.03.30", "title": "Cradle of Filth идват на новия фест на Цонко"}
{"url": "https://offnews.bg/politika/zashto-prieh-da-vodia-listata-na-demokratichna-balgaria-na-evrovota-o-700349.html", "text": "За мен това е много труден момент. Аз не съм се подготвял да участвам в кампания за Европейски избори, освен като категоричен и убеден застъпник на Демократична България и лично на Светослав  като водещ кандидат и досегашен мой представител в ЕП.(Атаката срещу Светльо само показва колко трудна и кална ще бъде тази кампания…)Затова и когато лично Светослав ме помоли да обмисля това решение, и когато водещите кандидати и лидерите на коалицията заедно - и това е много съществено, заедно - ми го предложиха това беше много трудно решение. И както повечето трудни решения, трябваше да бъде взето за часове.Приех, защото макар да не съм се подготвял за участие в избори, аз се чувствам подготвен за основните предизвикателства пред тази кампания:- аз съм готов да работя за обединението на всички демократични избиратели, на всички общности в центъра и дясното, на демократичната общност. Защото - с успехи и провали - това съм правил през последните десет години от живота си;- готов съм да работя за изграждане на силна и единна алтернатива на ГЕРБ в центъра и дясното, защото всеки ден - в професията си, в личния си живот, в политическата си дейност - аз виждам нуждата от тази алтернатива. Аз срещам стотици, хиляди българи, обикновени хора като мен, които я очакват и искат някой да се бори за нея, да се бори за тях.- готов съм да работя: за силна и единна Европа, която да гарантира свободата, собствеността, сигурността на всеки българин, която да гарантира благоденствието не на българските политици, а на българските граждани; за силна Европейска прокуратура, която да преследва престъпления и повдига обвинения там, където българската се проваля; за Европейски съд, който да въздава справедливост там, където българските граждани не я получават; за Европейски енергиен съюз, който да гарантира независимост и ниска цена на енергийните доставки за българския бизнес; за истински единен пазар, който насърчава, а не - както някои разпоредби на т.нар. пакет \"Мобилност” - ограничава бизнеса и труда.Готов съм да работя за модел на европейско финансиране, при който нашите пари, на европейските данъкоплатци, отиват в гражданите и бизнеса, а не в корумпирани партийни кръгове. За децентрализирана Европа, в която българските общини преговарят директно с ЕС, а не зависят от капризите и алчността на една партия или един човек.Но преди всичко съм готов да работя за това България да бъде Европа - тук, при нас, в нашия дом, а не само като възможност за емиграция. България ще бъде европейска тогава, и само тогава, когато правилата, свободите, образованието, здравеопазването, отношението към природата, качеството на храната, която ядат децата ни, възможностите им за спорт, вътре в България са европейски.Това е било и остава каузата на българските демократи. Това са непостигнатите цели на нашето реформаторско движение, това са неосъществените мечти на българската десница. И в името на тях, ние трябва да бъдем единни, силни и успешни. Затова и приех пред колегите и лидерите мандата, но и ангажимента, за успешно завършване на преговорите с Движение България на Гражданите, както и за привличане към нашата кауза на всички демократи, в т.ч. всички седесари, които не приемат Борисов за лице на европейска България. Ние сме били заедно в много битки, и на национални, и най-вече на местни избори. Видели сме две и двеста заедно…Аз подхождам към тази задача с изненада, но и с отговорност, и със самочувствие. Самочувствието на човек, който е преживял много борби и много удари в името на тези цели. Който е допуснал немалко тежки грешки - но винаги с една цел. Целта да дадем на българските демократи, на Демократична България, силна, умерена, успешна алтернатива.", "date": "2019.03.30", "title": "Защо приех да водя листата на Демократична България на евровота? Отговорът на Радан Кънев"}
{"url": "https://offnews.bg/kultura/kinomani-li-ste-kandidatirajte-se-za-mladezhko-zhuri-na-filmovia-fest-700342.html", "text": "„28 ПЪТИ КИНО“ кани 28 млади киномани (по един участник от всяка държава на Европейския съюз) да се включат като членове на журито в секцията „Giornate degli Autori“ на филмовия фестивал във Венеция през 2019 година.Кой може да участва?• Киномани на възраст между 18 и 25 години;• Необходимо е отлично владеене на английски език (четене, писане, говорене) за участие в обсъжданията на филмите с киноспециалисти и колеги; • Добра подготовка и владеене на писмената реч с цел публикации на ревюта, писане на блог-статии.Как се кандидатства?• Трябва да бъде изпратено видео селфи на АНГЛИЙСКИ език, с продължителност не повече от 30 секунди, в което кандидатите се представят – как се казват, от кой град и коя държава са. Видеото трябва да е във висока резолюция (Full HD: 1920 x 1080 px), с отличен звук. Започнете видеото с „Киното за мен е…“ Направете го забавно и оригинално!Може да проверите как са се справяли кандидатите във  на Europa Cinemas• Трябва да бъде изпратен  (попълва се онлайн, изпраща се в pdf-вариант), попълнен на английски език, на адрес   с тема на писмото VENICE Young Jury 2019, до 12 април 2019, 18:00 часа.Какво се случва с избраниците?Получават самолетен билет за Венеция; настаняват ги на Лидо, в непосредствена близост до залите на фестивала; получават акредитация, която им осигурява приоритетен достъп до прожекциите на филмите във „Венециански дни”.Избраниците трябва да са на разположение:• да присъстват във Венеция от 27 август (вторник) до 8 септември (неделя) 2019 година;• да участват като член на Младежкото жури, оценяващо филмите в селекцията „Венециански дни”;• да изгледат всички филми, представени във „Венециански дни” и състезаващи се за Наградата LUX за 2019 година;• да участват в кръгли маси, обсъждания и дискусии със създателите на филмите и други гости;• да се включат в списването на , който е специално разработен за това събитие, както и да пишат рецензии, които може да бъдат публикувани в уебсайтове на медийни партньори на фестивала;• да се включат в писането на постове за социалните мрежи на Europa Cinemas;• да бъдат активни посланици на Филмовите дни LUX, организирани в европейските държави след края на венецианския фестивал.Краен срок за подаване на документи – 12 април.Документите се приемат на имейл адрес: .Видео селфитата трябва да бъдат изпратени чрез Стартирала през 2010 като партньорство между Европейския парламент, Наградата „LUX”, програмата „Венециански дни” (Venice Days / Giornate Degli Autori) и веригата киносалони Европа Синемас, идеята на „28 ПЪТИ КИНО” е да събере почитатели на киното, на възраст между 18 и 25 години, от 28-те държави-членки на Европейския съюз, и да ги покани за специално жури в предстоящото 76-о издание на Венецианския кинофестивал през септември 2019 година. Основната цел е промоция на общите ценности и културно многообразие чрез киното сред младите хора.България ще предложи трима кандидати за Журито на младите киномани. Те ще бъдат избрани сред зрителите, които посещават прожекциите на програмата „София Филм Фест за учащи” в Дома на киното. Тази програма бе създадена през есента на 2009 г. с подкрепата на програма „Култура” на Столичната община, Националния филмов център и Европа Синемас като продължи да се реализира и развива през годините. ВСИЧКИ членове на общността и Клуба „София Филм Фест за Учащи” са поканени да кандидатстват за излъчване на тримата кандидати на Дома на киното за Журито на младите киномани във Венеция.До момента шестима представители, подадени като кандидати от Дома на киното, България, посетиха Венеция като членове на младежкото жури „28 пъти кино” - Милена Панева през 2010, Анастас Пунев през 2012, Милена Александрова през 2013 и Стефан Прохоров през 2014 година, Филип Морозов през 2017 година, Ясен Атанасов през 2018. И през 2019 година аудиторията на Дома на киното и най-вече МЛАДАТА общност „София Филм Фест за учащи” ОТНОВО имат шанс да се докоснат до магията на един от най-авторитетните световни кинофестивали – Венецианския.Участниците в журито ще получат акредитация със специален достъп до прожекциите на кино-форума, както и покриване на разходите им за път и нощувки.", "date": "2019.03.30", "title": "Киномани ли сте? Кандидатирайте се за младежко жури на филмовия фестивал във Венеция"}
{"url": "https://offnews.bg/ikonomika/29-vlaka-shte-badat-zasegnati-ot-smianata-na-chasovoto-vreme-700352.html", "text": "Разписанията на 29 влака ще бъдат засегнати от смяната на часовото време утре, съобщават от БДЖ.Тази нощ превъртаме стрелките на часовниците с час напред.Затова всички влакове с начален час на тръгване след 3 ч. сутринта на 31 март ще генерират виртуално 60-минутно закъснение, каза Калин Маринов, ръководител „Билетоиздаване“ в БДЖ.„Връзките, които ще се пропускат в сутрешните часове в интервал от 5 до 7 ч. сутринта, са за 8 влака. Те са възелните гари Повеляново - 3 връзки, София - 2 връзки, и по една в Пловдив-Комунаре и Синдел-Разпределителна“, каза той.11 бързи влака, един международен, 9 пътнически и 8 крайградски ще бъдат засегнати от смяната на часовото време.", "date": "2019.03.30", "title": "29 влака ще бъдат засегнати от смяната на часовото време"}
{"url": "https://offnews.bg/politika/7-partijnata-koalitcia-za-balgaria-s-25-nominatcii-no-oshte-bez-vod-700350.html", "text": "Повече от 25 души са номинирани за водач, но все още няма яснота кой ще оглави листата за евроизборите на седемпартийната \"Коалиция за България\", оглавявана от Румен Петков, чрез която АБВ ще се яви на изборите.Днес бе подписано коалиционното споразумение и представено пред медиите.Освен АБВ на президента Георги Първанов (2002-2012) и Румен Петков в коалицията участват още партиите: “Обединен блок на труда български лейбъристи\" с председател Екатерина Атанасова, \"Политическо движение \"Социалдемократи\" с председател Елена Нонева, „Българска партия либерали\" с председател Михаил Шишков, „Движение за социален хуманизъм“ с председател Александър Радославов, „Възраждане на отечеството\" с председател Емил Миланов и „Българската левица\" с председател Боян Киров.БСП е отказала да участва в преговорите за лявоцентристка коалиция.\"Коалиция за България\" е перспективен модел, който излъчва стабилност и предсказуемост - посочи Румен Петков. - Това са изборите, на които се явяваме заедно, но със същата енергия ще се готвим и ще участваме за изборите в местните органи за самоуправление, парламентарни и президентски, които предстоят до следващите европейски. И това трябва да е ясно за всички.\"\"Предизборната платформа на „Коалиция за България“ съдържа една констатация, три цели и десет приоритета. За 12 години членство в ЕС България не успя да използва пълноценно възможностите ЕС ни дава, за да подобри живота на българските граждани\", посочи бившият външен министър Ивайло Калфин (АБВ).Трите цели, по които биха работили представителите на коалицията в бъдещия Европарламент са:1. България да отстоява националните си интереси.2. Затвърждаване ролята на България като лидер на региона.3. Отстояване правата на всички български граждани, независимо дали живеят в България или в друга европейска страна.\"Ще работим за промяна на самия Европейски съюз. Той недостатъчно бързо и адекватно решава въпросите, както очакват европейските граждани. Основно нашата цел ще бъде ЕС да заяви ролята си като фактор за опазване на мира и спиране на надпреварата във въоръжаването. ЕС трябва да бъде фактор за опазване на климата. Трябва да има по-добра политика за борбата с бедността и социалната несправедливост. Приоритетите на коалицията са насочени към премахване на двойните стандарти и заличаването на различията на регионите\", каза още Калфин.По повод името на коалицията, което дублира името, което години наред използваха БСП и няколко по-малки леви партии, с което Първанов спечели президентските избори, под което Сергей Станишев стана премиер и под което Румен Петков и учредителите на АБВ бяха изключени от БСП, Георги Първанов заяви:", "date": "2019.03.30", "title": "7-партийната 'Коалиция за България' с 25 номинации, но още без водач на листата за евровота"}
{"url": "https://offnews.bg/112/shofior-na-avtobus-pochina-v-dvizhenie-v-plovdiv-i-predizvika-katastro-700353.html", "text": "Шофьор на автобус е починал, докато е бил зад волана на превозното средство, съобщи \"Фокус\".Инцидентът е станал в Пловдив. Починалият мъж е на 57 години.В резултат на внезапната смърт на мъжа е била предизвикана катастрофа, за която в полицията са били известени чрез сигнал в 17:20 ч.При ляв завой по ЦБО, идвайки от Сточна гара и пътувайки по посока Тримонциум, автобусът отнесъл шест мантинели, влязъл в лентата за насрещно движение, качил се на тротоара, помел детска площадка и спрял в градинката пред Пловдивския университет \"Паисий Хилендарски\", пише trafficnews.bg.Не са пострадали хора. В момента на инцидента не е имало коли нито в насрещното, нито на тротоара.Минути преди инцидента обаче автобусът бил пълен с ученици от Музикалното училище. Децата били на концерт в Стара Загора. Шофьорът ги оставил на спирката на Сточна гара и буквално няколко минути по-късно му прилошало.Пристигналите екипи на спешна помощ и \"Пътна полиция\" са констатирали смъртта на 57-годишния водач.Водачите да преминават с повишено внимание, съветват от полицията.", "date": "2019.03.30", "title": "Шофьор на автобус почина в движение в Пловдив и предизвика катастрофа"}
{"url": "https://offnews.bg/obshtestvo/klasicheskata-gimnazia-obiavi-priem-na-uchenitci-i-sled-iv-klas-700311.html", "text": "Националната гимназия за древни езици и култури \"Св. Константин Кирил Философ\" започва прием на ученици след четвърти клас от настоящата година. Досега в училището към Министерството на културата се влизаше само след седми клас. Приемът след седми клас се запазва, подборът на учениците се извършва на база националното външно оценяване по български след седми клас и собствен изпит по история.След IV клас ще се кандидатства с оценката по български език и литература и оценките по чужд език, математика и човекът и обществото, включени в задължителната подготовка от удостоверението за завършен ІV клас плюс удвоения брой точки по български език и литература от националното външно оценяване след ІV клас.Ще бъдат приети 50 ученици в пети клас. Те ще бъдат разпределени в две паралелки.Приемът е на база заповед на министъра на културата №РД 09-202/22.03.2019 г., а информацията за него оповести училището на сайта си.Приемът ще се осъществява съгласно Наредба 1 от 12.08.2016 г. на Министерство на културата.Децата ще учат в корпус 1 в кв. Модерно предградие, ул. \"Баба\" №16.При записване учениците и техните родители ще подават и заявление, в което ще посочат какъв първи чужд език искат да изучават измежду английски, италиански, испански, френски и немски език.Учениците ще имат допълнителни часове по история, български език и антична култура. Като факултативни учебни часове се предлагат латински или италиански език.График на приемната кампания в пети клас", "date": "2019.03.30", "title": "Класическата гимназия обяви прием на ученици и след IV клас"}
{"url": "https://offnews.bg/politika/radan-kanev-shte-vodi-listata-na-demokratichna-balgaria-na-evroizborit-700348.html", "text": "Радан Кънев ще е №1 в листата на Демократична България за предстоящите избори за депутати в Европейския парламент, съобщи лидерът на \"Да, България\" Христо Иванов.№2 ще е Стефан Тафров, трета ще е Албена Симеонова от партия Зелените.\"Задачата на Кънев е да превърне ДСБ в притегателен център за десния вот, който да е алтернатива на ГЕРБ. Не сме направили компромиси просто за да сме заедно, а за да гледаме напред\", обясни Иванов.Самият Кънев коментира избора чрез Фейсбук с думите, че това е много труден момент за него и че не се е готвил да бъде кандидат за евродепутат, а е работил в полза на Светослав Малинов. Самият Малинов е извън листата заради отсъствието му при ключовото гласуване на пакета \"Мобилност\" в Европейския парламент в понеделник. Той обясни отсъствието си с проблем при пътуването дотам.\"Убеден съм, че някои от нашите опоненти щяха да използват тази тема, за да дискредитират нашата листа\", коментира Малинов, като призна, че отсъствието му от гласуването в ЕП е негова злополучна грешка.", "date": "2019.03.30", "title": "Радан Кънев ще води листата на Демократична България на евроизборите"}
{"url": "https://offnews.bg/kultura/zdravoslovnoto-sastoianie-na-mik-dzhagar-se-vloshi-roling-stouns-ot-700358.html", "text": "Здравословното състояние на Мик Джагър се е влошило. Заради това \"Ролинг Стоунс\" отлагат турнето си в САЩ и Канада, съобщи Би Би Си.Препоръката вокалистът на легендарната група да не предприема турнето, за да се лекува, е на лекарите му, става ясно от изявление, което бандата разпространи и в което се извинява на многобройните си почитатели.Рок групата трябваше да изнесе 17 концерта, а турнето ѝ да започне от Маями на 20 април, след което музикантите да се отправят към Северна Америка и да приключат в Канада на 29 юни.75-годишният Джагър се извини лично на почитателите си в Инстаграм и Туитър.\"Наистина мразя да ви разочаровам така - пише той. - Опустошен съм, че трябва да отложа турнето, но ще работя много здраво, за да се върна на сцената колкото се може по-скоро.\"В изявление до сп. Rolling Stone от името на групата е публикувано съобщение, в което се казва, че Джагър очаква, че ще се възстанови напълно.Не се уточнява от какво естество са здравословните му проблеми.", "date": "2019.03.30", "title": "Здравословното състояние на Мик Джагър се влоши, \"Ролинг Стоунс\" отложиха турнето си в САЩ и Канада"}
{"url": "https://offnews.bg/obshtestvo/detca-sadiat-dravcheta-v-podkrepa-na-chasat-na-zemiata-700359.html", "text": "Деца засадиха три вида декоративни дръвчета в парка и детските площадки пред пощата на град Аксаково в подкрепа към инициативата на WWF \"Часът на Земята\".Тази вечер те изгасят осветлението за час.Екологичната акция се проведе с подкрепата на Община Аксаково.\"Часът на Земята\" е най-голямата природозащитна инициатива в света. Провежда се винаги в последната събота на март от 20:30 до 21:30 ч. Тази година е днес, 30 март.\"Часът на Земята\" традиционно акцентира върху връзката с природата, която прави живота ни възможен. По-данни на доклада „Жива планета“ тя ни осигурява услуги на стойност 125 трилиона долара годишно, които сме свикнали да приемаме за даденост. Сред тях са жизненоважният достъп до въздух, прясна вода, храна, енергия и лекарства, а не на последно място природата ни предоставя и среда за почивка и приятни разходки.По време на \"Часа на Земята\" милиони хора от целия свят символично изгасят осветлението в домовете си за един час, а знакови сгради притъмняват фасадите си. Така всички заедно отправяме призив за по-устойчиво бъдеще, демонстрирайки какво влияние могат да имат малките постъпки върху голямата планета.", "date": "2019.03.30", "title": "Деца садят дръвчета в подкрепа на Часът на Земята"}
{"url": "https://offnews.bg/politika/tcvetanov-prognozira-7-8-evrodeputati-za-gerb-700357.html", "text": "В ГЕРБ очакваме да имаме най-много евродепутати в следващия Европейски парламент. Задължително трябва да имаме поне 6 евродепутати, като по всеобщо мнение 7 души също е напълно реалистична прогноза. Защо да нямаме и 8?Прогнозата направи зам.-председателят на ГЕРБ Цветан Цветанов пред журналисти в Поморие.Въпреки скандала с апартаментите, заради който самият той подаде оставка и напусна парламента, Цветанов смята, че евровотът ще е вот на доверие към кабинета на Бойко Борисов.„В нашата платформа за евровота ще акцентираме върху всички общи цели, които имаме с политическото ни семейство ЕНП. Поредното доказателство за нашата принадлежност дойде от подписването на споразумението със СДС за съвместно явяване на изборите и по този начин се вслушахме в призива на председателя на ЕНП Жозеф Дол да не се разпиляват десни гласове“, коментира Цветанов.\"Мога да гарантирам, че в нашата листа с кандидати за евродепутати няма да има хора, обвинени за прани на пари, защото това би означавало, че искаме да ги скрием в ЕП“, заяви зам.- председателят на ГЕРБ. „В живота и политиката трябва да знаеш кога е дошъл моментът да направиш крачка назад или настрани, за да продължиш напред. Макар и да не съм нарушил закона, нямаше как да допусна този случай да урони престижа на партията. Аз се интересувам от силата и единството на ГЕРБ, а не от конкретни постове\", обясни Цветанов.", "date": "2019.03.30", "title": "Цветанов прогнозира 7-8 евродепутати за ГЕРБ"}
{"url": "https://offnews.bg/politika/zaharieva-mezhdu-sofia-i-ankara-ima-diplomatichesko-naprezhenie-no-t-700328.html", "text": "Има дипломатическо напрежение между България и Турция, но то не е предизвикано от нас. Това заяви пред БТВ външният министър Екатерина Захариева. По думите й не само Турция, но и други държави започват да използват религиятакато част от политиката. Според нея това е много опасно за целия свят и очевидно никой не си дава сметка.Разбира се, че сме ядосани, защото изборите идват и се провеждат, но има следващ ден. Утре все още ще бъдем съседи, той все още ще бъде министър, премиерът Брисов ще бъде премиер.Така външният министър Екатерина Захариева коментира пред bTV изказването на външния министър на Турция Мевлют Чавушоглу, че след тяхна намеса е променен Законът за вероизповеданията у нас.„За съжаление, не го правят за първи път. Очевидно започва да става система“, посочи тя.Захариева припомни, че и предишни години преди избори е имало подобни изказвания от турска страна.„Тази година два дни преди изборите им отново имаше невярно, абсолютно неприемливо и в никакъв случай не съответстващ на истината изказване. Отново на митинг“, изтъкна тя.По думите ѝ, Чавушоглу очевидно се опитва да мобилизира подкрепа за изборите и то в район, където има турци и от България. Борисов поиска извинение от турския външен министър и... „Не само в Турция, но и на други места започва да се използва религията като част от политиката.В България живеем в мир и разбирателство и дори не се замисляме какво вероизповедание нашият приятел изповядва“, подчерта външният министър. „Този тренд, да използваш религиозните теми за политика е изключително опасен“, добави тя.„Нека да видим като минат изборите дали няма да размислят. Според мен най-лесното нещо би било Турция да се извини за това изказване“, каза Захариева.Вицепремиерът посочи, че Бойко Борисов има добри отношения с Ердоган. „Аз имам много добри отношения с колегата Чавушоглу. Ние се чуваме наистина по много теми“, заяви тя. Тема, по която са разговаряли по телефона, е бил и Законът за вероизповеданията.„Аз категорично не го приемам като натиск. Ако той си мисли, че ми е оказвал натиск, това си е негов проблем“, заяви Захариева. По този въпрос двамата са разговаряли през декември. „Разговорът беше абсолютно възпитан и добросъседски“, разкри Захариева.Тя обяснила на Чавушоглу, че законът не е насочен срещу мюсюлманите, защото и християните и другите вероизповедания, са реагирали остро. Вицепремиерът заяви още: „Не са се чували президентът Ердоган и премиерът Борисов.", "date": "2019.03.30", "title": "Захариева: Между София и Анкара има дипломатическо напрежение, но то не е породено от нас"}
{"url": "https://offnews.bg/izvan-terena/dzheni-sushi-bila-zlatotarsachka-video-700330.html", "text": "\"Ако внимателно погледнете нейните кадри и нейната физиономия, излъчване и самия тон – лъжата се усеща. Това, че я опипвал по задните части – изобщо не го вярвам. За мен е абсолютна измислица и се е възползвала най-вероятно, тъй като не е имало възможност за свидетели, които да защитят Кубрат\", сподели пред bTV човекът, заснел последните кадри на Пулев и американската журналистка Дженифър Равало преди интервюто с целувката - Евгени Веселинов.Той е главен редактор на bulgariCa.com - сайтът на българската общност в Калифорния. Той е навсякъде през цялата седмица с екипа на Пулеви в Коста Меса. Единственият роден журналист, отразил събитията \"на място\" и направил интервюта \"на живо\" с братята.\"Законите, колкото са на страната на дамите в Щатите, в Калифорния има едно много, даже по-силно отношение към тях и в тяхна защита и полза. И те това използват. Това, което казват за \"gold digging\", или златотърсачките. Съвсем не са малко тези, които опитват, опитват. Някои успяват.За мен нещата опират до една евтина златотърсачка – търсачка на миг слава, която играе ролята на жертва за пари и имидж... Откровено казано, въобще не съм обърнал внимание на Равало. Тя с нищо не направи впечатление. Тя направи впечатление, след като видяха реакцията на Кубрат, когато реши, че може да изкара някой лев и оттам тръгнаха нещата.С екипа на Пулеви изкарах доста време и мога да кажа едно: това са хора, които, победили или не, приемаха абсолютно всички. Кубрат живееше за този двубой. Даваше всичко за този мач и една седмица не спря да тренира и да търси начин да се зарежда\", каза сънародникът ни. Това е едно голо обвинение\", каза Веселинов.Дори лицензът на Пулев да бъде отнет за постоянно след изслушването, той веднага има право да кандидатства за подновяването му във всеки един друг американски щат, а шансовете му да го получи обратно са големи.Преди минути бе разпространено скандално видео, което показва как точно изглежда \"емоционално изтормозената\" репортерка, отъркваща се в скута на представител на компанията на Кобрата.", "date": "2019.03.30", "title": "Джени Суши била златотърсачка (видео)"}
{"url": "https://offnews.bg/sviat/erdogan-zaplashi-siria-s-voenna-operatcia-700345.html", "text": "Турция ще разреши въпроса за Сирия \"на терен\" след местните избори в страната в неделя, заяви президентът Реджеп Ердоган, предаде Ройтерс.На митинг в квартал „Кяътхане“ в Истанбул, Ердоган каза, че на тези, които са опитали да затворят Турция с „терористичен коридор“ по южната граница е бил преподаден урок. Турският президент беше категоричен, че те няма да имат шанс да направят това и в бъдеще.\"Първото нещо след изборите ще бъде да разрешим на терен, а не на масата, ако е възможно, въпроса за Сирия\", каза пред свои симпатизанти Ердоган на първия от шестте си митинга в Истанбул.„На тези вътре и извън страната, хвърлили око на работата и хляба на турския народ, няма да простим. Със същата решителност, с която спряхме въоръжения терор, също толкова решителни сме да спрем и икономическия терор“, продължи той.Днес е последният ден от предизборната кампания и турския лидер говори на поредица от митинги в европейската част на мегаполиса.", "date": "2019.03.30", "title": "Ердоган заплаши Сирия с военна операция"}
{"url": "https://offnews.bg/sviat/facebook-obmislia-nalaganeto-na-ogranichenia-za-izlachvaneto-na-zhivo-700360.html", "text": "Фейсбук обяви, че обмисля налагането на ограничения за излъчването на живо, вследствие на терористичното нападение в две джамии в Крайстчърч, Нова Зеландия на 15 март, при което бяха убити 50 души, а десетки бяха ранени. 21 от тях остават в реанимация.Стрелбата, извършена от един човек - 28-годишен австралиец - бе излъчвана от него на живо в платформата.Видеото бе гледано 4000 пъти, преди да бъде свалено. Тогава властите разкритикуваха компанията, че не е реагирала достатъчно бързо и адекватно, а от Фейсбук приеха призивите да \"направят повече\".\"Всички ние, във Фейсбук, сме съпричастни с жертвите, техните семейства, мюсюлманската общност и с всички в Нова Зеландия - пише главният оперативен директор Шерил Сандбърг в изявление до в. New Zealand Herald. - Много от вас с право питат как онлайн платформи, като Фейсбук, са били използвани, за да циркулират ужасяващи видеа на нападението. Чухме отзиви, че трябва да направим повече - и ние сме съгласни с това.Първо, проучваме ограниченията, които можем да наложим върху това кой може да излъчва на живо, в зависимост от фактори като предишни нарушения на Стандартите на общността.\"Тя не уточнява какви ще са промените в политиката, но подчертава, че социалната мрежа ще въведе по-строги правила за използването на Facebook Live и ще предприеме по-сериозни стъпки срещу езика на омразата в платформата си. По-рано от компанията увериха, че ще блокират \"възхваляването, подкрепата и представянето на белия национализъм и сепаратизъм\" във Фейсбук и Инстаграм от следващата седмица.", "date": "2019.03.30", "title": "Facebook обмисля налагането на ограничения за излъчването на живо"}
{"url": "https://offnews.bg/obshtestvo/proletnata-obuchitelna-programa-za-npo-700325.html", "text": "Успешно проведената през есента на 2018 г. обучителна програма в Къщата на гражданските организации затвърди убеждението, че целенасочените усилия за увеличаване на капацитета на неправителствените организации е от съществено значение за утвърждаване на стабилна среда за развитие на гражданските организации в България.Споделените мнения от лекторите и участниците от предходното издание на програмата насърчиха обявяването на , която ще се проведе в Къщата на НПО.Къщата на гражданските организации, създадена през 2015 година от БЦНП, е дом за редица граждански организации и активисти, обединени от общата идея, че гражданското общество има нужда от подкрепа и развитие и споделящи сходни ценности и дори инициативи. Освен като споделено работно място Къщата се утвърди с времето и като пространство, в което се провеждат интересни събития и полезни обучения.Пролетната обучителна програма ще се проведе в периода април – юни 2019 г. в три модула, всеки от които се състои от три сесии. Лектор във всеки от модулите ще бъде утвърден в сферата си професионалист.„Иновативно мислене – креативни и ефективни“ е първият обучителен модул, посветен на различните мисловни модели, усвояването на които ще ни помогне да прилагаме креативни техники, за да разпознаваме и развиваме новите възможности.„Маркетинг за НПО“ – вторият обучителен модул – поставя акцент върху изграждането на маркетинг стратегия и залагането на цели, върху избора на канали при промотиране на събитие и на маркетинг инструменти.„Творческо писане“ – третият обучителен модул ще разгледа спецификите на писането за социални каузи, а именно: формулирането на точно послание, достигането до целевата аудитория и нейното ангажиране.Повече информация за програмата и форма за регистрация може да намерите .", "date": "2019.03.30", "title": "Пролетната обучителна програма за НПО"}
{"url": "https://offnews.bg/obshtestvo/chasat-na-zemiata-rekorden-broj-darzhavi-gasiat-osvetlenieto-dovech-700324.html", "text": "Най-голямата природозащитна инициатива в света „Часът на Земята” се готви за рекорд тази година. За първи път днес във времето от 20.30 до 21.30 часа светлините в градовете на 188 държави по света ще бъдат загасени в знак на съпричастност с екологичните проблеми.България се включва в световната инициатива за пореден път. Призивът към всички ни в този ден е да загасим осветлението и електроуредите в домовете си за час. Това важи и за обществените сгради, които ще потънат в тъмнина между 20.30 и 21.30 часа.В София ще бъдат разкрити временни мобилни пунктове за предаване на специфични отпадъци – старо електрическо и електронно оборудване, текстилни и опасни отпадъци. Те ще бъдат разположени на площад „Батенберг” в неделя от 11 до 16 часа. Традиционното вече гасене на светлини за Часа на Земята ще е пред Народния театър „Иван Вазов” в 20.30 часа тази вечер.", "date": "2019.03.30", "title": "'Часът на земята': рекорден брой държави гасят осветлението довечера"}
{"url": "https://offnews.bg/112/17-godishno-momche-e-postradalo-v-mestnostta-kambanite-700326.html", "text": "Екипи на ПСС са оказали помощ на пострадало 17-годишно момче в района на село Бистрица и местността Камбаните. Това съобщиха от Планинска спасителна служба (ПСС) към Българския Червен кръст (БЧК), цитирани от Агенция \"Фокус\".17-годишно момче с планински велосипед е пострадало в района между Бистрица и местността Камбаните, над София. То се е намирало в труднодостъпен участък. Туристът е получил наранявания на тазобедрена става.Екипи на Планинска спасителна служба са достигнали до мястото и са оказали медицинска помощ на пострадалия. Спасителите са извели момчето до асфалтиран път, откъдето вече го е поел екип от центъра за Спешна медицинска помощ. Информация за обстановката в планините може да намерите на . Телефоните на ПСС са: 02/ 9632000 и 088 1470.", "date": "2019.03.30", "title": "17-годишно момче е пострадало в местността Камбаните"}
{"url": "https://offnews.bg/nashite-avtori/triabvashe-da-%d1%9d-kazhe-neshto-razkaz-s-prodalzhenie-ot-zdravka-evtimo-700217.html", "text": "Васко притисна звънеца на къщата на щурата Лена, билкарката. Добре че ме боли тука, под ребрата, рече си той. Хич не го интересуваха билките, но все пак имаше обяснение защо стърчи пред къщата ѝ. Искаше да види Дамянка, внучката. Трябваше обезателно да ѝ каже нещо, но още не го беше съчинил. Не можеше да отлага това казване повече. Знаеше, че като Дамянка му отвори, думите сами ще се измислят. Голям страх пребори, докато звънне първия път. Беше заключено, никой отвътре не прошумоли. Звънна втори път, още един, втори път и така, докато го заболя пръста от студ да звъни.- Даме Дамянке! – извика момчето. – Ела! Нося ти нещо. Не. Не нося. Трябва да ти кажа нещо.Но Даме Дамянка не го чуваше.- Даме Даменке!Вятърът съвсем си изгуби ума, взе да граби шепи сняг и да ги мята уж наляво и надясно, но все в лицето му. Шапката му тънка и още повече женска – на една от сестрите му, розова като ягода, срам.- Даме Дамянке!Никой не се обаждаше. Той посегна към звънеца още веднъж, така го натисна, че ако беше човек, щеше да му строши костите. Но звънецът не беше човек. Звъня, звъня, накрая пресипна.- Дамянке – прошепна момчето и бавно, потънало в розовата шапка на сестра си, закрачи надолу към Стръмна могила, където беше къщата им. Тя беше много хубава, в стаята бе топло, даже по-топло от това, което му се искаше - като във фурната, когато майка им печеше питката на Бъдни вечер или когато беше рожден ден на дядо му Васко. Васко обичаше рождения ден на дядо си. Тогава целият оркестър от приятели се събираше у тях да се напият като хората. Макар и съвсем наквасени, заляни, свиреха. Падаха на земята и свиреха. Щото човек като веднъж спре, умира. Като я няма Даме Дамянка, човек умира.Стига глупости. Човек трябва да е як, да не се бои от гадния студ, за да изчака Даме Дамянка да се върне. Какво като е заминала при майка си в София.Но в София е хубаво; никой не се връща от София.Сестра на Васко беше почнала да пие онзи лек на щурата Елена срещу глистите и още след петия ден девойчето започна да надебелява. Стана една розова - също като шапката, която беше подарила на Васко – за срам и позор! Но на хлапето му отиваха розови бузи и майка им взе, че се развесели. Подхвана да си пийва от шишето на баща им, по едно време извади едно много старо дайре – било на баба ѝ Мария - прасна дайрето и запя. Старият Васко, свекър ѝ, родният дядо на Васил, удари масата с ръка:– Браво, бе жена! Не съм те чул тебе. Ти си била голяма!И тъкмо майка му да се зарадва, че е голяма, се прибра Васко.- Какво ти е, сине? – майка му хвърли дайрето на земята и го пипна по главата. – Да му се не види, челото ти е жар! Тя беше яка жена, макар да не бе толкоз висока и все се пъчеше на колкото се може по-висок ток да се качи. Вдигна го, сякаш Васко беше ситната му сестра, и го завлече до кревата. Баща му остави ракията, остави пъшкането и го пипна по врата.- Гори – каза баща му. - Четиридесет градуса...После Васко не помнеше. Кой дойде, защо дойде. Колко часа беше – тъмно ли беше, светло ли, стопи ли се снегът, вятърът продължи ли да скача, или дойде април.По едно време видя: Даме Дамянка! Беше седнала до него, на кревата, където трябваше да лежи баща му, щото го боляха двете рамена и кръстът, и всичко, дето имаше у човек и мъж, го болеше. Сега Васко лежеше на този болен креват и лицето на майка му беше такова, щото по-добре хич да не беше лице – уплаши го. Опънало се като кожата на онова яре, дето заклаха за Гергьовден миналата година.Васко лежеше и таванът се клатеше над главата му. Лампата се люшкаше, лицето на майка му трепереше - като кожата на онова яре, което Васко много харесваше и го снимаше с телефона на дядо си как тича като въртоглаво из двора. Въртоглаво, но красиво.Васко пак я видя – дребната Дамянка - и си рече: акълът ми е отишъл на друго място и аз съм откачил.Накъдето и да погледнеше, Даме Дамянка съзираше. Тя сипваше от някаква гадна отвара в лъжица, а лъжицата смърдеше на лошо, та се късаше. Човек сам искаше да си отреже главата, за да не мирише тази миризма.- Хайде, Васко, изпий това и ще оздравееш.- Акълът ми е простинал. Откачил съм. Ти не си тука, нали, Даме Дамянке?- Тука съм. Изпий тая лъжица.- Недей да ме лъжеш – измънка той, но все пак глътна гадната лъжица и сигурно главата му сама се отряза и падна от кревата върху чергата на пода.- Давай му по една голяма глътка на два часа. Утре момчето ти ще е кукуряк, Виолето – виж я ти, приказва също като баба си, лудата билкарка Елена, успя да си помисли Васко. Чак после се отчая – не беше Даме Дамянка, не беше. Приказваше баба ѝ, билкарката.Таванът и токът в електрическата крушка отново се завъртяха над главата на му.- Викнала си щурата Елена... – измърмори Васко. – Толко ли съм зле? Ще умра ли, мамо... Имам полови парче луканка... Пазех го за Даме Дамянка. Дай ѝ го, ако умра.- Млъкни! – викна със страшен глас дивата Елена. – Млъкни или ще ти плесна голям шамар. Много ще те заболи.На другата сутрин, но може да е било и другата вечер или дори на обед, защото миришеше на кисело зеле и на оная гадна миризма на лекарство, от която ти се иска сам да си отрежеш главата, Васко се събуди. Надигна се на леглото. Нито таванът се въртеше, нито лампата. Беше гладен, толкова гладен, като че някой бе изгребал с лопата всичко от стомаха му.- Мамо, дай хляб! – каза той.Майка му веднага дотича, баща му дотича, дядо му Васко и сестрите му дотичаха и всеки носеше по една филия хляб - всичките дебели като дъски.Да, таванът не се въртеше, лицето на майка му беше такова, като че ей сега жената отново ще да грабне дайрето. Двете му сестри се хилеха на тиква. Лампата не се люшкаше. Малко го заболя глава, щом се обърна да огледа стаята.- Къде е.. къде е...Даме Дамянка я нямаше.Калта стана небе, а небето - кал.Заболя го тука и там, гърдите и петите. Къде отиде гладът, да го вземат калните, къде се скри, че остави само горчиво в устата му? Значи Дамянка е отишла при майка си в София, уплаши се Васко. Притъмня му в ума.- Ей сега ще дойде Дамянка! – извика майка му, а Васко си помисли: - Аз, глупакът сънувам, че мама говори такива лъжи.Таванът се наклони над него и лампата уж беше нормална, пък започна да расте, стана грамадна като купа сено, още по-грамадна. Креватът се продъни под него и сигурно къщата се разпадна. Керемидите тъкмо щяха да го затрупат, но майка му го разтърси и викна:Гледай, бе!Клепачите му тежаха повече от керемиди, повече от асфалта по улицата, но майка му няма да ти каже: - „Гледай, бе!“ - ако няма какво да гледа. Васко вдигна с пръсти клепачите, отвори очи - много му беше трудно, щото едва успяваше да движи ръцете си.Видя я.Дамянка. Даме Дамянка.- Дамянке! – каза той. – Пазех ти луканка – после събра сила и обеща: - Ще оздравея. Честно.Момичето, дребно като портмоне за жълти стотинки, стоеше до възглавницата му, навлечено в десет фланели. Не шукваше, не дишаше. Гледаше го.Добре съм – излъга Васко.Дамянка не помръдваше, но полека, бяло и светло като кокиче - съвсем в началото на март - се усмихна.Гладен съм – зарадва се Васко.После заспа.", "date": "2019.03.30", "title": "Трябваше да ѝ каже нещо: разказ с продължение от Здравка Евтимова"}
{"url": "https://offnews.bg/obshtestvo/revizoro-skandalat-s-apartamentite-e-bitov-normalno-e-polititcite-da-700329.html", "text": "Нека разделим закона и морала. Не че законът е неморален, но когато нямаш нарушения се опитваш да вкараш допълнителни категории, само и само някой, който не ти е симпатичен - да го очерниш, е зле. Това заяви в студиото на \"Денят започва с Георги Любенов\" Емил Димитров-Ревизоро, депутат от ПГ на \"Обединени патриоти\" като коментар по темата с апартаментите на властта.\"Тук досега не съм видял нито един документ, за да кажа този е виновен, този не е виновен. Плюс това не съм аз компетентният, има институции.\" По думите му целият скандал с апартаментите ще се окаже битов.„Има една жена, чиито амбиции се простират в посока анализ, омраза, отмъщение“, каза Димитров. „Говорите за собственички на „Артекс“ ли?, попита го водещият Георги Любенов. „Говоря за една жена“, лаконично отвърна Ревизоро. „Косвено тя нанася щети на най-близките си хора. Тя на най-близките си хора им вмени желанието да си отмъщават“, допълни той.„Съпругите на магистратите трябва да си подпират приятелките мъдро. Защото именно приятелките понякога правят големи глупости“, така отвърна той на въпрос на водещия на БНТ за скандално ниската цена на апартамента на съпругата на председателя на ВКС Лозан Панов.Емил Димитров коментира и скандала с апартаментите на властта. „Нормално е човек да си вземе апартамент. Ето Цецка Цачева. Тя вече 10-11 години живее в София. Не е ли нормално да се замисли да си купи апартамент, а не да живее под наем. Ами утре няма да е министър, после какво? Да се изнесе да живее в палатка или фургон? Същото е и с Вежди Рашидов. Нормално е човек на неговата възраст да иска да има жилище“, заяви той.Депутатът разкри: „Не съм купувал апартамент от 1989 г. това не е хубаво, но така се случи. Живея а апартамента на родителите ми. Всичките пари, които изкарвам ги наливам в една къща в едно село, за да могат децата ми да живеят добре. Прецених, че ми е твърде скъпо да дам всичките си пари за малък апартамент в София“, категоричен бе Ревизоро. Той бе категоричен, че Цветан Цветанов е имал голяма роля в парламента и на заместничката му Дариткова ще й бъде по-трудно, но всички ще й помагат.", "date": "2019.03.30", "title": "Ревизоро: Скандалът с апартаментите е битов. Нормално е политиците да купуват"}
{"url": "https://offnews.bg/112/19-godishno-momiche-e-zaginalo-pri-tezhka-katastrofa-kraj-razgrad-700327.html", "text": "19-годишно момиче от Разград е загинало при тежка катастрофа на пътя Разград - село Недоклан.Това съобщиха от ОДМВР - Разград. Момичето се возело на задната седалка на лек автомобил „ФолксвагенГолф“, управляван от 19-годишен от село Мортагоново.На предната седалка се возел друг 19-годишен младеж от Разград. Около 20.00 часа на 29 март при движение с висока скорост на десен завой водачът изгубва контрол над колата, излиза вляво от пътя и се преобръща многократно в земеделска нива. На място умира момичето, пътникът на предната седалка е със счупена лопатка на дясната ръка.Той и водачът, който е с контузни рани, са настанени в ОАИЛ без опасност за живота. На шофьора е взета кръвна проба за наличие на алкохол. По случая се води досъдебно производство.", "date": "2019.03.30", "title": "19-годишно момиче е загинало при тежка катастрофа край Разград"}
{"url": "https://offnews.bg/kultura/fenomenalniat-pianist-havashi-s-parvi-kontcert-v-balgaria-700331.html", "text": "След изключително успешната си американска премиера в емблематичната зала Карнеги хол в Ню Йорк и безбройните препълнени Арени в Европа, Хаваши прави своя изключителен български дебют на 27 ноември в НДК. Пианистът, пред чиято музика никой не остава безразличен, ще се представи в София с последното си бляскаво концертно шоу - Havasi Concert Show. Хаваши е един от най-очарователните и разнообразни млади композитори в света днес. Неговата новаторска музика не прилича на всичко, което сте чували преди - свеж, страстен и в същото време забавен. Неговите концерти са сто процента авторски, произведенията му съчетават дълбочината и дисциплината на класическата музика с ослепителното разнообразие на световната музика и чистата сила на рока. Концертите му са едно невероятно музикално пътуване. Шоуто на Хаваши обединява соло пиано с множество талантливи музикални солисти и рок барабани на една сцена. Музикантите пренасят публиката в едно завладяващо пътуване чрез постоянно разгръщащи се музикални сцени. Сменят се различни настроения и това за публиката е невероятно интензивно преживяване, като разходка на въртележка от емоции, подобрена от най-новите технологии в озвучаването и осветлението, както и в сценографията и видеопроекциите. Един от най-големите акценти на шоуто е \"битката на инструментите\". Двама велики изпълнители свирят на едно и също музикално сърце. Хаваши - класически пианист, обучен в консерваторията, и Енди, рок барабанистът, се появяват заедно на една и съща сцена, обединени в споделено желание да правят страхотна музика, кръстосвайки различни жанрове. Тяхното изпълнение е едновременно и сътрудничество, и дуел - омагьосващ сблъсък, който създава музикални искри. Това изпълнение прави неочаквано откритие - барабаните могат да са нежни, а пианото - ударна сила. Цялото шоу е в стила на Лас Вегас, базирано е на оригиналната концепция на американския креативен директор Брайън Бърк (шоуто на Селин Дион \"Новият ден\", Лас Вегас, Il Divo, Америка има талант) и френския визуален дизайнер Жил Папайн, и е истински празник на международната култура. Havasi Concert Show е спиращо дъха забавление за цялото семейство, където децата могат да се сблъскат с класически инструменти в модерно шоу, на което наистина ще се насладят. За разлика от традиционните концерти на класическата музика, на това уникално и възбуждащо въображението шоу не е проблем, ако детето не може да мирува безшумно през целия концерт, без да изразява радостта и ентусиазма си. Родителите са абсолютно насърчавани да заведат децата си на възраст над 3 години и нагоре.За ХавашиЗавършил е световноизвестната Музикална академия „Франц Лист“ и е с дълбоки познания за класическата традиция. Но той се стреми да прави и класически инструментали, свързани със съвременната епоха, с дълбочина, но по забавен начин. Хаваши е един от редките съвременни композитори с харизма на рок звезда, която може да продаде до последното място концерти на големи стадиони. Той е изпълнявал оригиналните си композиции в най-престижните зали в света като Карнеги Хол в Ню Йорк или Операта в Сидни. Той свири пред 46 000 души, изпълвайки зала Арена в Будапеща четири пъти в един уикенд. През последните години той също продава залите Mercedes-Benz Arena в Берлин, Tauron Arena в Краков и Wiener Stadthalle във Виена. Havasi Concert Show е международен концерт на Billboard номер 2, албум номер 1 в iTunes и абсолютен номер 1 на Deezer: номер 1 като артист, номер 1 за албум и номер едно за песен.Концертът е организиран от агенция \"Бг Саунд Стейдж\". Билети са продават в мрежата на Ивентим и онлайн от www.eventim.bg", "date": "2019.03.30", "title": "Феноменалният пианист Хаваши с първи концерт в България"}
{"url": "https://offnews.bg/obshtestvo/otkrivaneto-na-motosezon-2019-v-snimki-700346.html", "text": "Хиляди мотористи откриха сезон 2019 днес.Официалното откриване бе в 10 ч. от площад \"Александър Невски\" в центъра на София. 25 минути по-рано, съпровождани от полиция, единият лъч тръгна от ВИП-паркинга на Sofia Ring Mall.Ето каква беше атмосферата там:От \"Александър Невски\" мотористите преминаха по ул. „Оборище“, булевардите „Васил Левски”, ”Цар Освободител”, „Цариградско шосе”, „Алея Яворов”, „Никола Вапцаров”, ”Черни връх” и ”България” до пътен възел Бояна.", "date": "2019.03.30", "title": "Откриването на мотосезон 2019 в снимки"}
{"url": "https://offnews.bg/politika/ninova-v-sreshta-s-lejbaristi-samo-nie-imame-prieta-programa-vizia-z-700334.html", "text": "„Имаме възможност за победа на предстоящите Европейски избори”, заяви председателят на БСП Корнелия Нинова по време на работна среща с Иън Макникъл, политик от Лейбъристката партия, бивш неин дългогодишен генерален секретар и член на Камарата на лордовете.Двамата разговаряха по откритите въпроси за бъдещето на Европа, предстоящите европейски избори и Брекзит. \"Знам, че решението за Брекзит е сложно, но бихме искали във вариантите, които обсъждате, да защитите правата на българската общност във Великобритания”, заяви Нинова. Двамата се обединиха около общото твърдение, че бедността нараства както на национално равнище – в България и Великобритания, така и в цял свят, което разтваря широко ножицата между бедни и богати.Нинова изтъкна проблемите на България, свързани с доходите, неравенствата, здравеопазването, корупционните практики с евросредства. \"Нашите евродепутати ще отстояват в бъдещия Европарламент еднакъв стандарт в храните, еднакви права на българите с тези на другите европейци, минимална европейска заплата и пенсия, младежка гаранция за работа на младите хора\"- каза тя.Корнелия Нинова разказа още за множеството обиколките на БСП в страната по повод проекта „Визия за България\" и \"Визия за Европа\". „Ние сме единствената партия с програма за европейските избори. За нас на първо място е какво ще правим там, как ще отстояваме българския интерес. Искаме дебат за Европа, но няма с кого. Другите партии не излизат с програма. А опонентите ни от ГЕРБ са затънали в корупционен скандал с апартаменти”, каза още Нинова.От своя страна, Макникъл коментира: „Брилянтно! Вие правите това, което и ние правим. Дори отивате по-далеч от повечето европейски социалистически партии с „Визия за България”. „Значи няма нужда да съм тук”, пошегува се британският политик. По мнението на Макникъл, БСП трябва да продължава работата си в същата посока, защото тя е правилната.", "date": "2019.03.30", "title": "Нинова в среща с лейбъристи: Само ние имаме приета програма 'Визия за Европа'"}
{"url": "https://offnews.bg/bojni/kubrat-pulev-dzheni-sushi-ne-e-moj-tip-700365.html", "text": "Звездата ни в профибокса Кубрат Пулев заяви пред авторитетното германско издание \"Билд\", че репортерката Джени Суши, която той целуна по време на интервю след мача си с румънеца Богдан Дину, не е негов тип.Заради действията Кобрата загуби лиценза си за щата Калифорния до изслушването на 14 май пред Атлетическата комисия. В отговор на обвиненията на американката, чието истинско име е Дженифър Равало, от щаба на Пулев публикуваха клип от партито след мача и интервюто, на който се вижда как репортерката танцува в скута на един от приближените на Кобрата.\"Не е вярно, че съм я хванал за задните части. А и не е мой тип жена. Не се страхувам. Имам видео, ако се наложи. Нямам вина, през кариерата си съм дал десетки хиляди интервюта.Всеки ме познава като любезен и вежлив човек. Тя дойде при мен при тегленето на кантара и каза: \"След мача ще вдигнем купон\", каза Пулев.По случая се изказа и треньорът на българина - Ули Вегнер. \"Бях точно до тях. Беше след мача. Кубрат даде интервю на красивата и любезна дама и после я целуна. Това бе израз на емоция\", каза Вегнер, цитиран от bTV.", "date": "2019.03.30", "title": "Кубрат Пулев: Джени Суши не е мой тип"}
{"url": "https://offnews.bg/sviat/rob-uotsan-velikobritania-e-v-naj-dalbokata-politicheska-kriza-sled-v-700335.html", "text": "Заради многото неяснотите около Брекзит Великобритания е в най-дълбоката политическа криза от Втората световна война. След като парламентът отхвърли за трети път сделката на премиера Тереза Мей, двете най-реалистични възможности са напускане на ЕС без сделка и голямо отлагане на Брекзит, каза днес пред БНР политическият анализатор на Би Би Си Роб Уотсън.В интервю за предаването „Събота 150“ на програма „Хоризонт“ той очерта четири възможни сценария за развитие на събитията.„Правителството има да решава много неща – едното е излизането от ЕС е без сделка. Второто - да се поиска от ЕС едно много по-голямо удължаване. Съществува, разбира се, и идеята депутатите да се опитат да намерят алтернатива на плана на Тереза Мей. А има и възможност за падане на правителството“, каза Роб Уотсън.Но уточни, че „Брекзит без сделка и голямо отлагане са двете най-реалистични възможности“.Анализаторът смята, че премиерът Мей, чиято сделка „очевидно е на животоподдържащи системи“, не се е отказала от нея.„Но очевидно тя много трудно ще мине през парламента. Може би единственият шанс сделката да бъде одобрена е това да стане буквално ден преди изтичането на срока за напускане без сделка – 12 април“, каза Роб Уотсън в коментар за растящата подкрепа за плана на Мей, за който обаче все още няма мнозинствоСпоред него приемането на сделката на Мей може да означава повече проблеми в бъдеще, тъй като повечето политици във Великобритания не харесват това споразумение.По повод предстоящите индикативни гласувания в понеделник в британския парламент, Роб Уотсън каза, че много трудно ще бъде постигнат консенсус по някои от тях. Той има усещането, че може да има консенсус по т.нар. мек Брекзит, при който Великобритания остава в ЕС, но в това има един голям проблем.„Може да доведе до падане на правителството, защото половината от консерваторите силно подкрепят Брекзит и те искат независима търговска политика“, открои го той.Според Роб Уотсън Брекзит има способността да разбие двупартийният модел на Великобритания.", "date": "2019.03.30", "title": "Роб Уотсън: Великобритания е в най-дълбоката политическа криза след Втората световна война"}
{"url": "https://offnews.bg/obshtestvo/hiliadi-motoristi-otkrivat-sezona-v-sofia-dnes-700294.html", "text": "Хиляди мотори превземат София днес, мотористите откриват сезон 2019. Сборният им пункт по традиция е на пл. \"Св. Александър Невски\", официалното откриване на мото сезона е в 10 часа. Още от 8.30 ч. пък представители на Sofia Riders ще бъдат ВиП – паркинга на Sofia Ring Mall. Оттам те ще се отправят към площада, за да се присъединят към останалите мотористи. Да ги поздрави и да ги призове към безопасност на пътя ще дойде столичният кмет Йорданка Фандъкова. Мотошествието ще премине по маршрут: ул. „Оборище“, булевардите „Васил Левски”, ”Цар Освободител”, „Цариградско шосе”, „Алея Яворов”, „Никола Вапцаров”, ”Черни връх” и ”България” до пътен възел Бояна. Организатори на най-голямото мото-събитие на годината са Sofia MC’s, то се осъществява със съдействието на СДВР и Столична община. ", "date": "2019.03.30", "title": "Хиляди мотористи откриват сезона в София днес"}
{"url": "https://offnews.bg/tenis/rodzhar-federer-dzhon-isnar-e-finalat-v-maiami-700332.html", "text": "Швейцарската легенда в мъжкия тенис Роджър Федерер просто няма спирка. Маестрото достигна своя 50-и финал в турнири от Мастърс 1000 серията.Той победи без проблеми Денис Шаповалов с 6:2, 6:4 в Маями. Така той предстои да срещне Джон Иснър в неделя. Само във Флорида Федерер вече има седем финала.Швейцарецът има на сметката си общо 100 титли и ще се бори да увеличи това си постижение. На 37 години Федерер стана най-възрастният финалист в Маями. Преди него рекордът държеше Джими Конърс, който е постигал това на 35.Иснър пък ще защитава титлата си на турнира в Маями от миналата година, след като се наложи със 7:6(3), 7:6(4) над 18-годишния канадец Феликс Оже-Алиасим.Американецът стигна до крайния успех в типичния си стил - с бомбен сервис, общо 21 аса и брилянтна игра в тайбреците, но изненадващото бе, че и в двата сета съперникът му сервираше за спечелването им.", "date": "2019.03.30", "title": "Роджър Федерер - Джон Иснър е финалът в Маями"}
{"url": "https://offnews.bg/112/dvama-dushi-sa-zaginali-a-26-godishno-momche-e-s-opasnost-za-zhivota-700333.html", "text": "Двама души са загинали при катастрофа на главен път I-6 между разклона за село Глушник и село Калояново. Това съобщиха от ОДМВР - Сливен.Тежкият пътен инцидент е станал тази сутрин. Сигналът е подаден в 05.57 часа. Лек автомобил „Пежо”, управляван от водач на 28 години, се е движил в посока село Калояново, загубил е управление и е излязъл от пътното платно.В автомобила са пътували четирима. От произшествието на място са починали 28-годишният водач и момиче на 20 години. Момче на 26 години е в тежко състояние с опасност за живота. 18-годишно момиче е с леки наранявания без опасност за живота.Всички участници в пътното произшествие са от село Тополчане. По случая е образувано досъдебно производство", "date": "2019.03.30", "title": "Двама души са загинали, а 26-годишно момче е с опасност за живота след катастрофа на главен път I-6"}
{"url": "https://offnews.bg/obshtestvo/tu-sofia-izpitva-kandidat-studenti-v-predvaritelen-izpit-po-matematika-700315.html", "text": "Предварителен изпит по математика провеждат днес Техническият университет в София, филиалът му в Пловдив и Инженерно-педагогическия факултет в Сливен.Началото му е в 9 ч., кандидатите решават теста анонимно в продължение на четири астрономически часа.Редовният тест по математика е насрочен за 1 юли.Кандидат-студентите могат да избират измежду 31 бакалавърски специалности, две от които са нови - „Топлинни и хладилни технологии и системи“ и „Приложна физика и компютърно моделиране“. С оценката по математика може да се кандидатства за всички бакалавърски специалности, с изключение на „Инженерен дизайн“, където има конкурсни изпити по рисуване и по композиция. За трите чуждоезикови факултета освен това се изисква успешно положен изпит по немски, английски или френски, матура или сертификат за владеене на съответния език.ТУ-София е има над 10 000 български и близо 1000 чуждестранни студенти. Той е първи в 6 професионални направления от рейтинговата система на университетите: „Машинно инженерство“, „Електротехника, електроника и автоматика“, „Комуникационна и компютърна техника“, „Енергетика“, „Транспорт, корабоплаване и авиация“ и „Общо инженерство“. Институционалната акредитация на Технически университет - София е с оценка 9,56 - най-високата, получавана досега от висше училище в България.", "date": "2019.03.30", "title": "ТУ-София изпитва кандидат-студенти в предварителен изпит по математика днес"}
{"url": "https://offnews.bg/horoskop/horoskop-za-30-mart-5-april-ot-antonia-mechkova-698077.html", "text": "Вашето 7-дневие ще е под знака на едно изискване – да следвате идеите на по-влиятелни колеги и познати в службата, на обичаните за по-лични неща. Краят на март и началото на април подсказват на доста Овни да се опират повече на помощ от околните. Не е задължително обаче тези услуги да станат голямо или трайно партньорство, но поне за периода ви дават пауза за отдих и ви носят успешни изяви и доходи. Във вторник пречките са сериозни и до четвъртък бъдете търпеливи. И любовни връзки ще минат през проверка на приятелство.Трудно начало на април, ала от вас зависи напрежението в работата да не се прехвърля върху близките или обратно. Още през уикенда Телците определят като главен финансовия проблем, с връщане към стари планове за изява едва ли ще го решат. От друга страна, знаете точно от какво имате нужда, затова не ламтете за нищо, подражавайки или завиждайки на околните. От вторник сте съсредоточени в делата, възникват пречки, трябва да изяснявате обстановка. Дори да поемете част от отговорностите на другите, ще се справите и за добро.Предстои напрегнато 7-дневие, не винете друг за затрудненията си до сряда, а анализирайте какво и защо не става според плана ви. Група Близнаци могат да  разчитат на известни услуги от околни, без да бързат с трайно сближаване. По разни канали получавате важна информация, някои проекти отложете за по-подходящо време и съюзи. В четвъртък чувствате прилив на голяма енергия и не настоявайте екипът да следва мнението ви. Избягвайте любовни изкушения. Петък е за път и срещи. Личните проблеми ще почакат, проявете сдържаност...Чудесен период за вас, макар че трудностите в делови и личен план са доста, а и ще се налага да поемате по-голям дял от отговорностите в екипи. Но Раците няма да се притеснят от това, съвсем сигурни са, че рано или късно ще открият подходящите партньори за бизнес, пък и в любовта. Така е, хората виждат сериозното отношение към общите задачи, в началото на април не бързате с изяви, но сте и по-критични към другите. От сряда пък по-сговорчиво следвате чужди идеи, за вашите не е време, ала ги готвите и сполуката ви не е изненада.Пречки се очертават и за вас, запасете се с търпение и благоразумие. Като си прецените, търсете подкрепа от роднини и приятели. Лъвовете са известни със смелост, но не е време да показват инат, само ако дългът им повелява могат да атакуват трудностите челно. В другите случаи е достатъчно да се съсредоточат в личните си задачи, във вторник – да си направят нова стратегия за действие и да помагат на колеги и близки, и те са затруднени в своите изяви. Поведението ви ще бъде положително оценено през следващите дни, но успехите се бавят... Пречки и финансови грижи съпътстват и вас през периода, така че намалете хъса и амбициите за изява. В началото на април Девите ще се отдръпнат от колеги и познати, не споделят принципите на тези хора и не искат да се месят в плановете им. Наистина трябва да се ориентирате към други партньори, в службата и за приятелство околни ще ви търсят и приемат с най-ведро чувство, сигурни са в трудолюбието, предаността и коректността ви. Някои помагат на близки при трудности. Това ви радва, както и личните ви делови постижения.Първите 5 дни на април са белязани от ограничения, така че в края на март се помъчете да уредите с типичния ви такт делови и лични проблеми. Везните се радват на постигнатото, но в понеделник и вторник няма да могат да изясняват някои проекти, от сряда трудностите ще се трупат. Проучвайте по-внимателно фактите и се съобразявайте с особеностите на околните, така ще реагирате на чуждите грешки подобаващо и бързо ще овладявате ситуацията. Е, с техника не е същото, а ако неразбирателството е в любовта, вижте и своите пропуски.За вас също 7-дневието е трудно, но вие сте пълни с енергия да осъществите замислите си. Въпросът е Скорпионите да си осигурят и нужната информация, мнозина трябва да се преборят с интриги и корупция. В понеделник разчитате на услуги, във вторник с гъвкавост си спестявате спорове с близки в екипа и у дома. В сряда ще покажете кураж и амбиции за кариера, ще поставяте на място онези, които се мъчат да ви спъват. Бъдете грижовни към уреди, с които си служите, малка грешка носи големи ядове. Отстоявате любовта си търпеливо.През уикенда си дайте отдих, тегне ви умора, нерядко отегчение от някакви дела и отношения. На прага на април Стрелците навлизат в по-рисков период, до четвъртък внимателно да проучват условията за начинания, да действат предпазливо при осъществяване на идеи и поръчки. Някои не са определили точно насоката на изявата си, вторник и сряда са време да набавите сведения, да организирате екип, ако няма да действате сами. За едни планове още не е назрял момент, за други преодолейте съмненията. Дали не жадувате авантюри?Доволни или не от деловия си напредък, редно е да уреждате стриктно всички служебни и лични проблеми, а и да отдъхнат малко. Някои нямат условия за начинания и ще проявят търпение. В понеделник и вторник Козирозите ще анализират ситуацията, може да направят крачка назад, а в сряда да потърсят и влиятелни покровители. Съветите им ще бъдат доста уместни, а и няма да се налага да прокарвате идеите си срещу волята на колеги, клиенти и пр. До петък старанието ви дава първи успехи, показвате ниво на професионалисти.Хубаво е, ако изразходвате по-разумно енергията си, прекомерно натоварване ще даде знак още във вторник. Група Водолеи разчитат на сътрудничество с околните дори ако понякога те не разбират и не приемат идеите им за работа веднага. В понеделник покажете, че целите общ, а не само личен успех, в четвъртък по-лесно ще прокарате нови планове за изява и печалби. В петък май ще отделите повече време за себе си, някои са влюбени и хармонията с половинката направо ги омайва. Други да пазят строго връзката си от намеса.В чудесно настроение за купони сте, вероятно има и поводи. Рибите имат и доста работа, от понеделник да не отлагат задачи, шансът за печалби е добър. В сряда обаче сте уморени, не се впускайте в развлечения заради компания, приятели. Оставяте се те да ви водят в четвъртък, но така може да допуснете и грешки както в дела, така и в личния си избор. Поне не пренебрегвайте съвети и изисквания на шефовете, а в любовта е важно да изградите по-здрава връзка. Намерите ли истинската си половинка, житейски трудности не ще ви уплашат.", "date": "2019.03.30", "title": "Хороскоп за 30 март – 5 април от Антония Мечкова"}
{"url": "https://offnews.bg/sviat/dvama-palestintci-i-dvama-izraelski-vojnitci-ubiti-v-mnogohiliadni-pro-700355.html", "text": "Двама палестинци и двама израелски войници са били убити при сблъсъци по време на масови протести, с десетки хиляди участващи палестинци в Ивицата Газа. С тях те отбелязаха годишнината от началото на седмичните протести по границата с Израел, наречени \"Големият марш на завръщането\", предоха \"Фокус\" и AFP, като цитираха палестинските власти.Протестиращите искат да получат правото да се върнат в някогашните си домове в териториите, които сега са част от държавата Израел.Единият убит е 17-годишен палестинец. Другият е бил убит от израелски огън в демонстрация през нощта срещу събота, според палестинското здравно министерство, което твърди още, че десетки хора са ранени.Израелските власти съобщават за около 40 хил. протестиращи, предаде Би Би Си. Демонстрантите хвърлят бомбички, камъни и палят автомобилни губи, докато израелците отговарят със сълзотворен газ и стрелба.Протестите избухнаха след напрегната седмица в Газа, в които палестински бойци изстреляха ракети към Израел и израелските военновъздушни сили отговориха на удара.Палестинците протестират по границата от 30 март 2018 г. в рамките на \"Големия марш на завръщането\".", "date": "2019.03.30", "title": "Двама палестинци и двама израелски войници убити в многохилядни протести в Ивицата Газа"}
{"url": "https://offnews.bg/kultura/preporachvame-vi-chetene-na-prikazki-v-bibliotekata-700306.html", "text": "е доброволна инициатива на Детско-юношеския отдел на Столична библиотека и писателката Юлия Спиридонова. Тя се провежда всяка събота и на нея доброволци четат приказки на деца.Няма ограничения във възрастта на слушателите, не е необходима карта за библиотеката или предварително записване. Входът е свободен.На 30 март децата могат да чуят историите от „Горската сладкарница“ (ИК „Фют“)", "date": "2019.03.30", "title": "Препоръчваме ви: Четене на приказки в библиотеката"}
{"url": "https://offnews.bg/analizi-i-komentari/prevrat-po-komunisticheski-v-03-46-sutrinta-700307.html", "text": "Ясни са  на Националната галерия, които ще се борят за позицията с 5-годишен мандат. Без да изненадва никого, там е и Ярослава Бубнова, жената, която изпълнява временно длъжността от септември 2018 г., когато тогавашната ръководителка Слава Иванова подаде оставка 2 години преди изтичане на мандата ѝ.Още преди обявяването на конкурса в творческите среди се знаеше, че Яра Бубнова ще стане директор на Националната галерия. Нещо повече, още преди подаването на оставката на Слава Иванова се знаеше, че Бубнова с яростната подкрепа на Недко Солаков и т.нар. кръг ИСИ, иска да измести директорката. За това призна още през март 2017 г.  тогавашната директорка Слава Иванова, която беше замесена в поредица скандали за уволнение на неудобни служители и  в галерията след ремонта за 27 милиона лева. Цитираме интервюто едно към едно:„Труд“ - А художникът Недко Солаков () в качеството си на какъв се произнася?С. Иванова - И аз това се питам. И дали зад това внезапно пристрастие не се крие нещо друго. Мисля, че зад всичко това стоят лични интереси на близки приятели на Недко Солаков. Ако се види кои са те, нещате ще се изяснят. Ще се види чии са интересите и амбициите и защо аз съм атакувана.„Труд“ – А защо тези интереси и амбиции нямаха проявление, докато Вежди Рашидов беше министър?С. Иванова – Вероятно са се страхували от него. Но сега хората, които искат да заемат този пост (), са окуражени. Говоря конкретно за Яра Бубнова, която сега ми е заместник с високи протекции. Мисля, че вече няма какво да се скрива. Можем да бъдем директни. Отношенията станаха откровено зъбати.Около година след това интервю Слава Иванова се оттегля от поста си, който е зает временно от Бубнова, която съвсем скоро се очаква да бъде назначена официално. В средите на изкуството името ѝ вдъхва едновременно омраза и респект, в зависимост от това дали сте част от другарския ѝ кръг, или не. Рускинята, завършила „История на изкуството“ през 1983 в Московския държавен университет, почти веднага е назначена от комунистическата власт в България – през 1985 г. – в Националната галерия за чуждестранно изкуство, откъдето никога не си тръгва и продължава да работи там и до днес.Междувременно през 1995 г. създава и оглавява  (ИСИ – София), който споменахме по-рано (любопитно е да се отбележи, че в момента срещу Бубнова тече проверка от МК за конфликт на интереси заради това, че заема ръководни постове едновременно в ИСИ и в НГ). Сред членовете и основателите са редица мастити дейци на родната култура като Лъчезар Бояджиев, Правдолюб Иванов, Александър Кьосев, Мария Василева, Недко Солаков и други.Една от критиките срещу ИСИ е комунистическото минало на някои членове като Недко Солаков например, острието на атаката срещу Слава Иванова и един от най-известните съвременни наши творци, чийто баща, Митьо Солаков, е бил сред придворните комунистически скулптори и съратник на Светлин Русев. Самият Недко Солаков пък e бил агент на Държавна сигурност, част от миналото му, която той ловко (и нагло, според някои) превръща в инсталацията , с която уж изкупва греховете си.Другата причина, поради която Бубнова и нейните другари от ИСИ са недолюбвани от огромна част от творците в страната, са обвиненията, че те използват своите високи държавни (като Бубнова) и общински длъжности (от 2003 г. насам Мария Василева дълги години беше главен уредник в Софийската градска художествена галерия (СГХГ), за да се подпомагат взаимно за сметка на останалите качествени творци, които нямат нужните връзки. Най-пресният пример, който поражда подобни съмнения, е избирането на Бубнова за комисар на българското участие на Венецианското биенале 2019, което е с бюджет от 500 хиляди лева. Проектът, който ще представя страната ни, е с куратор Вера Млечевска, която е жена на Правдолюб Иванов, един от основополагащите членове на ИСИ. Председател на конкурсната комисия пък е Аделина Филева, директор на СГХГ и приближена на ИСИ. Подобни примери, предизвикващи съмнения, са доста. Особено що се отнася до СГХГ, която е известна неофициално като частната галерия на ИСИ за откупки и изложби, макар че е общинска.Въпреки че Бубнова се изтъква като поддръжник на съвременното изкуство, тя беше един от много малкото изкуствоведи, които се обявиха против събарянето на „Паметника 1300 години България“ на Валентин Старчев, който беше премахнат миналата година, като дори излезе на протест, за да го защити заедно с шепа други хора. Само ще напомним, че , че ще е първата откупка на Националната галерия от години насам.Тя също така не пропуска шанс да се оплаче на руските медии и свои познати от „русофобската“ обстановка в България. В своя публикация във Фейсбук от 12 декември 2018 г. тя тръгва на лов за руски културни дейци, които са приятели на проф. Свилен Стефанов, който критикува Бубнова:„Помагайте, моля, кой познава българския изкуствовед, професор и бивш зам.-ректор на Художествената академия в София, Свилен Стефанов? Преди няколко дни той обясни на местната общественост, че аз съм нищо неразбираща кокошка, която е направена директор на Националната галерия вместо уважавания доктор на науките и професор с българско потекло, който обаче „даже има няколко руски приятели и е направил изложба в Москва“. Къде е била изложбата, Анатолий Осмоловски, да ми подскажеш? Искам поне нещо да разбера, за да мога да се защитя от тежката атака, част от която се явява агресивната русофобия.“Надолу в коментарите Бубнова продължава да се жалва колко трудно хората в България я разбират, когато защитава паметника на съветската армия от бутане, нито пък когато е направила изложба, целяща да покаже красотата на Октомврийската революция в Русия през погледа на артистите.В  за руското издание за изкуства „The Art Newspaper Russia“ Бубнова изръсва куп хвалби по адрес на Людмила Живкова и комунизма, който според нея бил твърде много представян като негативен феномен, „нарушил нормалния ход на историята и довел до много жертви“.„Наскоро направих в България изложбата „Великата и проклета Октомврийска революция”, посветена на 100-годишнината от Октомврийската революция, и всички официални арт пространства отказаха сътрудничество с мен. В едно интервю казах, че идеята за радикална промяна и красотата на революцията са привлекли много автори, а за тези думи и до днес съм критикувана като представител на видно племе сатрапи и палачи“, оплаква се тя, цитирана от \"Площад Славейков\".Наскоро обаче Бубнова се замеси в друг грозен скандал, който си остана затворен в творческите среди, на които отдавна им е писнало да се разправят с нея и подкрепяния от Столична община и Министерство на културата кръг ИСИ.Фейсбук групата , макар да е със скромните 3283 членове към момента, е една от най-влиятелните платформи у нас за обсъждане на обществената визуална култура у нас и по света. В нея членуват – или я следят отдалече – стотици български изкуствоведи, творци, общински съветници и зам.-кметове. С оглед на безумията, които се случват в българското изкуство, дискусиите често са силно критични спрямо ставащото из страната, столицата и Националната галерия.Въпреки това тя дава свобода на словото на всеки, който желае да защити уважително и логично културните решения на държавните и общински институции, в следствие на което админи и модератори са цели 16 души с палитра от възгледи, вкусове и пристрастия. Един от тях беше и Делчо Делчев, вицепрезидент на арт колектива „Трансформатори“, който е лично приближен на Бубнова.След като Яра Бубнова впрегна държавната Национална галерия за частния пърформанс на Ода Жон в лицето на , критиките и подигравките заваляха. Групата „Публично изкуство в България“ също не остана безразлична. Това обаче явно не се харесва на рускинята и нейната свита, които организират преврат. При това съвсем буквално.В 03:46 часа сутринта на 4 декември Делчо Делчев започва да премахва всички администратори на групата – общо 19 на брой – и повишава самата Яра Бубнова в позицията на админ. След което Делчев напуска ролята на админ и излиза от групата. За точно 10 минути по средата на нощта е извършен тихомълком преврат, който зловещо много по тертип на действие напомня на комунистическите кланета и зверства от средата на миналия век, когато партизаните и червените сатрапи у нас, подкрепени от оръжието на братската Съветска армия, се разправят кърваво с противниците и критиците си. Слава Богу, времената сега са други. Похватите обаче са същите.Бубнова, на свой ред, приема да бъде единствен администратор на групата и започва да одобрява нейни нови членове. Плановете на Делчев и Бубнова обаче са осуетени, след като Петко Дурмана –  – се оказва, че не може да бъде изтрит от групата, тъй като той е неин създател и модератор. Така след няколко дни Дурмана премахва Яра Бубнова от позицията на администратор и кани всички хора, които през нощта са били отстранени, обратно.Макар случката да няма дълготрайни последствия, тя показва начина на мислене и действие на Яра Бубнова и приближения ѝ кръг ИСИ. Брутален, безпардонен, репресивен. 30 години след падането на Берлинската стена българското изкуство все още е задушавано в лапите на комунистите, а най-лошото е, че след тях идват децата и внуците им със съмнителни талант и морал.Националната галерия на България е най-голямата и мощна държавна институция за развитието на изкуството и художниците у нас с милиони левове бюджет. От прекрояването ѝ по модел на Светлин Русев през 2015 г. досега .Комунизмът и корупцията са пуснали надълбоко своите пипала в родните арт среди и изкореняването им е великански подвиг, който ще отнеме още много години, дори може би десетилетия. Изборът за нов директор на институцията сега ще покаже доколко всъщност самото Министерство на културата е инфилтрирано от тази проказа и дали има волята да се бори с нея, или не.", "date": "2019.03.30", "title": "Преврат по комунистически в 03:46 сутринта"}
{"url": "https://offnews.bg/nashite-avtori/govoriasht-sten-vestnik-700322.html", "text": "„Борбата с корупцията” е част от инструментариума на всяка корупционна стратегия. Точно това доказа поредната кампания, наречена „апартаментгейт”. Поуката от нея е, че всъщност никой не искаше да се разбере каквато и да е част от истината за част от апартаментите и собствеността на част от политическия елит в България.Това напомня един позабравен виц от времето на Разведряването, насред Студената война, (ознаменувано чрез споразумението за ограничаване на ракетите със среден обсег, което Руската федерация напусна едностранно само преди няколко дни, тъй като всъщност винаги е продължавала да ги разработва). Попитали Радио Ереван ще има ли Трета световна война и то отговорило: не, няма да има, но такава борба за мир ще падне, че камък върху камък няма да остане.Същото е и с корупцията – борбата срещу нея все по-често потвърждава две отдавна установени разбирания в българското масово съзнание. Първото е, че корупцията е „далавера, в която аз не участвам”. Второто е, че „гарван гарвану око не вади”, с други думи, че всички са „в кюпа” и затова каквото и да се случи, „големите риби” ще се измъкнат, а мрежата ще продължи да се затяга около онези, които не могат да си позволят политическа протекция и затова започват да изглеждат почти симпатични на т.нар. „обикновен българин”.Това е диагноза. Ако някой разполагаше с информация за тежки престъпления като принуда към подкуп, търговия с власт или с влияние, политическа корупция или каквато и да било форма на злоупотреба с власт, той би бил длъжен да предизвика досъдебно разследване по отношение на посочените факти. Това не е въпрос на добра воля или на политическа коректност. Това е задължение на всеки български гражданин, а при една по-задълбочена интерпретация – на всеки гражданин на Европейския съюз. Вместо това, една медийна публикация бе употребена примитивно в една още по-примитивна пред-кампания за все така незапочващата предизборна кампания за избор на български представители в Европейския парламент.Моделът е ясен и не подлежи на коментар – ако онова, с което разполагаш не може да издържи в съда, трябва да го „пуснеш” в медиите. Така общественото мнение ще изиграе ролята на „съд”, защото много искаш да кажеш нещо, но не можеш да докажеш нищо. Именно това се случи с гръмко лансирания „апартаментгейт”. Точно както с „Ало, Банов съм”, „Кумгейт” или магистралите, по аналогичен начин с всички останали партийни интриги, които продължават да тровят българското публично пространство. Нивото, на което се зараждат и реализират подобни сценарии е толкова обидно ниско, че унижава дори онези, към които са насочени.Ако това е нивото, на което българското гражданско общество и критичната медийна публичност е готова да се бори с корупцията, по-добре да не го прави. Корупцията е мрежа, която се развива като процес и се разраства и придобива вътрешната си енергия и сила, включително и чрез подобна примитивна злоупотреба с гражданската нетърпимост към корупцията. Колкото по-неадекватна и първобитна е представата за борбата с нея, толкова по-вездесъща става самата представата за разрастващата се корупция. Колкото повече си повтаряме, че корупцията е навсякъде, толкова по-дълбоко разбираме, че всъщност не знаем къде е. Най-опасният противник е онзи, за когото знаеш, че е край теб, но не можеш да видиш.След като поредната операция в стил „рицари на плаща и камата” отмина, трябва да се запитаме, всъщност някой искаше ли наистина да разбере има ли злоупотреба с власт ? Става ли въпрос за недопустим натиск върху една частна компания или обратното – свидетели ли сме на агресивен опит за печелене на политическа протекция? Става ли дума за тежка форма на политическа злоупотреба и корупция? Има ли компании, които са готови на всичко, за да си осигурят политическа протекция? Можем ли да спрем или поне да ограничим непрекъснатото възпроизвеждане на тази отровна мрежа или не?Не, няма да получим отговор на нито един от тези въпроси, защото изглежда че те не интересуват никого.Когато „пуснете” в публичното пространство твърдение, което обвързва темата за управляващите с някакви апартаменти или с друга непроизводствена собственост, изглежда че няма нужда да доказвате нищо. Всичко сякаш е очевидно – след като си се добрал до властта, какво по-нормално от това да се облагодетелстваш от нея?Не можем да напуснем пространството на българската политика, възпроизведено и преживявано болезнено от Алеко Константинов и до днес. Още от началото на политическите трансформации, Александър Лилов лансира тезата, че „всички са маскари”, за да се опита да прикрие чудовищните престъпления на собствената си партия и да блокира възможността за поява на морална присъда над тоталитарния режим от съветски тип. И до днес, мнозинството от български граждани биха споделили без колебания, съчетаната от две произведения на Щастливеца фраза на Бай Ганю: „политиката е мръсна работа”, но „... келепир има в нея”.Това е корупция. На латински език тя означава развала, деморализация, разпад. Тя се разраства и става все по-силна и неуловима след всяка поредна спекулация с нейните чучела. Колкото по-примитивно се опитвате да я „борите”, толкова по-силна става. Колкото по-често се опитвате да я употребявате за собствени партийни цели, толкова по-силна става. Колкото по-малко искате да я ограничите, толкова по-бързо се разраства.Всичко това ни се случва отново и отново. Наистина ли някой искаше да разбере, става ли въпрос за търговия с влияние и политическа корупция или за злоупотреба с власт? Наистина ли някой искаше да види как корупционните мрежи отстъпват? Не. Конюнктурният партиен интерес елиминира в самото начало всеки опит за разговор, свързан с политическата корупция. Всички възможности за наказателно преследване бяха елиминирани старателно. Никой повече няма да постави този въпрос. След целия медиен шум и партизанско надцакване, никога повече този въпрос няма да влезе в съдебна зала. Няма съдия, който би приел да гледа подобно дело, нито прокурор, който да се ангажира с поддържането на обвинение пред съд.Простичкият извод от целия спектакъл, който ни разиграха е, че никой не желае да повдигне обвинения. Никой не искаше да разследва. Въпросът беше само в това присъдата да изпревари формулирането на обвинението. Да има виновни, преди да е ясно кои са невинни.Корупцията работи така. Тя винаги разчита на страховете на хората и набира сили от недоверието в институциите. Тя спекулира с обществените очаквания за бързо и справедливо наказание, превръщайки го в очакване за някакво „незабавно възмездие”, докато напълно обезсмисли представата за справедливост.Много добре е, че все по-малко хора си спомнят какво представляваше чудовищното безумие, наречено „говорящ стен-вестник”. Безумният „съветски” език на „стен-вестник”-а не беше достатъчен, за да убеди масите в това колко добре живеят. Хубаво е, че все по-рядко някой си спомня за онези деца, които бяха принудени да учат наизуст идиотските текстове, публикувани в поредната многотиражка на българския ерзац на съветската АгитПроп. Агитацията и пропагандата имаха нужда от това децата да повтарят наизустените глупости, написани във вестника, закачен с габърчета на стената, за да може те да изглеждат поне малко по-човешки. В нещо подобно започна да се превръща говоренето за противодействието на корупцията. Поредният „говорящ стен-вестник” „разобличи корупцията” във властта така, че фактите и истината никога да не могат да бъдат доказани или открити. Резултатът е повече от очевиден.Поредният скандал вече отшумява. Общественото внимание бе привлечено за малко повече от три дни, след което поредният скандал елиминира следите от този. Онези, които са убедени, че властта е консумация, че след като си във властта трябва да се облагодетелстваш, тъй като затова си се стремил към нея, намериха потвърждение на своите разбирания. Другите, които бяха убедени, че става въпрос за корупция, получиха само резултат без отговор. Освен тях, онези, които все още продължават да се надяват, че върховенството на правото и равенството на гражданите пред него гарантира нашите права, за пореден път останаха разочаровани.Всичко това ще продължи до следващия скандал, когато отново някой ще предпочете да постигне бърз предизборен или конюнктурен партиен ефект, вместо да разшири подкрепата за спазването на закона. Защото не можеш да се бориш срещу корупцията, пренебрегвайки закона. Не можеш да очакваш справедливост, ако не уважаваш институциите. Пренебрегването на закона води единствено до това да се довериш на онези, които викат и скандират по-силно своите заучени текстове, да избереш един или друг „стен-вестник”, оставайки в същия цирк, в който клоуни са само зрителите.", "date": "2019.03.30", "title": "Говорящ стен-вестник"}
{"url": "https://offnews.bg/obshtestvo/miting-za-zapazvane-na-plochata-na-garibaldi-shte-se-provede-dnes-700321.html", "text": "Митинг за запазване на паметника-гроб на площад \"Гарибалди\" ще се проведе в София днес. Началният час на протеста е 10.00, а крайният - 13.00ч. в неделя.В съобщението на организаторите се казва:В подкрепа на изказано мнение от столичани, ние от НЕ, България се обявяваме ЗА запазването на този архитектурно-скурптурен разкош със закодирани многопластови послания!Нека дружно положим усилия и да го съхраним, на мястото, на което е положен, да пребъде като една каменна обица на ухото на бъдните поколения - и обикновени граждани, и общинари, и проектанти! Така или иначе, вече сме го платили - нека го опазим!Нека остане за поколенията, коментират потребители във Вчера металните заграждания на водната стена на площад Гарибалди бяха оковани и спираха достъпа на гражданите до черната плоча.", "date": "2019.03.30", "title": "Митинг за запазване на плочата на Гарибалди ще се проведе днес"}
{"url": "https://offnews.bg/obshtestvo/mestim-chasovnitcite-s-chas-napred-v-nedelia-700305.html", "text": "Точно в 3:00 ч. през нощта на 31 март (неделя), ще преместим стрелките на часовника с един час напред. Така ще преминем към лятното часово време.Преди дни Европейският парламент одобри спирането на смяната на времето от март 2021. Държавите в ЕС могат да изберат за постоянно \"лятно\" часово време или да запазят астрономическото (зимното) и да прекратят промените от октомври същата година.До 1 април догодина държавите в ЕС трябва да съобщят на Европейската комисия в кой часови пояс избират да бъдат занапред.Преминаването към зимно часово време е на 26 октомври.", "date": "2019.03.30", "title": "Местим часовниците с час напред в неделя"}
{"url": "https://offnews.bg/politika/sled-5-chasovi-razgovori-borisov-ne-poluchi-izvinenie-ot-turtcia-700323.html", "text": "Турция счита, че не ни е засегнала с нищо, както и че скандалът около изказването на Мевлют Човушоглу е изваден от контекста. Това заяви премиерът Бойко Борисов след инфарктна 5-часова среща, продължила до 1.30 след полунощ с турския вицепрезидент Фуат Октай в Букурещ.Разговорите между турската делегация и външния министър на страната ще продължат. Ако те преценят, че Човушоглу трябва да поднесе извиненията си, нека го направи. Аз бях неотстъпчив, категоричен бе българският премиер. Бях ясен, че честта и достойнството на една държава не могат да се измерят с нещо друго.Борисов отново подчерта, че не е оказван нариск върху България при никакви обстоятелства и че твърденията в изказванията на Човушоглу не отговарят на истината.Когато всички водят антитурска кампания, ние никога не сме си го позволили. А в България антитурската кампания не носи плюс. Именно заради добросъседските отношения ние никога не го правим. Разбирам ги, че в неделя имат избори, но не за сметка на България, заяви още министър-председателят.Виждате колко време те считат, че с нищо не са ни засегнали, че било извадено от контекста това, което в България се раздухва. Извадихме сайтовете, пуснахме го на живо, говорихме. Не считам повече за нужно да говорим едно и също нещо.Бяхме на Четиристранната среща, вицепрезидентът Октай беше поканен като гост. По толкова много проекти говорихме, че ме е яд заради подобно нещо, че толкова си влошаваме отношенията. Защото ефекта сами го видяхте, каза още министър-председателят и добави: „те не могат да осъзнаят и продължават да твърдят, че с нищо, по никакъв начин това не било натиск, било ситуация. Пет часа обяснявам кое натиск, кое е ситуация. Те твърдят обратното.Попитан дали би поискал среща с Ердоган, за да се изясни този въпрос, Борисов отговори, че няма какво да изясняват.„Въпросният външен министър казва, че ни оказал натиск, за да се приеме закон за вероизповеданията, което е лъжа, което не е истина. На мен никой не ми се е обаждал, нито ми е оказвал натиск. Това ние самите го правихме толкова време – публично, срещи, със Синода, с мюфтиите, с всички, какъв натиск?“, добави българският премиер.На въпрос дали тази ситуация ще повлияе на отношенията с Турция, министър-председателят Бойко Борисов посочи, че е важна за нашата сигурност, както и за тях е важна.„Сега имаше гласуване в Европарламента, ние ги подкрепихме. Преди 10-ина дни финансовият министър на Турция ми написа есемес с благодарност за това, което направихме за жп линията от Свиленград до Истанбул. Така че направили сме абсолютно всичко. Аз ги разбирам, че са в избори, но и ние сме в избори“, каза още премиерът Бойко Борисов.Турската делегация проведе разговор с външния министър Мевлют Човушоглу за изказването му, че Турция се е намесила по отношение на българския Закон за вероизповеданията. Срещата дори бе прекъсната за повече от час, след което бе отново подновена.Октай бе поканен от румънска страна на пленарната вечеря след насрочения за днес четиристранен формат на Балканската среща между България, Гърция, Румъния и Сърбия.", "date": "2019.03.30", "title": "След 5-часови разговори Борисов не получи извинение от Турция"}
{"url": "https://offnews.bg/futbol/ivajlo-petev-za-natcionalnia-otbor-po-moe-vreme-chetiah-po-negativni-700341.html", "text": "Бившият селекционер на българския национален отбор по футбол Ивайло Петев даде оценка пред \"Меридиан мач\" за представянето на \"лъвовете\" на Петър Хубчев в първите две европейски квалификации.\"За националния отбор няма какво да говоря. Вие със сигурност може да давате по-добри оценки. Сега не съм прочел нещо, толкова негативно, като нещата, които четях за себе си.Страничните фактори също не прибягват до нападките, с които ме обиждаха за това откъде съм и какъв съм. Явно нещата са по-добре. Аз в работата на колегите няма да се бъркам.Знам колко е трудно да се угоди на толкова много разбирачи. Всеки има различен подход и стил на работа\", каза Петев.", "date": "2019.03.30", "title": "Ивайло Петев за националния отбор: По мое време четях по-негативни неща"}
{"url": "https://offnews.bg/zdrave/dostapat-do-novi-lekarstva-zatruden-ot-promeni-v-naredba-700340.html", "text": "Достъпът до нови лекарства, заплащани от Здравната каса, ще бъде забавен с промените в Наредбата за цените на медикаментите, която влиза в сила от 1 април. Това съобщи пред БНР Деян Денев, председател на Асоциацията на производителите на оригинални лекарства.Според промените в наредбата ново лекарство ще се заплаща от Здравната каса само ако в 5 от 17 държави то е заплатено от обществен здравен фонд и ако има поне една положителна оценка на здравните технологии от 4 държави от Европейския съюз.Освен това кандидатстващите нови лекарства трябва да получат одобрение до 30 септември на предходната година, за да влязат в сила от следващата.Също компаниите ще трябва да връщат отстъпки на Здравната каса, ако се докаже преразход за тези лекарства в Касата, обясни още Деян Тенев.И допълни: „Иновацията стана по-рестриктивна, отколкото беше до момента. Изискват се доказателство от други държави… До 30 септември тази година, за разлика от предходната година, продуктите трябва да бъдат оценени и разгледани, което може да доведе до сериозно забавяне и да забави реимбурсацията до 2021-ва, вместо 2020-а, и не на последно място новият механизъм за заплащане на отстъпки. Това означава, че компаниите трябва да върнат всички средства, които Касата е платила за тези нови продукти до нула, без да имат никаква сигурност за следващите години, което може да ги обезкуражи да доставят нови лекарства за България изобщо“.През 2019-а година новите лекарства, които се заплащат от Здравната каса са 21, а за 2020-а година реимбурсация чакат около 15 нови терапии.", "date": "2019.03.30", "title": "Достъпът до нови лекарства затруден от промени в наредба"}
{"url": "https://offnews.bg/politika/sergej-stanishev-zalogat-e-goliam-imame-shans-da-sme-parvi-700338.html", "text": "За пореден път европейските социалисти са заедно с БСП в една решаваща кампания. Всички разбираме, че залогът е много по-голям от това колко евродепутати ще има партията. Залогът е дали ще има предпоставка за предсрочни избори и как влизаме в местните. Знаем и каво значение имат местните избори за силата на една партия, написа в социалните мрежи Сергей Станишев по повод организирането от ПЕС и БСП обучение на актива за евроизборите.Споделих, че съм правил три европейски кампании - през 2007, 2009 и 2014 г. – в коренно различни политически ситуации. Резултатът на БСП винаги варира в приблизително едни и същи параметри, независимо от политическия контекст, независимо от вложените усилия. Днес трябва да се опитаме да преодолеем тази инерция и пасивност, да превърнем изборите в национални, в тест дали хората искат промяна. Затова се радвам да видя толкова пълна зала с моите другари от Националния предизборен щаб, младежкия предизборен щаб, председатели на областни щабове, медийни областни секретари и други наши съпартийци, допълва президентът на ПЕС.Той е категоричен, че почти няма кампания на БСП, в която ПЕС да не е била пряко ангажирана.В тази кампания имаме две основни задачи. Първата е да мобилизираме ядрото, защото евроизборите са състезание на твърдите електорати. Миналият път 2 200 000 души излязоха да гласуват. Много под средното за национални избори. Това означава, че ние трябва да мобилизираме, да вдъхновим нашите хора и с европейски, и с национални послания. И второ, да надграждаме и да търсим излаз към други българи, които не са активисти или симпатизанти на БСП, за да постигнем добър резултат. Точно както направихме в кампанията за референдума през 2012 г. – срещнахме стотици хиляди хора в разговор на улицата, на площада, се казва още в съобщението.Синхронът между целите, задачите, платформите на БСП и на ПЕС е забележителен. Това е нашата сила. Казвал съм го и на конгреса на партията - дори и да спечелим изборите, да формираме правителство, ние знаем, че ЕНП ще направят всичко възможно, както и преди, да ни смачкват. Познатата история: \"на тях им ги спират, на нас ни ги пускат\". Играна е няколко пъти. В такъв момент подкрепата от нашите социалдемократически партньори - премиери, комисари, групата в ЕП, ще бъде от жизнено значение за успеха на едно ляво управление в България.В тази кампания ПЕС си постави задачата да обучи 15 000 активисти във всички партии-членки. И днес в България са заместник генералният секретар на ПЕС Марая Лафер, Конрад Голота – съветник за Централна и Източна Европа, както и Йън Маккникъл, доскорошен генерален секретар на Лейбъристката партия на Великобритания и член на Камарата на лордовете в британския парламент от партията на Джеръми Корбин.Йън пристига от Варшава, Полша. Вчера и завчера имаше обучение в Гърция, днес е в Австрия и в България. Досега са обучени близо 9 000 човека. Ще продължим през този месец да оказваме логистична и експертна помощ на нашите партии. В кампанията ще ги подкрепим със събития.Надявам се участниците в обучението, които са сърцето и моторът на кампанията, да имат практическа полза от днешния разговор. Призовах ги да питат. Защото ние сме едно семейство и можем да си говорим открито, завършва Станишев.", "date": "2019.03.30", "title": "Сергей Станишев: Залогът е голям, имаме шанс да сме първи"}
{"url": "https://offnews.bg/sviat/bronetransportiori-i-vodni-oradia-paziat-triumfalnata-arka-700337.html", "text": "Парижките власти са увеличили мерките за сигурност в столицата и на входовете ѝ във връзка с протестните действия на \"жълтите жилетки\", насрочени за събота. Според кореспондента на ТАСС в града са създадени няколко охранителни периметра, а по централните улици патрулират тежко въоръжени полицейски части, предава Агенция \"Фокус\".На Триумфалната арка има два бронетранспортьора, водни оръдия и около 60 полицейски коли. На главния булевард на Париж - Шанз-Елизе - в различни части на града се намират около 20 полицейски автобуса.Долната част на емблематичния булевард, популярна сред туристите, е блокирана, както и мостът „Александър III“, който води към нея.Допълнителни мерки за сигурност се прилагат и в райони, където се намират държавни служби. В близост до двореца „Бурбон“, където заседават членове на Народното събрание (долната камара на парламента) има шест жандармерийски автобуса.Столичната полицейска префектура е поставила подсилени постове на главните входове в Париж. Правоприлагащите органи по заповед на властите проверяват всички подозрителни автомобили, влизащи в града.В допълнение към Париж, тази събота протести се очакват в Марсилия, Кан, Руан, Страсбург, Ница.Протестите в Авиньон, Тулуза и Руан са забранени от властите.", "date": "2019.03.30", "title": "Бронетранспортьори и водни оръдия пазят Триумфалната арка"}
{"url": "https://offnews.bg/obshtestvo/slanchevo-s-temperaturi-do-18-gradusa-700304.html", "text": "Днес времето ще бъде предимно слънчево, с временни увеличения на облачността, главно над източната половина от страната. Вятърът ще е от североизток - предимно умерен. Максималните температури през деня ще са между 13 и 18 градуса.Над Черноморието ще бъде предимно слънчево с временни увеличения на облачността. Валежи не се очакват. Ще духа слаб до умерен север-североизточен вятър. Максимални температури между 9 и 12 градуса. Температурата на морската вода е 9-11 градуса. Вълнението на морето ще е около 3 бала.Над планините облачността ще е променлива. Ще духа умерен, по високите и открити части - силен североизточен вятър. Дневните температури слабо ще се повишат и максималната на височина 1200 метра ще е около 4 градуса, на 2000 метра около минус 2. ", "date": "2019.03.30", "title": "Слънчево, с температури до 18 градуса"}
{"url": "https://offnews.bg/obshtestvo/protest-v-sofia-sreshtu-nasilieto-nad-zhivotni-700336.html", "text": "Протест на граждани и неправителствени организации срещу нарастващата агресия към животни започва в този момент в София. Сборният пункт за протеста е пред Министерския съвет. Оттам шествието на защитниците на животните ще премине през централните улици на столицата.Според протестиращите сега действащите текстове в законите не работят достатъчно ефективно, местните власти нямат програми за действие, а зоополицията невинаги успява да реагира в случаите на насилие. „Искаме да има ефективни присъди срещу посегателите на животни. Контролните органи бездействат и не взимат адекватни мерки срещу нарушителите и по този начин ги стимулират, защото те се чувстват безнаказани. Животни биват избивани безпричинно, сякаш са бездушни същества.В повечето приюти са назначени мразещи животните хора и неспособни ветове. Искаме да има постоянен достъп до животинките, както и да оказваме помощ за тяхното съществуване“, каза пред „Хоризонт“ д-р Леонсия Докузова. Тя подчерта данни от научни изследвания, доказващи, че насилниците над животни са и насилници на хора.", "date": "2019.03.30", "title": "Протест в София срещу насилието над животни"}
{"url": "https://offnews.bg/politika/tcvetanov-ne-sam-narushil-zakona-no-triabvashe-da-zastana-zad-priate-700339.html", "text": "В ГЕРБ очакваме да имаме най-много евродепутати в следващия Европейски парламент. Задължително трябва да имаме поне 6 евродепутати, като по всеобщо мнение 7 души също е напълно реалистична прогноза. Защо да нямаме и 8? Това заяви зам.-председателят на ГЕРБ Цветан Цветанов пред журналисти в Поморие непосредствено преди старта на областния регионален семинар на ГЕРБ-Бургас.Според Цветанов европейските избори ще дадат вот на доверие към ГЕРБ и правителството на Бойко Борисов да продължат да изпълняват своята 4-годишна управленска програма, в която са заложени основите на държавния просперитет. „В нашата платформа за евровота ще акцентираме върху всички общи цели, които имаме с политическото ни семейство ЕНП. Поредното доказателство за нашата принадлежност дойде от подписването на споразумението със СДС за съвместно явяване на изборите и по този начин се вслушахме в призива на председателя на ЕНП Жозеф Дол да не се разпиляват десни гласове“, коментира той.Според Цветан Цветанов докато ПП ГЕРБ показва какво я обединява с ЕНП, БСП подчертават своите различия с ПЕС и председателя й Сергей Станишев. „Мога да гарантирам, че в нашата листа с кандидати за евродепутати няма да има хора, обвинени за прани на пари в особено големи размери, защото това би означавало, че искаме да ги скрием в ЕП“, категоричен бе зам.-председателят на ГЕРБ.„В живота и политиката трябва да знаеш кога е дошъл моментът да направиш крачка назад или настрани, за да продължиш напред. Макар и да не съм нарушил закона, нямаше как да допусна този случай да урони престижа на партията. Аз се интересувам от силата и единството на ГЕРБ, а не от конкретни постове“, обясни Цветанов. Той подчерта, че е показал своята солидарност с колегите си Димитър Главчев, Валентин Радев, Николай Нанков, Ивайло Московски, Цецка Цачева и Ваня Колева, които също без вина се разделиха с позициите си. „Трябваше да застана зад приятелите си. Аршинът трябва да е еднакъв за всички“, посочи зам.-председателят на ГЕРБ. Той допълни, че БСП в такива ситуации могат само да дават оценки и да съдят, но не и да поемат отговорност, като даде пример с катастрофата край Бяла. Цялата атака срещу себе си Цветанов сподели, че си обяснява с наближаващите избори.Зам.-председателят на ГЕРБ говори и по темата с изказването на турския външен министър. „Неделя има избори в Турция, които се очертава да са много оспорвани. Аз лично с това си обяснявам изказването“, каза Цветанов и заяви категорично, че не е имало намеса на турската страна в поправките в Закона за вероизповеданията. „Направихме всичко, водени от интереса и свободата на вероизповеданията у нас. Като съседни държави сме длъжни да запазим добрите си отношения с Турция и да правим премерени изказвания. Не бива да забравяме, че имаме и общи цели, свързани с бежанския поток, който е неизменна част от националната сигурност на двете държави“, обясни Цветан Цветанов", "date": "2019.03.30", "title": "Цветанов: Не съм нарушил закона, но трябваше да застана зад приятелите си"}
