{"url": "https://offnews.bg/politika/tcvetanov-kategorichno-otreche-gerb-da-ima-obshto-s-obvinenieto-na-ele-696242.html", "text": "Председателят на парламентарната група на ГЕРБ Цветан Цветанов категорично отрече неговата партия да стои зад обвинението, което прокуратурата повдигна на Елена Йончева за пране на пари.Цветанов даде пример с т. нар. \"Суджукгейт\". \"Ние веднага се разграничихме от Живко Мартинов. Той напусна всички ръководни позиции. При БСП е точно обратното. Подобни лица се превръщат в герои\", посочи той в ефира на БНТ и попита риторично защо левицата застава в подкрепа на Елена Йончева.Зам.-председателят на ГЕРБ все пак отбеляза, че всеки е невинен до доказване на противното. Според Цветанов трябва да има върховенството на правото, тъй като неговият колега Вежди Рашидов правилно е констарирал, че той си е държал спестяванията в КТБ, а се оказало, че друг ги е харчил.Цветан Цветанов отрече той да е доброто ченге в партията, а премиерът Бойко Борисов лошото. \"Борисов и аз сме различни хора. Всеки има свой темперамент и способност да мотивира хората на публични мероприятия. Премиерът беше много ясен с посланието си към всички в препълнената зала. Той каза, че трябва да имаме повече публичност и по-добро представяне на свършеното. Някои от политическите фигури в ГЕРБ не са достатъчно активни\", заяви той.Цветанов изтъкна, че всеки един политически лидер има правото да мотивира и да алармира за проблеми, ако има такива. \"При нас не е дилемата дали ще бъдем първи на изборите, а дали държавата ще продължи по този път, по който е вървяла с това успешно европредседателство\", добави той.Цветан Цветанов коментира още решението на парламента да даде мандат на правителството да преговаря със САЩ за закупуване на нов боен самолет F-16. \"С това геостратегическо решение, което взехме, ставаме част от отбранителните способности на НАТО. Нашите съседи са с F-16 и ние ще имаме интегриран подход да защитим сигурността ни\", каза той.Според него е нормално поведението на президентската институция, след като е взето решение от парламента и е бил проведен дебат за новите самолети. Ценя становището, което е било изразявано в подкрепа на F-16 от лeтеца Радев. Не подкепям решението на политика Радев, отбеляза Цветан Цветанов.", "date": "2019.01.25", "title": "Цветанов категорично отрече ГЕРБ да има общо с обвинението на Елена Йончева"}
{"url": "https://offnews.bg/kultura/v-pernik-zapochna-festivalat-surva-palna-programa-na-sabitiata-696228.html", "text": "Над 7500 участници ще се включат в 28-ия международен фестивал \"Сурва\" в Перник, който започва днес.Началото на състезателните дефилета е на 26 януари от 10.00 часа, като те ще продължат и на 27 януари.Международният фестивал на маскарадните игри \"Сурва\" e най-авторитетната в България и на Балканите изява на традиционни народни игри и обичаи с маски. Фестивалът се организира от Община Перник от 1966 година. От 1985 година има статут на международен, а през 2009 г. Перник е обявен за европейска столица на сурвакарските и кукерските традиции. През 2015 г. фестивалът \"Сурва\" е вписан в представителния списък на ЮНЕСКО.По време на тридневните празненства посетителите ще могат да видят маски от всички етнографски области на страната и да се потопят в атмосферата на една вековна традиция.Около основното събитие ще има и допълнителни сцени и мероприятия. Вижте и пълната програма на фестивала:25 януари09,00 – 17,00 ч. – Конферентна зала, Дворец на културата\"Делниците и маските\" – научна конференция10,00 – 17,00 ч. – Обединен детски комплекс\"Децата на Сурва\" – творческа забавачница10,30 – 18,00 ч. – Общински младежки дом\"Мечкарница\" – работилница за маски (продължава и през трите дни)11,00 ч. – пред Общинския младежки дом\"Рецептите на Сурва\" – кулинарни демонстрации и дегустации на традиционни зимни ястия, с участието на гости от Сърбия и Р. Македония13,30 ч. – Галерия „Любен Гайдаров\"\"Сурва арт\" – обща художествена изложба14,00 ч. – пл. \"Кракра\"\"Сурвакариада\" – младежко маскарадно дефиле17,45 ч. – Централна градска частФакелно сурвакарско шествие18,00 ч. – пред Двореца на културата„В ритъма на Сурва \"- концерт спектакъл и официално откриване на ХХVIII МФМИ \"Сурва\" – Перник`201919,30 ч. – Сурвакарско село\"Приятели без граници\" – концертна програма на чуждестранните групи26 януари10,00 – 17,00 ч. – Централна градска частСъстезателни фестивални дефилета10,30 – 18,00 ч. – Общински младежки дом\"Мечкарница\" – работилница за маски11,00 – 14,00 ч. – пред Двореца на културатаВтора сцена за гостуващите чуждестранни групи11,00 – 16,00 ч. – Общинския младежки дом„Сподели Сурва\" – творчески ателиета за деца18,00 ч. – Сурвакарско село\"На мегдана\" – фолклорна програма19,00 ч., Първо фоайе, Дворец на културата\"Приятели без граници\" – среща с гостуващите чуждестранни групи27 януари10,00 – 17,00 ч. – Централна градска частСъстезателни фестивални дефилета10,30 – 18,00 ч. – Общински младежки дом\"Мечкарница\" – работилница за маски11,00 ч. – Естрада, Градски паркКулинарно шоу11,00 – 16,00 ч. – Общинския младежки дом„Сподели Сурва\" – творчески ателиета за деца18,00 ч. – пл. \"Кракра\"\"До нови срещи, Сурва \" – официално закриване на фестивала28 януари10,00 ч. – Конферентна зала, Дворец на културатаПресконференция на журито и обявяване на резултатите от класирането на маскарадните групи, участници в ХХVІII МФМИ „Сурва\" – Перник` 2019", "date": "2019.01.25", "title": "В Перник започна фестивалът 'Сурва' - пълна програма на събитията"}
{"url": "https://offnews.bg/politika/vmro-predupredi-za-nova-dzhendar-propaganda-ataka-gi-obvini-che-toch-696227.html", "text": "От политическа партия \"Атака\" излязоха с декларация във връзка с \"фалцетните медийни изявления на ВМРО на тема „джендър”.От партията на Волен Сидеров твърдят, че \"на заседанието на социалната комисия на 23.01.2019г. заместник-министърът по труда и социалната политика д-р Султанка Петрова от квотата на ВМРО е предложила „джендър” текстовете, с които да наемаме пришълци, да им плащаме осигуровки и пенсии. Единственият гласувал „против” беше депутатът от \"Атака\" Павел Шопов\".\"Атака\" призовава колегите от ВМРО да се \"синхронизират\". \"Едно е да говориш, друго е да действаш. Единствено тогава ние, българските патриоти, ще ви повярваме\", категорични са партията на Сидеров.По-рано днес от пресцентъра на ВМРО изпратиха съобщение до медиите, в което предупреждват, че \"Международната организация на труд ни пробутва нова джендър и промиграционна пропаганда\".\"Документът е под формата на акт от „Препоръката за заетост и достоен труд за мир и устойчивост\", приет на сесия на Международната конференция на труда в Женева от 2017 г.\", отблелязват от ВМРО.Според партията на военния министър Красимир Каракачанов в Препоръката \"има и открита пропаганда за вкарването на мигрантите като равноправни участници на трудовия пазар в страната, прокламиране на равния им достъп до образование и обучение на тях и децата им, както и нарочното запознаване на тези категории хора с личните им и трудови права\".", "date": "2019.01.25", "title": "ВМРО предупреди за нова джендър пропаганда. Атака ги обвини, че точно те я прокарват"}
{"url": "https://offnews.bg/sviat/haosat-vav-venetcuela-kak-se-stigna-dotuk-696207.html", "text": "Когато венецуелският президент Никола Мадуро си осигури още един шестгодишен мандат миналия май на изборите, които се възприемат като фалшифицирани, той се обяви за „по-добре подготвен и по-добро човешко същество“.Две седмици след като бившият шофьор на автобус от Каракас и наследник на покойния Уго Чавес положи клетва, Мадуро е изправен пред най-голямото си предизвикателство за неговата бурна политическа кариера.Относително новодошлият лидер на опозицията Хуан Гуайдо тази седмица се обяви за действащ президент на Венецуела в деня на масови антиправителствени протести.Няколко държави, включително Съединените щати, Канада и Германия, официално признаха неговата позиция. Други, включително Китай и Русия, все още подкрепят Мадуро.Недоволен Мадуро се появи пред тълпа от привърженици пред президентския дворец Мирафлорес, за да обяви: \"Няма да се предадем\".Ето как една страна с продължителен политически и икономически срив достигна до нова ниска точка.Десетилетие на спадПрез почти десетилетие на лошо управление, Венецуела е пропиляла дълбоките си петролни богатства, оставяйки икономиката си в развалини. Латинска Америка се възползва от масово изселване на мигранти в търсене на храна и лекарства.Според изчисленията на ООН от 2014 г. насам страната са напуснали 3 милиона венецуелци.Те бягат поради недостига на лекарства, основни храни и провизии, вкл. тоалетна хартия. Всичко това идва и с прекъсвания на електрозахранването, нарастваща безработица и растежа на насилието.През годините Мадуро продължи да се бори за големите програми за социални помощи и политиката за контрол на цените на Чавес, когото мнозина виждаха като покровителя на бедните.Венецуела държи най-големите доставки на суров петрол, които някога са гарантирали безкраен паричен поток на правителството. Спадът на цените на петрола през 2016 година обаче предизвика срив в икономиката, който продължава и днес. Страната, която е зависима от петрола, изпадна в политически сътресения и икономическа мизерия, включително хиперинфлация и масивен недостиг на храна и други нужди.Венецуелците излизат на улицата през 2017 годинаОт 2017 година страната беше разтърсена от смъртоносни протести, когато лидерите на опозицията се изправиха срещу Мадуро и неговите поддръжници.Антиправителствените протестиращи обвиниха Мадуро в създаването на диктатура. Те се сблъскаха по улиците с представителите на въоръжените сили.Мадуро беше предизвикателен и заложи на конфронтацията, наричайки протестиращите \"вандали и терористи\".Поддръжниците на опозицията бяха допълнително разгневени, когато правителството уведоми главния опозиционен лидер Енрике Каприлес през април 2017 г., че прекратява политическата му дейност за 15 години.През това лято службата на ООН за правата на човека обвини режима на Мадуро за използването на прекомерна сила и произволни арести, които са довели до смъртта на много хора.По това време повече от 120 души са загинали в инциденти, свързани с протести. Критиците обвиниха Мадуро в незаконно консолидиране на властта, включително подреждане на Върховния съд с негови привърженици и провеждане на избори за ново законодателно събрание.Оспорваното преизбиране на МадуроКогато Мадуро беше преизбран през май 2018 г., много избиратели бойкотираха гласуването. Бордът на изборите в страната постави избирателна активност на 46%, което далеч се различаваше от активността през 2013 година, когато Мадуро бе избран за президент. Тогава тя се равняваше на 80%.Съединените щати заявиха, че няма да признаят резултатите от изборите. Още преди да започнат изборите, Европейският съюз и няколко от латиноамериканските съседи на Венецуела предупреждаваха за несправедливи избори.Алианс от 14 латиноамерикански нации и Канада обявиха гласуването за незаконно. Те включват Аржентина, Мексико, Бразилия, Чили, Колумбия, Панама, Парагвай, Сейнт Лусия, Гвиана, Перу, Хондурас, Гватемала и Коста Рика.Мадуро положи клетва по-рано този месец, осем месеца след оспорваните избори.Международният валутен фонд прогнозира, че инфлацията ще удари 10 млн. процента през 2019 година.Режимът на Мадуро продължително вдигаше минималната работна заплата, увеличавайки инфлацията непрестанно.Мадуро обвини „американските икономически терористи“, както го нарича той, в зараза на населението на Венецуела.Междувременно администрацията на Тръмп се опита да окаже натиск върху Мадуро с целенасочени финансови санкции.Появата на Хуан ГуайдоНеизвестният все още политик е лидер на опозицията и оглавява Народното събрание от само три седмици. И все пак 35-годишният е успял да се възползва от разочарованието на населението и бързо да ги активизира срещу Мадуро.Той стана политически активен по време на изучаването на промишленото инженерство в Католическия университет Андрес Бело в Каракас.Той също е бил сред протестиращите, обвинили Чавес за контрол над медиите.Гуайдо е и част от група млади лидери, които основават политическа партия през 2009 г., наречена Voluntad Popular - Popular Will - заедно с неговия наставник, Леополдо Лопез, едно от най-известните лица на опозицията, който сега е под домашен арест.Мисията на партията беше да се бори с бедността и да възстанови демокрацията.Гуайдо излезе от политическата неизвестност, когато беше назначен за председател на Народното събрание на 5 януари. Той се присъедини към законодателната власт през 2011 г. като заместник, докато беше избран през 2016 г. като представител на щата Варгас, позиция, която заема и днес.В сряда Гуайдо обяви себе си за действащ президент в драматична изповед пред тълпите в Каракас.Той каза, че денят е началото на едно неудържимо движение за възстановяване на независимостта и демокрацията, и призова за нови избори.\"Знаем, че това ще има последствия\", каза той.Последваха сблъсъци между силите за сигурност и протестиращи, като според неофициални данни от неправителствената организация по конфликтология на Венецуела, са загинали поне 26 души.Объркването на политическото бъдеще на ВенецуелаКакво се случва след това, остава несигурно.Така венецуелците се оказаха с двама лидери, размирици по улиците и чуждестранни сили, разделени по въпроса кого да признаят за легитимен президент.Часове след като Доналд Тръмп призна Гуайдо за президент, Мадуро даде на американските дипломати 72 часа да напуснат страната.Самият Мадуро заяви в реч, излъчена на живо от държавната телевизия ВТВ, че затваря венецуелското посолство и всички консулства в САЩ, като призовава всички дипломатически служители да се върнат.Речта дойде няколко часа след като държавният секретар на САЩ Майк Помпео призова Организацията на американските държави да подкрепи временния президент Гуайдо. Той посочи режима на Мадуро като \"вече несъществуващ\" и \"незаконен\".Министърът на отбраната на Венецуела Владимир Падрино Лопес също се появи в държавната телевизия в четвъртък, за да подчертае подкрепата си за Мадуро. Той обяви ситуацията за „ужасяваща“ и описа предаността на въоръжените сили към Мадуро.Междувременно генералният секретар на ООН Антонио Гутереш призова за диалог.Остава да се види дали Мадуро може да поддържа пълен контрол над въоръжените сили. Гуайдо е предложил амнистия на всички членове на службата, които се разделят с Мадуро.", "date": "2019.01.25", "title": "Хаосът във Венецуела: как се стигна дотук"}
{"url": "https://offnews.bg/obshtestvo/edva-5-biha-stanali-priemni-roditeli-i-samo-21-shte-spodeliat-vecher-696224.html", "text": "Едва 5% биха станали приемни родители и само 21 на сто от анкетираните хора в местни общности, в които има деца от институции, биха споделили вечерята си с такова дете. 62 % от анкетираните биха приели децата да живеят в техния квартал, а 44% са съгласни да учат в един клас с децата им.Това показват данни от комплексно социологическо проучване на \"Алфа рисърч\", направено за периода 29 октомври - 14 ноември 2018 г., поръчано от МТСП.Данните сочат още, че процесът по деинституционализация и настаняването на подрастващите в центрове за настаняване от семеен тип се подкрепя от както от местната общност (79%), така и от учителите и директорите (93%). Основното ядро на проучването е връзката между процесите, защото \"тук няма еднозначно добри и лоши\", категорично заяви Димитрова. Позитивни са оценките на заинтересованите страни по отношение на деинституционализацията като правилен процес. Сред предизвикателствата на процеса са недостатъчното взаимодействие между отговорните институции; съпротивата към включването на деца и младежи от \"бившите възпитателни институции\" в новите социални услуги и опасенията за негативното им въздействие върху другите ученици. Според нея, освен законова деинституционализацията трябва да бъде и неформална - когато хората да започнат да гледат на тези деца като на равни, защото \"няма по-тежка травма от това едно дете да се чувства изолирано\".Сред най-големите рискове за процеса е феминизиране и застаряване на професията \"социален работник\", затова е необходимо да бъдат привлечени повече млади хора и мъже за социални работници. Основен акцент в работата по кампанията ще бъде проследяването на децата, напускащи институциите, след навършване на пълнолетие. Сред предстоящите инициативи на Министерство на труда и социалната политика е и съвместен проект с децата от 51 СУ \"Елисавета Багряна\" и писателя Захари Карабашлиев под надслов \"Думи за обич\". Четвъртокласниците ще напишат стихове за обичта, които ще бъдат поднесени на деца от институциите, с посланието, че всички можем да живеем заедно.", "date": "2019.01.25", "title": "Едва 5% биха станали приемни родители и само 21% ще споделят вечерята си със сирак"}
{"url": "https://offnews.bg/sport/derbita-ot-seria-a-i-macha-na-zvezdite-v-nhl-prez-uikenda-po-max-sport-696222.html", "text": "Уикенд програмата на спортните канали на А1 ще предложи на футболните фенове поредната доза емоции от първенствата на Италия и Испания.Кръгът в Серия А се открива в събота с двубоя между Сасуоло и Каляри от 16:00 часа, а от 19:00 часа Сампдория е домакин на Удинезе. Големият мач за деня е между съставите на Милан и Наполи и е с начален час 21:30. Въпреки колебливите си изяви, „росонерите” водят сериозна битка за заветното 4-о място в Серия А, което осигурява участие в Шампионската лига. За да се задържат пред съставите на Лацио и Рома, момчетата на Дженаро Гатузо трябва да гонят трите точки срещу силния състав на Наполи, който категорично е заел втората позиция зад лидера Ювентус. Всички съботни двубои от 21-ия кръг на Серия А ще се излъчват пряко по MAX Sport 3.MAX Sport 3 ще предава пряко още четири мача от италианското първенство в неделя. Програмата стартира в 13:30 часа с Киево – Фиорентина, а след това, от 16:00 часа, Аталанта е домакин на Рома. В 19:00 часа Интер има трудната задача да вземе трите точки при гостуването си на Торино, а голямото дерби в неделния ден противопоставя един срещу друг борещия се за зона Шампионска лига Лацио и хегемона Ювентус.През уикенда новият спортен канал на А1 – MAX Sport 4 – ще предложи на феновете на испанския футбол пряко цели 8 двубоя от 21-ия кръг в Ла Лига. Съботната програма се открива с мача Севиля срещу Леванте от 14:00 часа, а от 17:15 часа Атлетико Мадрид ще гони 3 точки у дома срещу Хетафе, за да продължи преследването на Барселона. В 19:00 часа Леганес посреща Ейбар, а от 21:45 часа денят затварят съставите на Атлетик Билбао и Бетис.В неделя от 13:00 часа Валядолид посреща Селта, а от 17:15 часа е време за каталунското дерби между Жирона и Барселона. В 19:30 часа Валенсия посреща Виляреал в сблъсък между два славни тима, които имат сериозни проблеми през настоящия сезон. Неделните мачове се затварят с интригуващия сблъсък между Еспаньол и Реал Мадрид от 21:45 часа. След успеха си срещу Севиля в последния кръг мадридчани еднолично заеха третата позиция в Ла Лига. Момчетата на Сантяго Солари обаче все още изостават на цели 10 точки от лидера Барселона и трябва да гонят задължителен успех в гостуването си в Каталуня тази неделя.Освен футболни емоции, програмата на MAX Sport ще предложи на спортните фенове и зрелището наречено „Уикенд на мача на звездите” в Националната хокейна лига (НХЛ). Тази година домакин на събитието ще е SAP Center в Сан Хосе. Шоуто ще продължи два дни, като през първия, на 26 януари от 04:00 часа, ще се състои състезанието за хокейни умения. На 27 януари от 03:00 часа пък е време за „Мача на звездите”, който от няколко години има нов атрактивен формат и противопоставя най-добрите играчи в съответните дивизии едни срещу други в числено намалени състави. Зрелището ще може да се проследи в ранните часове на събота и неделя по MAX Sport 2.", "date": "2019.01.25", "title": "Дербита от Серия А и мачa на звездите в НХЛ през уикенда по MAX Sport"}
{"url": "https://offnews.bg/ikonomika/prez-2019-g-shte-ima-povisheni-predizvikatelstva-pred-bankovia-sektor-696226.html", "text": "Банковият сектор през 2018 г. продължи да поддържа високи равнища на капиталова адекватност и ликвидност, като заедно с това генерира исторически висока годишна печалба. Депозитите в банковата система се увеличаваха, кредитирането нарастваше, а делът на необслужваните кредити намаляваше. Положителната динамика в сектора като цяло очакваме да продължи и през 2019 г.Кредитните портфейли представляват първостепенен източник на оперативен доход за банките у нас, но растежът на кредита по дефиниция е съпроводен с поемане на нов риск. В настоящия етап на кредитна експанзия, банките трябва да продължат да полагат адекватни усилия за управление на натрупващия се в техните баланси кредитен риск.Голяма част от последните действия на централната банка, в качеството ни на регулатор и надзорен орган за банковата система, е фокусирана върху риска, свързан с банковото кредитиране. Управителният съвет на БНБ взе решение за активиране на антицикличния капиталов буфер от тази година. През декември 2018 г. Народното събрание прие законови промени, предложени от БНБ, които ни предоставят допълнителен макропруденциален инструментариум от мерки по отношение на банковото кредитиране. Тук влизат например нови правомощия за БНБ да изискваме налагане на ограничения за съотношението между кредит и обезпечение или между кредит и доход на кредитополучателя. Вероятността от материализиране на кредитния риск би нараснала особено при забавена икономическа активност или конюнктура, която е по-неблагоприятна от наблюдаваната през последните няколко години. Към момента виждаме все по-силни индикации за възможни проблеми и повишена несигурност - на глобално ниво и в еврозоната - които по определени канали биха могли да донесат негативни ефекти и у нас.От гледна точка на сектора 2019 г. ще премине също под знака на прегледа на активите и стрес теста в няколко банки. Намираме се на фазата на приключване на подготовката за практическото извършване на тези процеси. Те се ръководят от Европейската централна банка, но с активното съдействие от страна на БНБ.Прегледът на активите, стрес тестът и синхронизирането на надзорните ни практики с Европейската централна банка са много важен, макар и не единствен, елемент от усилията, свързани с плановете на България за включване на лева във валутния механизъм ERM II и за присъединяване на България към Единния надзорен механизъм. Тези стратегически стъпки следва да бъдат реализирани едновременно, съгласно плана и договореностите с европейските ни партньори.През 2019 г. очакваме като цяло запазване на положителните тенденции в банковия сектор, но вероятно при наличие на повишени предизвикателства, свързани с общата стопанска среда, в която оперират банките. Заедно с това в близките месеци ще станем свидетели на процеси с потенциално дългосрочни последствия, пряко засягащи сектора, насочени към постигането на качествено по-висока степен на интеграция на България в европейската финансова и институционална инфраструктура.", "date": "2019.01.25", "title": "През 2019 г. ще има повишени предизвикателства пред банковия сектор"}
{"url": "https://offnews.bg/zimni/dominik-paris-zapisa-hettrik-na-legendarnata-pista-shtrajf-696220.html", "text": "Доминик Парис стигна спечели най-престижното състезание в алпийските ски - спускането в Кицбюел. Италианецът мина през легендарната писта \"Щрайф\" с време 1:56.82 минути и отне възможността на домакините да спечелят домашното състезание.Така 29-годишният състезател триумфира за трети път през този сезон и стигна до трети успех в кариерата си на това трасе след 2013 и 2017 година.Втори остана световният шампион Беат Фойц от Швейцария на 0.20 сек., а трети на 0.37 е австриецът Отмар Щредингер. Другите двама също завършиха на по-малко от секунда от Парис. Италианецът Кристоф Инерхофер спря хронометрите с 0.93 сек. изоставане, а австриецът Даниел Данклмайер с 0.94.В генералното класиране за Големия кристален глобус първи е австриецът Марсел Хиршер с 1036 точки. Втори е Хенрик Кристоферсен от Норвегия с 621 точки, а французинът Алекси Пинтюро е трети с 560 точки.В класирането за Малката световна купа в спускането води Фойц 420 точки, а Парис е втори с 320. Трети е Инерхофер с 260 точки.", "date": "2019.01.25", "title": "Доминик Парис записа хеттрик на легендарната писта Щрайф"}
{"url": "https://offnews.bg/kultura/dve-premieri-v-teatar-vazrazhdane-696233.html", "text": "Приказка за малките, и фантастично-философски размисли за големите са представленията, които екипът на Камерен Театър ”Възраждане” подготвя от началото на годината.Очаквана с нетърпение от малките зрители - премиерата на \"Въздушната принцеса\", по приказката на Джордж Макдоналд, с режисьор Любомира Костова, драматург Венелина Петрова, сценография, кукли и костюми Мила Дикалова, композитор Емелина Горчева, текст на песните Мария Донева, музикален директор Гьорги Георгиев - Антика. В ролите: Виттория Николова, Йордан Ръсин, Мариана Жикич, Георги Златарев и Жана Рашева.Крал, кралица и омагьосана принцеса.Заради прокобата на зла вещица кралската дъщеря е обречена постоянно да лети, вместо да стъпва по земята. Освен лекокрила, тя е и леконравна - не умее да усеща състрадание към чуждото нещастие и не може да изпитва чувства. Единственото място, в което принцесата е различна и „здраво стъпила на земята“, е езерото, в което обича да плува.Животът и е безгрижен и изпълнен с веселие, докато вражески войски не нападат съседното кралство и хващат в плен неговите крал и кралица. Тогава синът им, младият принц, излиза от пределите му и бродейки, достига до езерото. Той се влюбва в принцесата от пръв поглед, като очаква любовта му да е споделена. Принцесата обаче е способна да изпитва чувства единствено във водата, а извън нея е студена и груба. Вещица не понася принцесата да е щастлива и измисля пъклен план - прави зла магия - водата в кралството изчезва, спира да вали дъжд, а езерото пресъхва. Единственият начин проклятието да бъде развалено е като принцът жертва живота си в името на любовта към принцесата. Магията е развалена, и както става в приказките, доброто побеждава.Христо Ботев Станчев режисира новото заглавие в афиша за възрастни. Кое е произведението, което отговаря на повдигнатите въпроси от М. Булгаков в романа \"Кучешко сърце\" и Джек Лондон в ”Мартин Идън\"?Кое е произведението, което дава отговор - защо гениалните хора често са самотни?  Очаквайте „Лабиринт“ в Театър Възраждане!", "date": "2019.01.25", "title": "Две премиери в театър 'Възраждане'"}
{"url": "https://offnews.bg/sviat/gratckiat-parlament-odobri-dogovora-za-novoto-ime-na-makedonia-696221.html", "text": "Гръцкият парламент одобри с крехко мнозинство договора със Скопие за новото име на Македония - Република Северна Македония. Решението отваря път на Македония към членство в НАТО и ЕС. Решението беше взето със 153 гласа \"за\" при необходими 151 гласа. 146 депутати гласуваха \"против\", а един се въздържа.Гласуването се отложи с един ден, за да приключат изказванията в дебата, който продължи общо 38 часа. По време на разискванията на площада пред парламента се събраха около 2500 души, които се обявиха против решението. Стигна се до сблъсъци с полицията, над 130 души бяха задържани. По време на днешното обсъждане отново се събраха протестиращи, но демонстрацията беше много по-малобройна заради поройния дъжд. Македонските депутати одобриха преди две седмици поправки в конституцията, които позволяват смяната на името на страната. Процедурата за окончателна смяна на името може да приключи до средата на февруари.", "date": "2019.01.25", "title": "Гръцкият парламент одобри договора за новото име на Македония"}
{"url": "https://offnews.bg/obshtestvo/speshnite-meditci-v-gorna-oriahovitca-podavat-ostavki-sled-napadenieto-696232.html", "text": "Спешните медици в Горна Оряховица решиха да подадат оставки след нападението над фелдшерка преди дни. Те взеха решението на извънредно заседание, на което присъства и областното ръководството на Центъра за спешна медицинска помощ. Минути след края на заседанието оставки подадоха 10 души, а останалите 40 заявиха, че ще ги последват, съобщи БГНЕС.Решението им дойде след нападението над фелдшерката Наталия Арамянова на 22 януари. Още тогава колегите ѝ изразиха готовност да подадат оставки. Те обясниха, че не се чувстват защитени и отиват на работа със страх. След изтичането на предизвестията им за напускане има реален шанс в края на февруари да няма достатъчно екипи, които да покриват спешните случаи в Горна Оряховица и още няколко съседни общини - Лясковец, Стражица, Златарица и Елена.", "date": "2019.01.25", "title": "Спешните медици в Горна Оряховица подават оставки след нападението над фелдшерка"}
{"url": "https://offnews.bg/politika/sds-podkrepi-opozitciata-vav-venetcuela-696237.html", "text": "СДС излезе днес с позиция, в която \"категорично подкрепя опозицията във Венецуела\".СДС призовава \"всички български партии, считащи се за демократични, да подкрепят парламента и опозицията във Венецуела в опитите им да бъде свален от власт Николас Мадуро, избран с явно погазване на демократичния изборен процес\".\"Крайно време е лявата диктатура да бъде прекратена и демокрацията във Венецуела възстановена, след десетилетия разрушителна политика на Чавес и Мадуро. Вследствие на волунтаристичното и некомпетентно управление, една от най-красивите и богати държави в Латинска Америка беше доведена до просешка тояга. Като страна с едни от най-големите залежи на петрол, сега вместо износител, е вносител на черното злато. Подобно на България, с традиционно силно земеделие, докарана до зърнена криза. И в двата случая общият знаменател е социалистическото управление. България, като държава, преминала по нелекия път от тоталитаризъм към демокрация, трябва да защитава правото на другите народи да се борят за своите свободи и да отстояват общочовешките и граждански ценности, погазени от едно авторитарно управление.\" - пише в позицията на СДС.\"Когато нашата страна имаше нужда от подкрепа, свободният свят ни я даде. Благодарение и на това, гражданското недоволство срещу социалистическата разруха не беше погазено, а България стъпи на пътя на демократизацията и направи своя цивилизационен избор към евроатлантизма. Затова ние защитаваме правото на всяка нация да се бори и отстоява гражданските си права и стремежа си към свобода и демокрация\" - заявават още от \"Раковски\" 134.", "date": "2019.01.25", "title": "СДС подкрепи опозицията във Венецуела"}
{"url": "https://offnews.bg/kultura/natcionalnata-galeria-blagodari-na-daritelite-s-izlozhba-696235.html", "text": "Изложба \"Дарения\" се открива в Националната галерия и ще бъде отворена за посещения от 30 януари до 21 февруари 2019 г.Изложбата включва видово и стилово разнообразни творби. Тя е възможност, публично да се обявят имената на дарителите през посочения период и да се изрази благодарност за проявената от тях щедрост към Националната галерия.Дарителството в България има дълголетни традиции. Това благородно и родолюбиво дело е свързано и с формирането на националната художествена колекция още преди официалното създаване на Националната галерия като самостоятелна институция.Днес най-големият художествен музей в България притежава над 42 000 творби на християнското изкуство, живописта, скулптурата, графиката, декоративното и съвременното изкуство от страната, Европа, Азия, Африка и Америка. Значителна част от тях са дарения от български и чуждестранни институции и частни колекционери, от художници и техните наследници, от ценители.През последните години музейният фонд се попълва епизодично със сравнително малко на брой откупки, но само за периода от 2015 до 2018 се обогатява с дарени от 44 българи и чужденци над 360 произведения, приети след тяхната идентификация и оценени от експертите в галерията като притежаващи високи художествени качества. През 2018 бе получена по завещание голяма парична сума от живялата в Австралия българка Маргарита Занеф. Предстои да бъдат закупени произведения, с които да се попълни колекцията според професионалните критерии на музейните специалисти.", "date": "2019.01.25", "title": "Националната галерия благодари на дарителите с изложба"}
{"url": "https://offnews.bg/futbol/treniorat-na-levski-vidiah-i-dobri-strani-no-ne-se-poluchava-696240.html", "text": "Треньорът на Левски Георги Дерменджиев сподели след загубата на \"сините\" с 0:1 от Хенан в неофициалния си дебют, че иска от футболистите му да се държат като отбор.\"Не трябва да се допускат загуби, но когато има такива, тогава се правят анализи. Умишлено исках всички да играят по 45 минути. Видях и добри страни. Второто полувреме имаше голямо старание и игра, която се доближава до това, което искам.Имаше до известна степен пресиране, с което се изчерпват добрите неща. Играчите се опитват да направят това, което искам, да контролират топката, но не се получава и трябва да правим корекции.Разговаряме не толкова за поведението им като игра, а психологически. Преди да се развием искам да станат отбор - и когато губят, и когато печелят.Питах ги какво мислят и те ми отговаряха искрено. Не мога да кажа, че няма колектив, но искам да са сплотени, да си помагат в играта. Могат да са силни, когато играят заедно, а не всеки за себе си\", каза Дерменджиев.Тимът ще изиграе още четири проверки. В сряда (30-и януари) Левски се изправя срещу Висла Плоцк (Полша), на 2 февруари ще мери сили с руския Урал, на 5 февруари с литовския Судува, а три дни по-късно със сръбския Чукарички.", "date": "2019.01.25", "title": "Треньорът на Левски: Видях и добри страни, но не се получава"}
{"url": "https://offnews.bg/sviat/papa-frantcisk-prizova-da-ne-zaklejmiavame-greshnitcite-a-da-gi-prome-696236.html", "text": "Папа Франциск осъди начина, по който обществото маргинализира и заклеймява грешниците и престъпниците вместо да създава възможности за тях да се променят, предаде БТА.Франциск заяви това на емоционална литургия в главния затвор за младежи в Панама, където над 150 души излежават присъди за убийства, обири и други престъпления.В словото си папата напомни, че обществото има склонността да дели хората на добри и лоши, на праведни и грешници. \"Това отношение разваля всичко, защото издига невидима стена, която кара хората да мислят, че ако маргинализираме, отделяме и изолираме другите, всичките ни проблеми ще се решат като по вълшебство. Когато едно общество или една общност допусне това и само се оплаква и клеветничи, то навлиза в порочен кръг на разделение, обвинения и осъждания\", заяви Франциск.Снощи Светият отец откри в Панама Дните на католическата младеж на митинг в столичен парк с участието на стотици хиляди поклонници. Той ги насърчи да изграждат мостове за срещи между хората, а не \"стени, които всяват страх и се стремят да разделят и ограничат хората\", ясен намек за исканата от Доналд Тръмп стена по границата на САЩ с Мексико.По-рано днес в обръщение към президента на Панама Хуан Карлос Варела и дипломатическия корпус папата заяви, че младите хора на континента искат политическите им лидери да водят почтен, прозрачен и прост живот и да са против всички форми на корупция, предаде Ройтерс.", "date": "2019.01.25", "title": "Папа Франциск призова да не заклеймяваме грешниците, а да ги променяме"}
{"url": "https://offnews.bg/evropa/evropa-otpravi-5-preduprezhdenia-kam-balgaria-za-tezhki-globi-696238.html", "text": "България не изпълнява задължения, произтичащи от правото на ЕС, в 5 области, поради което Европейската комисия е предприела през януари действия срещу страната ни.Първата процедура е в сферата на земеделието и храните. България поддържа национален регистър на географските означения за селскостопански продукти и храни от 2008 г. В своето становище ЕК твърди, че националната закрила на географските означения не е съвместима с правото на ЕС относно схемите за качество на селскостопанските продукти и храни. Посочва се още, че България е трябвало да закрие регистъра още от датата на присъединяване си към ЕС през 2007 г.Страната ни има два месеца да отговори на писмото на Европейската комисия. Ако това не се случи, ЕК може да сезира Съда на ЕС. Ако съдът постанови, че сме в нарушение на правото на ЕС, той вероятно ще определи глоба, която обикновено е в размер на десетки, а понякога и стотици евро на ден за всяко нарушение и продължава да се трупа, докато нарушението не бъде отстранено.Европейската комисия счита още, че България не спазва правилата относно околната среда. Според нея са налице нарушения при опазването на естествените местообитания и защитените видове, включени в мрежата „Натура 2000“. Държавите членки трябва да определят териториите, включени в списъка ЕС на териториите от значение за Общността (ТЗО), като специални защитени зони (СЗЗ). Трябва също така да бъдат взети необходимите мерки за опазване с цел поддържане или възстановяване на защитените видове и местообитания в благоприятно състояние. Това трябва да се случи в срок от шест години от включването на тези територии в списъка на ЕС като ТЗО. България обаче е определила само 9 от 230 такива територии като СЗЗ в рамките на изисквания срок.Според ЕК има нарушения и в сферата на енергетиката. Те са във връзка с правилното транспониране на Директивата за енергийната ефективност. Тя е от 2012 г., като нейната цел е да установи обща рамка от мерки за насърчаване на енергийната ефективност в ЕС. Всички държави от ЕС са длъжни да използват енергията по-ефикасно на всички етапи от енергийната верига — от производството до крайното потребление.Европейската комисия изпрати допълнителни мотивирани становища до България, Кипър, Полша и Словакия за това, че не са транспонирали напълно в националното си законодателство директивата за борбата с изпирането на пари от 2015 година. „Навременното и правилно транспониране на правилата е от решаващо значение за ефективната борба с изпирането на пари и финансирането на тероризма, както показаха няколко неотдавнашни скандали за изпиране на пари в ЕС“, се твърди в становище на Комисията, цитирано от БНР.Също така България не е изпълнила Директивата за правоприлагането в областта на защитата на данните, твърди ЕК. „Правилата на ЕС гарантират, че личните данни на жертвите, свидетелите на престъпления и заподозрените лица са надлежно защитени“, се казва в становището на Комисията. Тя прикани България да преразгледа и правилата си за това как търговците могат да събират вземания от потребителите, за да бъдат в съответствие с европейското право за неравноправните клаузи в потребителските договори и да се осигури подходяща защита на потребителите в подобни случаи.", "date": "2019.01.25", "title": "Европа отправи 5 предупреждения към България за тежки глоби"}
{"url": "https://offnews.bg/tenis/dzhokovich-nadal-e-finalat-na-otkritoto-parvenstvo-na-avstralia-696202.html", "text": "Сръбската суперзвезда в мъжкия тенис Новак Джокович победи по категоричен начин Лука Пуй с 6:0, 6:2, 6:2 и се класира за финала на турнира от Големия шлем - Открито първенство на Австралия.Така в спор за титлата Джокера ще се изправи срещу Рафаел Надал. Новак ще излезе на седмия си финал в турнира и ще преследва рекордна седма титла. Двамата пък се познават отлично, като до момента те са се срещали 52 пъти. Сърбинът има леко предимство с победите – 27:25.В момента Новак е в серия от две поредни титли в топ 4 турнирите като действащ шампион на Уимбълдън и US Open. Той не е печелил в Австралия от 2016 година, но независимо от развоя на мача, ще остане под №1 в световната ранглиста.За последно Ноле и Рафа премериха сили на полуфиналите на Уимбълдън миналата година, а сърбинът се наложи с 10:8 гейма във финалния пети сет на изключителния спектакъл, като в последствие вдигна и трофея.За Надал пък залогът ще е огромен, тъй като може да стане третият играч в Откритата ера на тениса от 1968 година, който печели по два пъти всички турнири от Големия шлем. Това са правили австралийците Род Лейвър и Рой Емерсън.Класическият сблъсък ще бъде в неделя от 10:30 часа българско време на \"Род Лейвър Арина\".", "date": "2019.01.25", "title": "Джокович - Надал е финалът на Откритото първенство на Австралия"}
{"url": "https://offnews.bg/ikonomika/poshtite-ruhnaha-treta-sedmitca-ne-mogat-da-se-osvobodiat-pratki-s-mi-696082.html", "text": "Електронната система за митническо освобождаване на пратки от пощите рухна. Вече трета седмица не могат да бъдат освободени пратки от \"Български пощи\", които подлежат на облагане с мито. Стоки за неустановена, но огромна сума пари залежават в складовете.Хаосът се разрази с въвеждането на новата електронна система на агенция \"Митници\", която е тръгнала на 7 януари. Изграждането ѝ е един от компонентите от проект на обща стойност близо 14.5 милиона лева, 13,7 млн. от които са от оперативна програма \"Добро управление\". Тя би трябвало да ускори процеса, но уви - вместо декларациите да бъдат обработвани по-бързо от досегашните ден-два, стоката залежава със седмици и не се знае кога ще бъде освободена.Служителите на гишетата в пощите вдигат рамене и обясняват, че не са обучени да работят с новата система, както и че тя дава бъгове, и трупат декларациите по бюрата си.Сигнал за случващото се подаде до OFFNews бизнесмен, който внася чай от Япония. Последната му пратка прекосила хилядите километри и пристигнала в България за два дни - тръгнала на 18-и и била тук на 20 януари. Но на родна земя престоява вече седмица, а служителите казват, че чакането може да продължи още 10 дена, че дори и месец.Днес екип на OFFNews отиде до столичната митница заедно с потърпевшия, видя с очите си купчините необработени документи и чу служителите, които обясняват, че не могат да работят.Системата е инсталирана на два компютъра, никой не си взима пратката веднага, има проблем със софтуера, каза дежурен днес служител зад гишето.\"Със софтуера\" - отговори негова колежка на въпрос на OFFNews какъв е проблемът. А винетките тръгнаха ли, попита тя, сякаш двете системи са свързани. Ей там, питайте шефката - отпрати ни жената, която отказа да се представи и смъмри бизнесмена, че е викнал журналист.Насочихме се към стаята с надпис \"Ръководство\". След като разбра, че сме от медия, представилата се като Антоанета Александрова тръгна по коридора и не се върна. По-късно все пак успяхме да я издирим, но това не хвърли светлина върху естеството на проблема със системата. Александрова заяви, че не е оторизирана, че можем да говорим само с пиара на \"Български пощи\" Дора Цветкова, чийто телефон ни написа на листче и връчи, докато друга служителка ни се караше, че сме се опитали да снимаме. А причина за опита ни имаше - зад лъскавия фронт офис на митниците се крият мухлясали стени, висящи от тавана мрежи, натежали от изпражнения на гълъбите, които свободно прелитат. В тези условия, зад изгнили врати в помещения, навестявани от плъхове - по думите на бизнесмена - стои стока, която тепърва ще влезе в магазините за продажба.По съвета на Александрова потърсихме Дора Цветкова, която заяви, че някой бил набедил \"Български пощи\" и прехвърлял чужда отговорност, че нямат нищо общо с митниците и електронната им система. Минути по-късно ни се обади и призна, че всъщност отговарят за нея.Системата на митниците за електронното подаване на декларациите е нова, в момента се атестира, каза Цветкова и обясни, че служители се \"нагаждали\" и нещата се \"натаманявали\". Възразихме, че системата е трябвало да заработи гладко на 7 януари - поне така обещава агенция \"Митници\" в прессъобщение, публикувано на сайта ѝ още през ноември 2018 г., и изразихме недоумение - какво е това натаманяване и нагаждане от 7-ми до 25 януари? Да, имаме забавяне, но то ще бъде компенсирано - заяви Цветкова, след като първо провери наистина ли е трябвало да тръгне на 7 януари. Заяви, че обучението на служителите е започнало след пускането на системата от агенция \"Митници\". На забележката ни, че обучението е трябвало да бъде проведено преди тръгването на системата за гражданите и бизнеса контрира, че това не можело да стане. Не можете ли да проявите разбиране, попита тя. Ще платите ли загубите на бизнесите, ако срокът на годност на стоката им изтече, докато чакат оправянето на системата ви, попитахме на свой ред. Отговорът беше категорично \"не\".Няколко часа след разговорите с Цветкова тя изпрати прессъобщение до всички медии, което гласи:След двудневни безуспешни опити да се свържем с пресцентъра на агенция \"Митници\" и след публикуването на материала в първоначалния му вид с нас се свърза директорът му Вяра Генова. При нас системата работи гладко от 7 януари, само пощите изпитват затруднения, те не могат да се адаптират - каза Генова.Тя опроверга твърдението на \"Български пощи\", че не е имало възможност обучението на служителите им да започне по-рано: \"Още през есента пуснахме тестов портал и всеки можеше да се обучи\", категорична бе Генова.Свързахме се и с оперативната програма \"Добро управление\". Оттам казаха, че от нас научават за проблема, но веднага ще изпратят екипи за проверка.", "date": "2019.01.25", "title": "Пощите рухнаха, трета седмица не могат да се освободят пратки с мито (обновена)"}
{"url": "https://offnews.bg/obshtestvo/glavbolgarstroj-edinstveno-ukrepvame-svlachishteto-na-alepu-696231.html", "text": "Фирмата \"Главболгарстрой\" излезе с официална позиция във връзка със строителството на Шофьорския плаж в местността Алепу, станал известен като плажът от последната сцена на филма „Оркестър без име”.От строителната компания са категорични, че \"на проверявания имот се извършва само и единствено първа фаза от строителните работи, а именно укрепване на активно свлачище, картирано преди повече от 40 години\". \"Причината да се стартира скъпоструващо и технически сложно укрепване е, че вече десет години активното свлачище срутва пътя и прави плажа неизползваем, като същевременно застрашава живота и здравето на хората, преминаващи пеша или с автомобилите си, допълват още от „Главболгарстрой“В своята позиция фирмата отбелязва, че \"строителните дейности се извършват законно и след като са изпълнени всички необходими процедури съгласно екологичното и строително законодателство, както и в съответствие с най-добрата строителна практика\".От дружеството заявяват, че приветстват публично инициативата съответните държавни институции да извършат незабавна проверка относно законността на строежа и уверяват, че ще окажат пълно съдействие на контролните органи. \"Уверени сме, че пълната и задълбочена проверка ще установи отсъствието на нарушения при изграждането на укрепителните съоръжения\", посочват от „Главболгарстрой“.\"Длъжни сме да напомним, че имотът не е собственост на „Главболгарстрой“ и нашата компания няма никаква връзка с преобразуването на собствеността върху земята от общинска в частна и превръщането на имота в урегулирана територия, което позволява неговото застрояване, както и по какъв начин е придобита собствеността върху имота и как същият е бил отреден за ваканционно строителство. По тази причина смятаме, че не е коректно да бъдем свързвани със събития, в които нямаме никакво участие\", се казва още в позицията на стоителната компанията.", "date": "2019.01.25", "title": "'Главболгарстрой': Единствено укрепваме свлачището на Алепу"}
{"url": "https://offnews.bg/obshtestvo/nito-edin-urok-ne-e-nauchen-sasipiata-po-chernomorieto-prodalzhava-z-696215.html", "text": "Няколко дни мълча, общо взето в ступор. Рядко съм чувствал толкова гняв и безпомощност.Не че е нещо ново - отдавна съм се примирил, че синът ми никога няма да види красотата на цялото Южно крайбрежие, такава, каквато ми я е показвал баща ми - залив по залив и нос по нос. И каквато спокойно можеше да бъде съхранена, без да бъдат засегнати туризмът, бизнесът, частната собственост, интересът на местните хора. Даже напротив...Новото е, че нито един урок не е научен, че съсипията продължава, засилва се дори. Нищо, че малкият бизнес от Несебър до Царево отдавна разбра, че не печели, а губи от презастрояването на \"първата линия\", от свръхконцентрацията на евтини легла, от ол-инклузив системата с долнокачествена храна и напитки...Новото е, че след целия горчив опит никак не можем да намерим разумния баланс.Новото е, че Законът за устройство на черноморското крайбрежие, подобно на Закона за защитените територии се оказа врата в полето за овластените местни мутри и покровителите им от София. Че беззаконието продължава, просто вече е по-нагло.Но това, което ме кара да се чувствам особено болезнено е, че не виждам в обществото - нито на местно ниво, нито като цяло, готовност за противопоставяне на беззаконието и намиране на трезво и смислено решение за останалите незасегнати територии. Решение извън крайностите, решение в интерес на местните общности и на нормалните, семейни туристи от България, които отдавна харчат/им двойно повече пари за курорти в Гърция, в местности, които не могат да стъпят на малкия пръст на всичко, което ние имаме от Маслен нос до Резово...Когато решение не се намира, то явно не се търси. Може би простата истина е, че ние като народ, като общност, не обичаме морето, нямаме чувствителност към красотата му. Хилядолетия по тези брегове са живели гърци.Ние може би все още сме заселници по неволя, страдалци и бежанци, на които морските камънаци само припомнят загубените плодородни долини на Македония и Тракия? Възможно е. Каквото - такова, дет' викат в Кьолн. В крайна сметка мнозинството решава. Всички сме шумно недоволни, но малцина се противопоставят.Но е много, много тъжно.", "date": "2019.01.25", "title": "Нито един урок не е научен. Съсипията по Черноморието продължава, засилва се дори"}
{"url": "https://offnews.bg/112/pochina-deteto-udareno-ot-voltova-daga-zaradi-selfi-696199.html", "text": "Почина детето, което пострада от волтова дъга при опит за селфи на жп гарата до старозагорското село Калитиново, съобщиха от пресцентъра на Университетската болница „Св. Георги“ в Пловдив, цитирани от агенция \"Фокус\".В четвъртък вечерта момчето е издъхнало от полиорганна недостатъчност въпреки усилията на медиците.Инцидентът се случи на 12 януари тази година на жп гарата до село Калитиново. 14-годишното момче бе изпратено по спешност в Клиниката по изгаряния на УМБАЛ „Св. Георги“ в Пловдив. То се покатерило върху вагон, за да се снима с телефона си.", "date": "2019.01.25", "title": "Почина детето, ударено от волтова дъга заради селфи"}
{"url": "https://offnews.bg/112/9-uchenichki-organizirali-boj-na-momiche-pred-mol-i-go-zasneli-s-telef-696204.html", "text": "Девет ученички на възраст между 13 и 15 години са организирали бой над друго момиче пред столичен мол на 22 януари.Девойките се разбрали за това със съобщения в социалните мрежи и се уговорили да заснемат хулиганската проява с телефоните си. Видео как някои от тях ритат момиче на земята, а други снимат случващото се, бе разпространено в интернет от фотографа Николай Желязков.Столичното 5-то районно е установило кои са участничките. Те са възпитанички на различни училища в София.При инцидента две от момичетата са пострадали леко.Материалите по образуваната преписка ще бъдат докладвани в прокуратурата с мнение за прилагане на разпоредите на чл. 61 от НК и изпращане на комисия по Закона за борба с противообществените прояви на малолетни и непълнолетни.", "date": "2019.01.25", "title": "9 ученички организирали бой на момиче пред мол и го заснели с телефони"}
{"url": "https://offnews.bg/futbol/zvezda-na-iunajted-sas-seriozni-pohvali-ot-solskiaer-696203.html", "text": "Временният наставник на Манчестър Юнайтед Оле Гунар Солскяер е на мнение, че Пол Погба има всичко нужно, за да бъде капитан на отбора. Французинът бе вице-капитан в няколко мача на \"червените дяволи\" в началото на сезона, но след това Жозе Моуриньо му отне ролята след поредния скандал между двамата. Погба бе упрекнат от бившия си треньор, че не притежава лидерски качества.Норвежецът обаче не споделя тезата на португалския си колега: \"Да, определено той има такива качества. Познавам момчето отпреди, той е лидер. Той има характер и може да влияе на хората. Виждали сте и клиповете с националния отбор на Франция. Него го е грижа за съотборниците му и истински иска да има успехи. Знае обаче, че не може да ги постига сам, че това е отборна игра. Трябва да кажа, че той е характер, който може да допринесе с много добри неща, стига да се забавлява на терена.\"", "date": "2019.01.25", "title": "Звезда на Юнайтед със сериозни похвали от Солскяер"}
{"url": "https://offnews.bg/ikonomika/politcia-pretarsva-naj-golemia-sajt-za-avtochasti-vtora-raka-po-signal-696234.html", "text": "Служители на отдел \"Икономическа полиция\" към ГДНП и данъчни са провели акция срещу една от най-големите фирми за търговия с авточасти втора употреба \"Мегапартс\", научи OFFNews от свои източници.Към момента информацията не е оповестена официално на сайта на МВР.Претърсени са три от складовете на компанията в София и са иззети документи. Разследването е заради сигнали за данъчни измами в големи размери. Става въпрос за схема, при която авточасти се продават в интернет чрез сайта megaparts.bg от фиктивни фирми. Предполага се, че те неофициално се управляват от собствениците на Мегапартс. Въпросните фирми не регистрират приходи от осъществени продажби и не заплащат данъци.Техни собственици са роми, които изпълняват ролята на бушони. Сигналът, по който се е задействала полицията е, че схемата е ощетила хазната с най-малко 2 милиона лева от неплатено ДДС.Собственик на \"Мегапартс\" е Огнян Огнянов, по чийто сигнал през ноември миналата година беше арестуван данъчният служител Любомир Савов, заловен с подкуп от 15 000 лева.", "date": "2019.01.25", "title": "Полиция претърсва най-големия сайт за авточасти втора ръка по сигнал за 2 млн. лв. укрито ДДС"}
{"url": "https://offnews.bg/obshtestvo/bivsh-obshtinski-savetnik-ot-gerb-e-investitorat-vav-vilite-v-arapia-696219.html", "text": "Бившият общински съветник от ГЕРБ в Царево Георги Атанасов е инвеститорът, който строи 15 вили в боровата гора край къмпинг \"Арапя\". Той заяви, че всъщност се премахват само опасните за хората изгнили и стари дървета. \"Има сигнали от няколко години, че се пали гората тук от дивото къмпингуване, може да се видят дърветата. Тези дървета така или иначе са заминали. Ние не ги режем, отстраняваме това, което така или иначе вече не е живо дърво\", коментира Атанасов пред bTV.Инвеститорът обясни още, че първоначално е закупен проект, който предвиждал застрояването на 25 000 квадрата от местността с множество шестетажни хотели. \"Сега обаче проектът е за 15 къщи от по 150 квадрата със запазена цялата растителност, която виждате\", заяви той.\"Закупихме проект, който беше за 25 000 квадрата с влязло в сила разрешение за строеж за огромен комплекс, който след разговори в общината се разбрахме, че изобщо това нещо не може да мине и че гората трябва да се запази. И затова сме сменили целия проект и сме направили едноетажни и двуетажни еднофамилни къщи, съобразени с цялата растителност в региона\" заяви той.Кмета на Царево Георги Лапчев, който също така е бивш шеф на горското стопанство в града, отбеляза, че не би трябвало да се строи там и прокуратурата е сезирана, но всичко е изрядно по документи.  \"Виждам гора, но на документи е друго - това е урбанизиран терен, урегулиран поземлен имот. Некоректно е да се говори, че е започнало сега всичко\", коментира той и добави, че не трябва да се подчиняваме на това, което казват социалните мрежи.Лапчев е на мнение, че проблемът се политизира заради предстоящите избори. Той добави още, че инвеститорът е съгласувал действията си с екологичното законодателство, но все пак предстои независимият орган да се произнесе.На въпрос за познанството му с инвеститора по линия на ГЕРБ, Георги Лапчев отговори, че съвсем бегло си го спомня. \"Този г-н беше в политическия живот на страната\", но после той \"избрал своя път, преди да придобие този имот\", изтъкна кметът на Царево. Директорът на държавното горско стопанство в Царево също заяви, че местността не е горска територия, тъй като не е включена в новия горскостопански план. Инвеститорът, който трябваше да построи ресторант, магазини и паркинг на брега при къмпинг „Градина”, се отказва от проекта. Строителството на \"Арапя\" и \"Алепу\" пък е спряно от контролните органи, но само временно.", "date": "2019.01.25", "title": "Бивш общински съветник от ГЕРБ е инвеститорът във вилите в Арапя"}
{"url": "https://offnews.bg/sviat/venetcuelskiat-opozitcionen-lider-obeshta-amnistia-na-maduro-ako-pomo-696194.html", "text": "Венецуелският опозиционен лидер Хуан Гуайдо каза, че е готов да обмисли предоставяне на амнистия на президента Николас Мадуро и неговите съюзници, ако те помогнат Венецуела да се върне към демокрация, предаде Асошиейтед прес, цитирана от БТА.Гуайдо направи изявлението пред телевизия \"Унивисион\". Това е първото му интервю откакто се обяви за временен президент на Венецуела. Изказването му е част от публикувано на сайта на телевизията интервю, което скоро трябва да бъде излъчено.Гуайдо, който е председател на парламента, заяви, че амнистията съществува като възможност за всеки, който е готов да помогне за възстановяване на конституционния ред във Венецуела.САЩ, Канада и редица латиноамерикански страни подкрепиха Гуайдо. Турция и Русия пък застанаха на страната на Мадуро, който настоява, че е демократично избраният лидер.Мадуро обвини САЩ, че подкрепят опит за преврат, целящ да го свали от власт, и скъса дипломатическите отношения с Вашингтон.Мадуро нареди всички дипломати на Венецуела да се приберат от САЩ и затвори венецуелското посолство във Вашингтон.Той предупреди, че ако САЩ \"имат някакъв разум\", ще изтеглят дипломатите си от своето посолство в Каракас, вместо да се противят на заповедта му за тяхното напускане.", "date": "2019.01.25", "title": "Венецуелският опозиционен лидер обеща амнистия на Мадуро, ако помогне за връщане на демокрацията"}
{"url": "https://offnews.bg/politika/siderov-imam-useshtane-che-gerb-ima-polza-ot-tova-patriotite-da-ne-s-696198.html", "text": "\"Напоследък имам усещането, че ГЕРБ като че ли имат полза от това ние да не сме единнни. Само усещане е обаче, нямам доказателства\", заяви лидерът на \"Атака\" и депутат от управляващата коалиция Волен Сидеров пред журналисти в парламента.\"Защо? Защото ако сме със слаб резултат Патриотите, ГЕРБ може след преразпределението да има още една бройка\", допълни той. Сидеров изрази съмнения, че някой умишлено насочва медиите да се занимават с вътрешните драми в \"Обединени патриоти\", тъй като надали ги интересувало толкова.Вчера някои медии отразиха, че по тяхна информация имало планувана среща между представители на ВМРО и НФСБ, след което Сидеров заяви, че не е бил осведомен за нея. \"Има някакъв авантаж, има едно изкуствено възбуждане по тези теми - дано да не е насочвано от някой, защото напоследък имам чувството, че има едно подтикване\", заяви той.Сидеров още добави, че очаква при лош резултат на ГЕРБ и Патриотите на изборите тази година, БСП да има някакви искания за избори. \"Дали те ще се случат - зависи вече от ГЕРБ\", заяви той. Според него гласовете на Патриотите вече не били от значение за ГЕРБ, тъй като \"те са си подредили мнозинството\". \"Цветанов винаги така подрежда нещата, че гласовете на Патриотите не са фатални вече. Т.е. ако им трябват гласове, те си взимат от Воля, от ДПС\", обясни Сидеров.", "date": "2019.01.25", "title": "Сидеров: Имам усещане, че ГЕРБ има полза от това Патриотите да не сме единни"}
{"url": "https://offnews.bg/politika/petima-balgari-vsiaka-godina-shte-otivat-vav-viena-za-belodrobna-trans-696200.html", "text": "Всяка година по петима българи, които се нуждаят от белодробна трансплантация, ще бъдат оперирани в клиника във Виена.Това съобщи здравният министър Кирил Ананиев след среща с премиера Бойко Борисов и президента на Европейската асоциация за гръдна хирургия и белодробни трансплантации и ръководител на Клиниката по белодробна хирургия в университетската болница във Виена проф. Валтер Клепетко.Това ще стане веднага щом българската държава прецени кои са пациентите, които са готови за такава трансплантация – т.е. операциите могат да започнат веднага, обясни здравният министър. По думите му тепърва ще бъде направена селекцията на пациентите, които ще бъдат оперирани. Заради проблемите с белодробните трансплантации пациенти излязоха на протест. На този фон шефът на Агенцията по трансплантация Мариана Симеонова подаде оставка. Тогава тя обясни, че заповед от здравното министерство е довела до неподновяването на договора за трансплантиране на български пациенти в болница във Виена, което е довело до забавянето на белодробни трансплантации. След изтичането на договора с клиниката Симеонова поискала разрешение от ведомството да го поднови, но с месеци не получила отговор, а в крайна сметка пристигнало писмо, според което тя трябва да търси договор с други клиники, макар да предупредила многократно, че това ще доведе до 8-9 месеца забавяне.На днешната среща е подписано и споразумение за обучение на наши специалисти, като целта е до началото на 2021 г. белодробните трансплантации да се извършват у нас, обясни Ананиев. „Проф. Клепетко е спасил живота на стотици хора, включително и български граждани и е голям приятел на България. Днес проведохме изключително конструктивни разговори и начертахме стъпките, които предстоят пред нас, относно донорството в областта на белодробната трансплантация\", каза още той.Обсъдена е и програмата за донорство, която се разработва от Министерството на здравеопазването. Тя ще бъде завършена с помощта на проф. Клепетко.Той ще ни помогне и с неговия опит и добри практики и по отношение на кампанията по донорство, която започваме в началото на февруари, каза още здравният министър.", "date": "2019.01.25", "title": "Петима българи всяка година ще отиват във Виена за белодробна трансплантация"}
{"url": "https://offnews.bg/medii/asotciatciata-na-zhurnalistite-s-ostra-reaktcia-sreshtu-zhelanieto-na-696206.html", "text": "Асоциацията на европейските журналисти в България (АЕЖ) реагира остро срещу желанието на директора на най-голямата работодателска организация у нас над медиите да бъде наложена цензура.Според изпълнителния директор на Конфедерацията на работодателите и индустриалците в България (КРИБ) Евгений Иванов чужди медии не би трябвало да имат право да разработват теми, свързани с развитието на страната, а “нашите” (вероятно има предвид българските - бел. ред.) медии не би трябвало да тиражират подобни публикации.Във вторник, по време на представянето на приоритетите на работодателските организации, той заяви:Асоциацията изразява \"категорично несъгласие\" с изказването на Иванов, в което той \"директно призовава за налагане на цензура в медиите\".", "date": "2019.01.25", "title": "Асоциацията на журналистите с остра реакция срещу желанието на шефа на КРИБ за цензура в медиите"}
{"url": "https://offnews.bg/futbol/v-portugalia-mozhe-da-otnemat-pochestite-na-ronaldo-696208.html", "text": "Президентът на Португалия Ребело де Соуса призна, че се обмисля идеята за отнемане на ордените на Кристиано Роналдо.Футболистът бе удостен със званието Велик офицер на ордена на принц Хенри през 2014 година, а през 2016 година бе награден и с \"Велик кръст\" след като бе капитан на Португалия в похода към европейската титла по футбол. Сега обаче тези звания може да бъдат отнети на 33-годишния играч, след като той се призна за виновен за укриване на данъци в Испания.\"Законът е ясен: сега всичко зависи от съветниците, които трябва да решат дали той ще загуби ордените си. Нека оставим хората, които отговарят за това, да преценят дали законът трябва да се приложи с цялата му строгост в този случай или не\", заяви президентът.Губернаторът на остров Мадейра, Мигел Албакърки призна, че на острова нямат никакво намерение да отнемат почестите на суперзвездата: \"В Мадейра Роналдо винаги е бил добър човек. Той не е престъпник. Обвиненията за укриване на данъци са по-скоро интерпретация на закона. Той е най-престижният португалец в света\", обяви Албакърки.Роденият в Мадейра Роналдо получи \"Ордена на честта\" през 2014 година, а освен това на острова има и негова статуя.", "date": "2019.01.25", "title": "В Португалия може да отнемат почестите на Роналдо"}
{"url": "https://offnews.bg/politika/ninova-5-godini-joncheva-ne-e-razpitvana-zashto-sega-696189.html", "text": "\"За пет години Елена Йончева не е викана, не е разпитвана. Това е репресия заради смелостта ѝ да изнася случаите на кражби при оградата на границата, \"Кумгейт\", строителството на пътища и да си позволи да започне разследване за къщата на един политик в Барселона, както и да го осъди.\"Това заяви лидерът на БСП Корнелия Нинова днес в декларация на партията си от трибуната в Народно събрание. Нинова припомни, че през 2017 г. заместник главният прокурор Иван Гешев обявил, че редица политици били получили нерегламентирано пари по нареждане на Цветан Василев в брой и допълни, че е написала писмо, в което призовава за разкриването на въпросните имена.\"Нито един политик не е обявен публично, затова пък беше повдигнато обвинение на Елена Йончева. Питаме се защо сега, след пет години\", попита Корнелия Нинова.Лидерът на левицата допълни, че от партията са започнали да изпращат писма и до европейските институции, Международната федерация на журналистите, \"Репортери без граници\" и други. \"Няма да позволим върху Елена Йончева да се упражнява репресия и натиск\", заяви Нинова. \"Можем заедно не само да осъдим авторитарния режим на Борисов в България. Можем заедно да го отхвърлим\",заяви Нинова, което предизвика остра реакция сред редиците на управляващите\", допълни тя.Тези думи внесоха смут в редиците на управляващите и на трибуната след нея излезе депутатът от ГЕРБ Александър Иванов. Той обвини водещия заседанието Емил Христов, че не прекъснал това \"вмешателство в работата на различните власти\" от страна на БСП, което според него нарушава принципите на Конституцията. \"Не бива Народното събрание да се използва за трибунал, има си съд и прокуратура\", добави той.След него обаче излезе депутатът от БСП Георги Свиленски, който се възмути от изявлението на Иванов. \"Как може депутат от мнозинството да определя какво да говори председател на опозицията и да казвате какво да говори българската опозиция?\", попита той. Свиленски заяви, че всеки може да говори \"каквото иска, когато иска и както иска\".На трибуната последва изказване от депутата от ГЕРБ Спас Гърневски, който потвърди, че опозиционният лидер по принцип може и да има право да говори каквото си иска, но нямат право \"крадците да викат \"дръжте крадеца!\". След това изказване депутатите от левицата поискаха наказание за Гърневски, тъй като Свиленски се разпознал в думите на Гърневски и се чувствал \"оскърбен и обиден\".Христов обеща да прегледа записа и да прецени дали в контекста на казаното преди това изявлението на Гърневски в действителност нарушава правилника. Според председателя на Народното събрание обаче думите на Гърневски са \"широко употребавани и казвани в различни медии\". Обиден се оказа и Марешки заради изказването на Гърневски, което определи Корнелия Нинова като \"председател на опозицията\". Лидерът на \"Воля\" подчерта, че от ДПС и \"Воля\" също са в опозицията и никой не ги е питал дали искат да бъдат представлявани от БСП. Свиленски обаче напомни на Марешки, че повечето време той гласува в подкрепа на управляващите, така че не може да твърди, че е в опозиция.", "date": "2019.01.25", "title": "Нинова: 5 години Йончева не е разпитвана. Защо сега?"}
{"url": "https://offnews.bg/futbol/nenuzhen-v-levski-iska-vtori-shans-v-otbora-696174.html", "text": "Въпреки, че се превърна в ненужен и да не пътува с Левски за зимната подготовка в Кипър, вратарят Мартин Полачек още таи надежди да продължи с клуба. Неговият договор така и не е разтрогнат, а нито един клуб не го иска в редиците си.Словашкият вратар се представи много слабо в мачовете, в които получи доверие от наставниците на \"сините\", и допусна редица лесни попадения. Пред медиите в родината си обаче той се позова на статистика си и именно според нея смята, че заслужава нов шанс през пролетта.\"Не се справихме в Лига Европа и отпаднахме рано, но във вътрешния шампионат записахме някои добри игри. Спечелихме точки, където можахме, а също така спечелихме големия мач с ЦСКА.\"\"Допуснах само 12 гола, като шест пъти опазих чиста мрежа. Мисля, че това е добра статистика за вратар. Вярвам в шанса си и че ще продължа по същия начин и напролет\", каза Полачек пред словашки медии.Освен него, ужасяващи изяви на вратата през есента имаше и доскорошният капитан на Левски Божидар Митрев, който също не попада в плановете на ръководството за пролетния дял, но и който също се запъва и не желае да разтрогне договора си. Заради неубедителната игра и на двамата между гредите, на \"Герена\" опряха до услугите на Николай Михайлов и се очаква да е титуляр през пролетта.", "date": "2019.01.25", "title": "Ненужен в Левски иска втори шанс в отбора"}
{"url": "https://offnews.bg/sviat/fbr-arestuva-politicheski-savetnik-na-tramp-po-7-obvinenia-696212.html", "text": "Политическият съветник на президента Доналд Тръмп Роджър Стоун е арестуван от ФБР по 7 обвинения в рамките на разследването за руската намеса на изборите през 2016 г.В обвинителния акт срещу Стоун се казва, че значителна част от престъпленията са свързани с контактите му с \"Организация 1\", което американските медии преди време разчетоха като Wikileaks.Сред обвиненията срещу съветника са още възпрепятстване на правосъдието, заплашване на свидетел и даване на неверни показания. Стоун е дългогодишен неформален съветник на Тръмп. Официално е бил част от екипа му за кратко през 2015 г. Според обвинението той е разговарял с хора от екипа на Тръмп за това какви материали срещу Хилъри Клинтън биха могли да имат в Wikileaks. В обвинителния акт се посочва, че високопоставени служители в \"Организация 1\" са се свързали със Стоун във връзка с това каква информация ще бъде разпространявана в бъдеще. \"Вашингтон пост\" съобщи, че екипът на Мюлър от месеци е проверявал Роджър Стоун и че той признал за размяна на съобщения с Guccifer 2.0 по време на кампанията от 2016 г. - потребител в Туитър, който според разузнаването на САЩ е подставено лице на офицери от руското разузнаване, които са извършили хакерската атака срещу щаба на Демократическата партия.Електронните съобщения бяха разпространени от WikiLeaks точно в навечерието на конгреса на демократите и предизвикаха оставка на председателя на партията часове преди началото му.Тогава Стоун публично приветства това. Преди изборите той е казвал също, че поддържа контакти с основателя на Wikileaks Джулиан Асандж. По-късно обаче Стоун отрече да е имал контакти с Русия или Wikileaks, а контакта му с Guccifer 2.0 са били със съвсем различен характер.", "date": "2019.01.25", "title": "ФБР арестува политически съветник на Тръмп по 7 обвинения"}
{"url": "https://offnews.bg/dw/dve-godini-radev-kakvo-razbrahme-za-prezidenta-696176.html", "text": "Президентът Румен Радев завърши втората година от своя мандат в момент, в който България влиза в поредната предизборна кампания.Радев бе избран с подкрепата на БСП и в политически план те са очевиден тандем. В този смисъл неговото представяне оказва влияние и върху електоралните шансове на левицата. От тази гледна точка оценката на свършеното от президента хвърля светлина и върху общото разположение на политическите сили в страната. Накратко: помага или пречи на БСП Радев в желанието ѝ да измести ГЕРБ като първа политическа сила?Радев и рейтингътПрез последните две години президентът се наложи като българският политик с най-висок рейтинг. Въпреки отчетения спад в края на миналата година, неговият рейтинг си остава значително по-висок от този на премиера. Което не е необичайно - президентската институция е сравнително отдалечена от всекидневната политика, а това автоматично “извисява” одобрението за нейния титуляр. Това може да се промени само при наличието на злонамерена черна кампания от таблоидната преса, с каквато се сблъска президентът Плевнелиев заради подкрепата си за протестите от 2013 година. Радев не е бил обект на такава кампания, макар че проправителствените жълто-кафяви медии от време на време пускат единични изстрели срещу него.Същевременно високият президентски рейтинг не се прелива към БСП. От доста време левицата “буксува” на няколко процента след ГЕРБ, въпреки очевидното управленско износване и поредицата от скандали, които произведе коалицията на Борисов с т.нар. “Патриоти”.С други думи: рейтингите показват, че в обществото се е натрупало желание за промяна, което обаче не се трансформира в копнеж по левицата.Надпартийност?По конституция президентската институция трябва да бъде отдалечена от тесните партийни съображения. Това е едно от изискванията на основния ни закон, което никога не се е спазвало, а и няма как да се спазва. Президентите винаги са действали в полза на един или друг политически лагер, а Първанов дори опита да направи собствена партия. Но тъй като са институционално самостойни играчи, по правило между президентите и политическите партии, които са ги издигнали, се натрупват и напрежения. В случая с Желев те дори доведоха до сериозен разрив.Радев засега е по-скоро в двугодишен меден месец с БСП. Вярно, искри прехвърчат, а президентът дори изрази известно разочарование от невестата си, отказвайки да подкрепи искането на левицата за предсрочни избори. Тази малка изневяра обаче е в рамките на приличието. Нищо, че заради нея някои веднага заподозряха Радев в намерения за сформиране на президентска партия и трайно разтрогване на брачния съюз. Но това са махленски приказки или най-много интимни фантазми на президента, които не са изкристализирали в конкретна програма за действие.Радев, опозиционерътПрез тези две години, откакто е на президентския пост, Радев се превърна в основен опонент на ГЕРБ и в рупор на опозицията. 12-те наложени вета върху законодателството бяха част от тази опозиционност. Впрочем, повечето от тях имаха сериозни основания, както в случая с ветото върху опита на парламента да опрости задължения на Домусчиев.По-важната страна на конфронтацията с управляващите е медийната. Спарингът между Радев и Борисов, който често е заместван на ринга от Цветанов, стана обичайна публична атракция. И тъй като е удобен и за двете страни, този спаринг получава огромно медийно внимание. Радев трупа рейтинг, а ГЕРБ поставят Корнелия Нинова във второстепенна позиция. Карайки се основно с Радев, те хитро отнемат вятър от платната на БСП-ръководството, което се оказва в положение да подвиква отстрани, да носи вода и да вее с хавлия на президента между два рунда.Радев и борбата срещу корупциятаРадев дойде на власт отчасти със заявката за по-сериозна борба срещу корупцията. В началото на мандата си той реторично поддържаше тази линия. Дори се стигна до въпрос за Делян Пеевски, отправен към Бойко Борисов. Така и не се разбра обаче какво е точно съдържанието на този въпрос. А може би Радев просто набираше смелост да произнесе дадено име. Произнесе го, но за повече нямаше сили.Радев и промянатаРадев убедително говореше, че България има нужда не от обикновено опресняване на персоните, а от по-цялостна промяна на модела. След две години може да се каже, че президентът не носи потенциал за такава промяна. Заедно с него социалистите може и да успеят да изместят ГЕРБ и да се доберат до заветната коалиция с ДПС. Но в крайна сметка това ще е повторение на схемата “Орешарски”. А този филм вече сме го гледали.Радев не е отворил и дума за аферата “КТБ”, нито пък е критикувал опасното срастване между бизнес, медии и политика. Инструментализацията на прокуратурата за политически цели също не е била обект на критика от страна на президента, макар че с ексцесите около Йончева това може и да се промени. Тоест, Радев не е забелязал, че България прилича на пленена държава. Дори изглежда съгласен с основните елементи от сегашния модел на управление и просто се надява да смени титуляра.Радев и патриотизациятаРадев би трябвало да играе ролята на крепител на основните партии. И на преграда срещу национал-популизма. Същевременно обаче той бе избран отчасти на вълната на всеобщото “патриотизиране”: генерал, който непрестанно говори за националния интерес, е същностен елемент от политическото въображение на национал-популизма.По тази линия Радев остава амбивалентен. В Европа той говори по европейски и гласува резолюции срещу Русия, но в новогодишното си обръщение към нацията дори не спомена ЕС (да не говорим за НАТО). Поради което може да се предположи, че като цяло Радев по-скоро подпомага възхода на национал-популизма в България.Има обаче и друго: тъй като със своите ксенофобия, хомофобия и антиевропейски позиции БСП залитна още повече към кафявото, от тази гледна точка Радев може и да мине за балансьор между политическия център и крайните залитания на левицата. Именно неговото позициониране позволява на БСП да не изглежда съвсем като „Атака\": президентът все пак внася малка доза умереност във времена на масово подлудяване.Русия и самолетитеРадев продължава да се позиционира като проруски полюс в политиката и тук особени различия с БСП няма. Но след конфузните визити на руския патриарх в България и на Радев и Борисов при Путин, президентът все пак споменава Русия с по-малко плам в очите. От тези визити стана ясно, че руските интереси в България са основно два: транзит на газ и ядрена централа, както и да се демонстрират слабостите на ЕС именно чрез България. В руското медийно пространство страната редовно се представя като недоразвит, несуверенен придатък на ЕС. Тоест, България се използва за повдигане на руското самочувствие. Самият Радев - за негова неприятна изненада - също бе вплетен в подобни медийни схеми, което показва, че за руската страна родните детайли не са от значение.Въпреки това обаче Радев не е променил съществено позициите си по ключовите въпроси - енергетика, санкции и, разбира се, самолетите: само и само да не са американски.Да обобщимКато цяло Радев се старае да подпомага левицата и по основните ѝ приоритети действа в съзвучие с нея. Проблемът е, че част от тези приоритети са сбъркани. “Патриотизацията” на лявото например го измества от центъра в политическата периферия и не му дава възможност да расте. Докато Радев се старае да остане повече в центъра, партията му носител все повече се радикализира. А с амбивалентните си действия президентът в крайна сметка не спира, а по-скоро допринася за този процес.Освен това Радев не помага на БСП да се заяви като реална алтернатива на управлението “Борисов”. Антикорупционната му “жестокост” е вече сломена, а мечтите му не стигат по-далеч от подмяната на ГЕРБ с БСП в коалиционно управление с ДПС. Това са чиновнически мечти под генералски мундир, които няма как да вдъхновят хората. Да, все още има немалко избиратели, които гледат с надежда към Радев като възможен вестител на политическа промяна. Но конкретните съобщения, които е произвел досега, са по-скоро разочароващи.Б. ред. - Статията е от ", "date": "2019.01.25", "title": "Две години Радев: какво разбрахме за президента"}
{"url": "https://offnews.bg/obshtestvo/kmetat-na-tcarevo-na-arapia-shte-ima-13-vili-niama-da-se-obiasniavam-696175.html", "text": "Скандали по плажовете посред зима. След емблематичния плаж от филма \"Оркестър без име\", в строителна площадка се превърна и терен до къмпинг „Арапя”. Тежка строителна техника дълбае основи за комуникационна техника, на мястото на изсечени десетки борови дървета, поставени са основите на масивни постройки.Той увери, че всички строителни дейности там са законни. Първото разрешително на инвеститора било издадено през 2007 г.Градоначалникът на градчето дори се похвали с това, че първоначалните намерения за много по-голямо застрояване от това, което са разрешили.Той бе категоричен, че няма намерение да се обяснява и оправдава за това, че спазва закона, допускайки строителството на „Арапя”. И допълни, че вече е сезирал прокуратурата, за да извърши и тя проверка.Той призова за скорошно приемане на общ устройствен план на общината. Към момента такъв липсвал заради жалби от природозащитници.", "date": "2019.01.25", "title": "Кметът на Царево: На Арапя ще има 13 вили. Няма да се обяснявам, всичко е законно"}
{"url": "https://offnews.bg/obshtestvo/69-godishen-mazh-v-pernik-pochina-sled-uslozhnenia-ot-grip-696217.html", "text": "69-годишен мъж е починал от усложнения от грип в МБАЛ „Рахила Ангелова“ в Перник, съобщи bTV.Смъртният случай е от 16 януари. Днес тестове са потвърдили, че причината е грип.Мъжът е постъпил в болницата в критично състояние. Според лекарите усложненията са се развили много бързо. Пациентът е приет с тежка пневмония и съпътстващи заболявания.", "date": "2019.01.25", "title": "69-годишен мъж в Перник почина след усложнения от грип"}
{"url": "https://offnews.bg/obshtestvo/pensioner-v-silistra-hvarli-kuche-ot-8-etazhen-blok-izhozhdalo-se-pre-696179.html", "text": "Куче е изхвърлено от осеметажен блок в Силистра. Животното е починало на място. Зверството е извършено от възрастен мъж от общата терасата между етажите на жилищния блок.Прибирайки се от работа, Галин Господинов вижда първи трупа на кучето. Самият Галин е искал през лятото да вземе кучето, за да го отглежда заедно със своите две.Кучето било кротко, живеело около блока, още стои стои негова импровизирана къщичка зад сградата.Мъжът, който го е хвърлил през балкона – 69-годишният пенсионер Иван Наков, обяснява, че го е направил, защото кучето се изхождало пред вратата на апартамента му. Твърди, че съжалява за стореното.Съпругата му не го оправдава, но смята че някой нарочно е водел кучето на етажа, за да ги дразни.По случая е образувано досъдебно производство.", "date": "2019.01.25", "title": "Пенсионер в Силистра хвърли куче от 8-етажен блок, изхождало се пред вратата на дома му"}
{"url": "https://offnews.bg/tehnologii/soros-kitajskite-tehnologii-sa-smartna-opasnost-za-svobodata-po-sveta-696178.html", "text": "Милиардерът филантроп Джордж Сорос заяви, че усилията на Китай да контролира обществото чрез цифрови технологии са \"смъртна опасност\" за свободата по света, а китайският президент Си Цзинпин е \"най-опасният противник на отворените общества\", предадоха ДПА и Асошиейтед прес, цитирани от БТА.В реч в кулоарите на Световния икономически форум в Давос Сорос заяви, че вместо да \"водят търговска война практически с целия свят, САЩ би трябвало да се съсредоточат върху Китай\".Американско-унгарският финансист каза, че е необходимо САЩ да предприемат твърди мерки срещу технологични компании като Зет Ти И и \"Хуавей\".Според него, ако \"тези компании започнат да доминират на 5G-пазара, те ще представляват неприемлив риск за сигурността на останалия свят\".\"Китай не е единственият авторитарен режим в света, но несъмнено е най-богатият, най-силният и най-развитият в машинното обучение и изкуствения интелект\", каза Сорос.", "date": "2019.01.25", "title": "Сорос: Китайските технологии са смъртна опасност за свободата по света"}
{"url": "https://offnews.bg/obshtestvo/sakrashtavat-1600-sluzhiteli-ot-darzhavnata-administratcia-696180.html", "text": "Предвижда се съкращение на 1600 служители и празни щатове в държавната администрация, което е под 2% от всички заети, съобщи пред  вицепремиерът Томислав Дончев.Съкращението няма да следва определен процент за всички администрации, а ще бъде преценено според натоварването.Дончев посочи, че размерът на администрациите ни не винаги е адекватно на товара и работата, която вършат. \"Има звена, където броят служители не съответства на натоварването, т.е. е много по-малък, хората са претоварени. Има и много други звена, където работят повече хора, отколкото трябва. Заради това избягах от варианта да предложа съкращение на плоска ставка – 3,4 или 5%. Подобен подход би предизвикал това, че в преоразмерените звена нищо не би се променило, биха си заминали няколко души или биха се съкратили няколко празни бройки, а в претоварените звена ситуацията ще стане още по-тежка. Затова дадох шанс на колегите министри да преценят сами какви съкращения и движение на бройки могат да направят. Към момента резултатът е малко над 1600 (хора и празни бройки), което е под 2% от всички заети в държавната администрация“, обясни Дончев в предаването „Преди всички“.По думите на ресорния вицепремиер това е само първа стъпка, защото структурно има редица дефекти, които трябва да бъдат отстранени, включително чрез редуциране на звена. Той даде пример със звена с дублирани функции.„Някои от администрациите съществуват във времената, когато едно писмо е пътувало 7 дни и не е имало електронна поща и не е имало други комуникационни технологии. Те са оразмерявани съобразно други темпове, динамика на движение на населението“, добави Дончев.\"Целта е да имаме по-малко на брой хора, работещи в държавната администрация. Те да бъдат по-мотивирани, по-честни, по-отдадени на работата си и по-любезни с гражданите“, каза той.По думите му се усеща съпротива на реформите: \"Тя идва основно през колегите министри, които предполагам, че са подложени на вътрешен натиск от самите администрации. Но аз им казвам често - те се бъркат, те не са част от администрацията, те са там временно като представляващи гражданите. Тяхната основна функция е освен да ръководят ведомствата, да представляват и интереса на гражданите, който не винаги съвпада с интереса на служителите в администрацията\".В сържавната администрация в момента са заети 100 хил. души.Дончев коментира и повдигнатото обвинение срещу журналиста и депутат от БСП Елена Йончева. \"Прокуратурата трябва да проверява и да повдига обвинения за всеки, за който има данни, че е извършил някакво престъпление. Позицията, която заема в момента, нито гласовитостта му трябва да му формира някакъв имунитет. Какви институционални механизми имам аз или някой минситър или министър-председателят по отношение на действията на прокуратурата?\", каза той.Донев обяви още, че няма намерение да участва в европейските избори.", "date": "2019.01.25", "title": "Съкращават 1600 служители от държавната администрация"}
{"url": "https://offnews.bg/izvan-terena/olimpijska-shampionka-napadna-uchilishten-direktor-s-koledna-elha-696181.html", "text": "В страхотен скандал се забърка двукратната олимпийска шампионка по ски бягане от Нагано 1998 Олга Данилова.Тя нападна с украсена с коледна украса елха директорът на спортното училище, което носи нейното име Екатерина Шагова. Инцидентът е станал на 28 декември, но едва сега става публичен. Данилова е поканила на среща в кабинета си Шагова и я е упрекнала за слабите резултати на възпитаниците на \"Спортно училище по ски бягане и лека атлетика на името на Олга Данилова\".Директорът възразил, че положението е такова, защото самата Данилова му е обърнала гръб и от пет години не се е интересувала какво става. Бившата спортистка, която в момента е на 48 години, побесняла, извадила елхата заедно с украсата - лампички, гирлянди и топки, и атакувала с нея Шагова.Тя оказала съпротива, Данилова изоставила елхата и започнала да я души. Пострадалата си е извадила медицинско свидетелство и подала жалба в полицията. Данилова също е пуснала насрещна жалба. От следствието отказват да предприемат действия, тъй като и двете не са пострадали сериозно.Данилова се състезава до 2002 година, когато беше уличена в употреба на допинг. В момента тя е началник на отдела по физкултура, спорт и туризъм в град Александров.", "date": "2019.01.25", "title": "Олимпийска шампионка нападна училищен директор с коледна елха"}
{"url": "https://offnews.bg/tenis/mikail-kukushkin-napred-s-zhenskata-sila-696184.html", "text": "Точно девет дни ни делят от старта на най-голямото спортно събитие в България за 2019 година – тенис шоуто Sofia Open. Световният елит на аристократичния спорт ще завладее България от 3 до 10 февруари. \"Арена Армеец\" е домакин на битките от най-силния и атрактивен турнир в света от категория АТР 250 за годината.В дните преди старта официалният сайт на турнира продължава рубриката \"Звездите на Sofia Open 2019\". Нека заедно се запознаем с любопитни факти за тях и да отброяваме с нетърпение дните до старта!Далеч преди Амели Моресмо да влезе в щаба на Анди Мъри и да вдига победоносно ръце след победите на Лука Пюй на тазгодишното Открито първенство на Австралия, един тенисист си проби път към горните етаж на ранглистата с помощта на жена треньор. Става въпрос за Михаил Кукушкин, с когото ще ви запознаем днес и когото ще имаме шанса през февруари да видим дебютно на живо в \"Арена Армеец\".Роден в руския град Волгоград в края на 1987 г. Михаил хваща ракетата за първи път, когато е на шест. Негов треньор почти до професионалните му години е неговият баща, а тенденцията да залага на най-близките си хора за наставници ще бъде продължена по-късно от съпругата му Анастасия. С ръст от 183 см състезаващият се вече за Казахстан играч не впечатлява с физическите си данни, но с вариативната си игра и борбения си характер е костелив орех за всички противници. Настоящият №56 в световната ранглиста има три успеха над противници от Топ 10 на ранглистата, а последната от тях беше над Григор Димитров през есента на миналата година във Виена.Съпругата му Анастасия е негов треньор от 2008-а, когато Михаил се премества в Астана и става гражданин на Казахстан, а Кукушкин твърди, че дължи всичките си успехи именно на нея.\"Не знам защо светът на тениса не разбира, че жената може да бъде добър треньор. Съпругата ми е бивш тенисист, учи в университета, за да стане треньор. Колко мъже имат подобно образование? Малко са. Всеки ден чувам шеги – от играчи, треньори и фенове. Понякога се опитвам да им обясня, че това не е смешно. Но после се отказвам.Вицовете не ме притесняват, но на жена ми й е трудно. Ето защо тя не обича да пътува с мен по турнирите. Ако не беше тя, не бих постигнал всичко това \", убеден е Кукушкин.И продължава: \"Има толкова много треньори, които подписват договорите си, подхвърлят по няколко топки на корта и казват: \"Браво, добър удар\", след което си прибират чека и продължават. Въпросът е в това да откриеш някого, на когото му пука за теб. Наистина съм доволен от връзката си с Анастасия и в живота, и в спорта.\"Той достигна рекордното си 46-о място в ранглистата през октомври 2015-а, а през 2017-а за няколко месеца излезе извън Топ 100. Сега обаче отново има намерение да тръгне нагоре и вярва, че стратегическото място на турнира в София в началото на сезона дава отлична перспектива за това. Надява се да е здрав и да не се сблъсква с тежки контузии, каквито имаше преди няколко години.А ако успее, това ще ни гарантира безброй напрегнати битки с негово участие, в които ще се наслаждаваме на бързите му крака на основната линия и на мрежата, както и на изключителните ъгли, които \"хваща\" и от форхенд, и от бекхенд, когато има ден.", "date": "2019.01.25", "title": "Микаил Кукушкин – напред с женската сила"}
{"url": "https://offnews.bg/politika/bsp-gerb-sazdavat-totalitarna-darzhava-silovite-institutcii-se-izpol-696182.html", "text": "\"ГЕРБ, в опит да се спасят, създават тоталитарна държава, в която силовите институции се използват за удар върху опонента. Те не се използват за разкриване на реални престъпления\", коментира в партийната БСТВ депутатът от \"БСП за България\" Стоян Мирчев.\"Елена Йончева е репортер и разследващ журналист. Виждали сме я в най-критичните точки на планетата. През последните две години, с доказателства, показа проблема с граничната ограда, направи разкритието за урана във водата в Хасково, \"кумгейт\" с Делян Добрев. Тя осъди Бойко Борисов и неговото голямо его не може да превъзмогне това, както и скандала с къщата му в Барселона.\", добави той.Според него атаката срещу Йончева идва заради нейните разкрития.\"Титаникът на ГЕРБ почти е потънал. Виждаме финалните му вопли с всички неволи, заради които страда и народът. Когато за 10 години не си се поучил от грешките си и продължаваш все по-нагло и безцеремонно с вредни решения, от това страда цялата държава. За съжаление тази катастрофа, която предстои за ГЕРБ, ще има отражение върху българския народ\", каза още Мирчев. По думите му \"ДПС винаги са били скритият жокер и спасителен пояс на ГЕРБ в много ключови моменти. Но ситуацията около изтребителите, с така наречената \"коалиция F-16\",я показа и наяве.\"\"ДПС явно са доволни от управлението на ГЕРБ, получават това, което искат и гласуват с тях в ключови и спасителни моменти за управляващите, а така показват на \"патриотите\", че са заменими\", заяви депутатът.Стоян Мирчев обяви, че на Конгреса на БСП утре ще приемат два важни документа. Единият е платформата за предстоящите европейски избори и другият е финализираният вариант на \"Визия за България. ", "date": "2019.01.25", "title": "БСП: ГЕРБ създават тоталитарна държава, силовите институции се използват за удар върху опонента"}
{"url": "https://offnews.bg/medii/nova-televizia-mesti-kasnite-si-novini-696185.html", "text": "Нова телевизия ще излъчва късните си новини с нов начален час от 28 януари, понеделник.Вечерната емисия ще започва в 23:00 вместо в 23:30, както досега.Водещ на късните новини от понеделник до петък ще е Надежда Узунова.„Като предпочитан източник на информация, Новините на NOVA не спират да следват ритъма на зрителите. Професионалната ни преценка за промяната на часа е свързана и с динамиката на събитията в делничните дни. Със смяната на началния час ще предложим и още по-задълбочен поглед към най-важното от деня“, коментира главният изпълнителен продуцент на новините Даниел Чипев.Късните Новини на NOVA ще продължат да се излъчват и по Радио NOVA NEWS.След промяната емисията на Нова ще върви \"на гърба\" на тази на БНТ, която е със същия начален час. bTV излъчва късните си новини в 23:30.", "date": "2019.01.25", "title": "Нова телевизия мести късните си новини"}
{"url": "https://offnews.bg/obshtestvo/parvo-dazhd-posle-sniag-idealni-uslovia-za-poleditci-696172.html", "text": "Преди обяд днес на много места в страната ще продължава да вали дъжд, но с падането на температурите дъждът ще преминава в сняг. Ще се образуват условия за поледици и заледявания, показва прогнозата на НИМХ.Минималните температури ще са от минус 1° до 4°. Максималните ще бъдат в границите между 0° в Северозападна България до около 10° в Югоизточна.Ще духа слаб до умерен североизточен вятър.Атмосферното налягане ще се повишава, но ще остане по-ниско от средното за месеца.Над планините ще вали сняг, а под 1000 метра - дъжд и сняг. Интензивни валежи, надхвърлящи 50 л/кв.м ще има на отделни места в Рило-Родопската област. Ще духа силен южен вятър. Максималната температура на височина 1200 метра ще е около 2°, на 2000 метра – около минус 2°.Край морето ще е облачно и с валежи от дъжд главно преди обяд по Северното Черноморие. По-късно през деня валежите временно ще спрат, но вечерта и през нощта срещу петък отново ще завали. Ще духа умерен североизточен вятър. Максималните температури ще са между 7° и 10°.", "date": "2019.01.25", "title": "Първо дъжд, после сняг - идеални условия за поледици"}
{"url": "https://offnews.bg/futbol/dvama-futbolisti-izgoriaha-zaradi-cherno-toto-696210.html", "text": "Дисциплинарната комисия към Зоналния съвет на БФС-София спря състезателните права на Любомир Витков Витанов и Иван Георгиев Топузов - състезатели на ОФК Банско на основание чл. 46, ал. 2 от Дисциплинарния правилник на БФС.Това се случи след разглеждане на писмо от изпълнителния директор на БФС Борислав Попов до ЗС на БФС-София от 10.01.2019 година относно повдигнати обвинения срещу споменатите футболисти.От писмото става ясно, че обвиненията са за образуване на организирана престъпна група с цел извършване на престъпления по гл. 8 \"Престъпления против спорта\" от Наказателния кодекс.Обвиненията срещу Витанов и Топузов са за манипулиране на двубои с участието на ОФК Банско през сезон 2016-2017 г. във Втора професионална лига.Разследването на случая се проведе с участието на Икономическа полиция към МВР, Специализирана прокуратура и БФС и завърши с повдигане на обвинения.", "date": "2019.01.25", "title": "Двама футболисти изгоряха заради черно тото"}
{"url": "https://offnews.bg/futbol/imperatora-si-haresa-half-na-ludogoretc-za-galatasaraj-696173.html", "text": "Турският гигант Галатасарай е набелязал един от играчите на родния шампион Лудогорец. Полският журналист Кшищоф Становски отбелязва, че лично наставникът на истанбулския гранд Фатих Терим, известен като Императора, е насочил погледа си към полузащитника на \"орлите\" Яцек Горалски.Специалистът вече гледа към следващата кампания и искал да се подсили подобаващо за нея. Затова накарал ръководството да му осигури качествени халфове, като освен Горалски, харесал и подвизаващия се в полския шампионат Тарас Романчук.В Турция не изключват възможността и двамата да пристигнат вкупом при \"чим бом\". От ръководството на \"орлите\" са поставили цена от 3 млн. евро на Горалски, въпреки че не попада редовно в стартовите единадесет на наставника Антони Здравков.Съвсем скоро ще стане ясно дали ще се случи подобна сделка. Горалски получи лека травма по време на първата контрола на Лудогорец в Турция срещу румънския Ботошани, но ако се стигне до евентуален трансфер, тя не би трябвало да му попречи.", "date": "2019.01.25", "title": "Императора си хареса халф на Лудогорец за Галатасарай"}
{"url": "https://offnews.bg/futbol/despodov-predlozhen-na-milan-696177.html", "text": "Футболист №1 на България Кирил Десподов е бил предложен на италианския гранд Милан. Информацията идва от италианското издание Тутомеркатоуеб, което следи трансферния пазар.22-годишният флангови футболист е спряган за трансфер от месеци, но от \"Българска армия\" са категорични, че няма да го продават на всяка цена, а само в сериозен клуб. Милан в момента заема четвърто място в Италия и води битка за местата в зона Шампионска лига.\"Роден през 1996 година, Десподов е играч на ЦСКА и ще бъде проучван в следващите дни от \"росонерите\", за да се прецени дали би им свършил работа\", пише изданието.Трансферният прозорец затваря след седмица. Милан е много активен, а последният му трансфер е на полския нападател Кшищоф Пьонтек, привлечен от Дженоа срещу 35 милиона евро. Той е на 23 години и трябва да замени напусналия Гонсало Игуаин, който ще продължи кариерата си в Челси.", "date": "2019.01.25", "title": "Десподов предложен на Милан"}
{"url": "https://offnews.bg/obshtestvo/spriaha-spornite-stroezhi-na-arapia-alepu-i-gradina-696214.html", "text": "Спорните строежи по Южното черноморие, които предизвикаха възмущение в последните дни, са временно спрени, стана ясно в началото на проверките на ДНСК.Инвеститорът, който трябваше да построи ресторант, магазини и паркинг на брега при къмпинг „Градина”, се отказва от проекта, съобщи кметът на Созопол Панайот Рейзи, цитиран от Нова телевизия. Строителството на \"Арапя\" и \"Алепу\" пък е спряно - но само временно - от контролните органи.Новината дойде преди наредената от Бойко Борисов проверка на ДНСК. От строителната инспекция съобщиха, че строежът на ваканционно селище край Шофьорския плаж има неспазени процедури. Заради тях работата там ще бъде спряна временно. Инвеститорът и изпълнителят \"Гравболгарстрой\" не е уведомил ДНСК за изграденото геозащитно съоръжение. До изясняване на документацията спират и дейностите по строежа на \"Арапя\".В същото време от екоинспекцията в Бургас съобщиха, че са глобили \"Главболгарстрой\" за неправомерно изсипване на земнимаси доректно върху пясъците на Шофьорския плаж. Издадено е и предписание за почистване на ивицата.Проверката на \"Арапя\" на свой ред показа, че строителният обект там няма план за безопасност, липсват и очертания на границите на строителния обект, както и изградена инфраструктура към него.И в двата случая обаче мерките са наложени до отстраняването на нарушенията. Това означава, след след изчистване на тези пропуски строежите могат да бъдат възобновени.", "date": "2019.01.25", "title": "Спряха спорните строежи на Арапя, Алепу и Градина"}
{"url": "https://offnews.bg/politika/mareshki-se-obiavi-v-podkrepa-na-maduro-696183.html", "text": "\"Смятаме за недопустима каквато и да е намеса във вътрешните работи на Венецуела от страна на други държави\", заяви лидерът на \"Воля\" Веселин Марешки в парламента днес.Той обяви, че подкрепя \"демократично избрания\" президент на Венецуела Николас Мадуро и нарече международната реакция \"грубо показване на международното право\". Позицията на Мадуро е под въпрос след като на 23 януари председателят на венецуелския парламент Хуан Гуайдо се обяви за временен държавен глава на Венецуела по време на огромен антиправителствен протест в столицата Каракас и обеща да организира свободни избори.Той получи подкрепата на американския президент Доналд Тръмп, докато Русия и Китай застанаха зад досегашния президент Николас Мадуро, чието управление доведе до най-дълбоката икономическа криза в историята на Венецуела.\"Венецуелският народ като всеки един свободен народ има свободата и правото сам да избира пътя на своето развитие и своите ръководители. Ние заставаме на страната на венецуелския народ и осъждаме всякакви опити да му се налагат решения взети от задкулисието\", заяви Марешки.Той призова външния министър Екатерина Захариева и Народното събрание да излязат с официална позиция и да проявят съпричастност към \"демократичните институции, Конституцията и правилата\". \"Сегашните лидери на ЕС заеха страхливи, политически коректни позиции\", допълни Марешки.", "date": "2019.01.25", "title": "Марешки се обяви в подкрепа на Мадуро"}
{"url": "https://offnews.bg/sviat/brekzit-elizabet-ii-prizova-britantcite-kam-saglasie-696191.html", "text": "В момент, когато криза с Брекзита се задълбочава, кралица Елизабет Втора призова Великобритания да се стреми към съгласие, предаде Ройтерс, цитирана от БТА.В реч кралицата призова британците да мислят за най-важното в една ситуация и за основните ѝ последици. Така Елизабет Втора косвено се обърна към политическата класа, която трябва да намери решение на кризата, объркала инвеститорите и съюзниците на Великобритания, отбелязва Ройтерс.Датата на Брекзита наближава, а Великобритания е затънала в най-дълбоката си политическа криза от половин век, чиито основни въпроси са как и дали да напусне европейския проект, към който се присъедини през 1973 г.Въпреки че 92-годишната кралица изрично не спомена в речта си Брекзита, тя изтъкна, че всяко поколение се сблъсква с нови предизвикателства и възможности.\"Докато търсим нови отговори в съвременната епоха, аз предпочитам стари и изпитани рецепти като това да говорим добре един за друг, да уважаваме различните гледни точки, да търсим заедно съгласието и никога да не преставаме да виждаме по-общата картина\", отбеляза Елизабет Втора.", "date": "2019.01.25", "title": "Брекзит: Елизабет II призова британците към съгласие"}
{"url": "https://offnews.bg/112/80-godishen-diado-ubit-v-doma-si-v-beloslav-696193.html", "text": "Полицаи от ОДМВР–Варна са задържали заподозрени за тежко престъпление в град Белослав, Варненска област.Вчера преди обед в полицията е постъпил сигнал, че 80-годишен мъж е намерен в дома сив безпомощно състояние. Изпратените на място спешни екипи са констатирали смъртта му.Извършен е оглед от дежурна оперативна група под надзора на прокурор от Окръжна прокуратура – Варна и са установени следи от насилие. Назначена е съдебно-медицинска експертиза. Образувано е досъдебно производство за престъпление по чл. 115 от НК - за умишлено убийство.В момента се изяснява съпричастността на задържаните към престъплението.", "date": "2019.01.25", "title": "80-годишен дядо убит в дома си в Белослав"}
{"url": "https://offnews.bg/obshtestvo/ot-ponedelnik-gripna-epidemia-i-v-sofia-blagoevgrad-i-kiustendil-uc-696187.html", "text": "От понеделник, 28 януари, на територията на София-град, област Благоевград и област Кюстендил е обявена грипна епидемия, обяви здравното министерство.Столичната РЗИ обявява грипна епидемия на територията на област София-град. С писмо на директора на СРЗИ се уведомява Регионалното управление по образованието София-град за създаване на организация за преустановяване на учебните занятия от 28.01.2019 г. до 04.02.2019 г. включително. Това означава, че учениците ще се върнат в клас на 6-ти февруари, защото 5-ти февруари по план попада в междусрочната ваканция.От понеделник, 28 януари, РЗИ – Благоевград обявява грипна епидемия на територията на област Благоевград. Изпратено е предписание до РУО – Благоевград за преустановяване на учебните занятия в училищата на територията на областта за периода от 28.01.2019 г. до 01.02.2019 г. включително.От понеделник, 28 януари, в Кюстендил също се обявява грипна епидемия с преустановяване на учебните занятия във всички училища на територията на двете области, считано от 28.01.2019 г. до 01.02.2019 г. включително.От утре грипна епидемия се обявява и в областите Плевен и Русе. Учебните занятия в училищата в областта се преустановяват за периода от 28.01.2019 г. до 04.02.2019 г. включително.Грипна епидемия беше обявена днес в област Разград, въвежда се и грипна ваканция, която ще е в сила от 28.01.2019 г. до 30.01.2019 г.Грипна епидемия е в сила от днес и в област Велико Търново. Издадено е предписание за преустановяване на учебните занятия в училищата в областта за периода от 28.01.2019 г. до 04.02.2019 г. включително.РЗИ-Добрич е взело решение за продължаване на грипната епидемия на територията на област Добрич с преустановяване на учебните занятия в училищата в областта за периода от 28.01.2019 г. до 29.01.2019 г. включително.До второ нареждане в тези области се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.Към днешна дата грипна епидемия е обявена на територията на следните области: Бургас, Варна, Видин, Добрич, Кърджали, Пазарджик, Пловдив, Силистра, Сливен, Смолян, Разград, Софийска област, Стара Загора, Хасково, Шумен, Ямбол, Велико Търново, както и на територията на община Луковит. Отменена е грипната епидемия на територията на област Перник.Днес занятия няма в 1039 училища в страната.Грипната епидемия в област Силистра се отменя утре. ", "date": "2019.01.25", "title": "От понеделник: Грипна епидемия и в София, Благоевград и Кюстендил, учениците във ваканция (обновена)"}
{"url": "https://offnews.bg/politika/neno-dimov-vas-otsadi-za-bansko-spored-segashnia-zakon-no-toj-mozhe-696205.html", "text": "Решението на съда означава, че в този тип национални паркове не може да има никакво развитие при този закон. Докато законът е в този вид, не може да се процедира нищо, ако законът бъде променен - ние сме в сградата, която може да процедира това.Това заяви министърът на околната среда и водите Нено Димов пред журналисти в Народно събрание по повод решението на Върховния административен съд да  в Плана за управление на Национален парк \"Пирин\", които разширяваха възможностите за строежи там.След решението малка група протестиращи  пред Министерски съвет, тъй като той бил предложил промените и трябвало да поеме отговорност.В отговор на протеста Димов заяви, че е бил поканен от \"Обединени патриоти\", и в частност ВМРО, да изпълни предизборна програма, гласувана от няколко стотин хиляди души. Той добави, че оставката му ще бъде на дневен ред, когато поканилите го решат, че не се справя със задачите си. \"Тази предизборна програма стана част от управленската програма на управляващото мнозинство и основен фокус в нея е повишаване доходите на гражданите, така че аз работя в тази посока\", заяви Димов. Според него обаче тези усилия биват възпрепятствани от външни фактори.\"През последните 11 години, според едно проучване, което направи Красен Станчев, само от обжалване и спиране на инвестиционни проекти всеки Божи ден се губят по 1 млн лв. Това малко пари ли са на ден, свързвани с повишаване на доходите?\" попита Димов, подчертавайки че това са загубени средства само от процедури, касаещи неговото министерство.Като пример той даде проекта за , област Видинско, чиято екологична оценка бе обжалвана от Асоциацията на парковете в България (АПБ), ръководена от Тома Белев. В последствие Върховният административен съд (ВАС) окончателно отхвърли жалбата, което ще позволи осъществяването на проекта, но с няколко години закъснение.\"Проект, който е свързан с местната власт, с общината и с местната общност там - нещо, което те искат да направят, за да имат по-високи доходи, и отново е забавено с години - това не ви ли се струва, че е свързано с доходите на хората?\", запита Димов.Министърът коментира и скорошните случаи на застрояване по Черноморието, сред които беше  и унищожаването на . \"Общите им устройствени планове са процедирани през ОВОС, минали са и процедура за оценка на съответствия с \"Натура 2000\". Тези решения са били положителни и не са били обжалвани към момента, когато е можело да се обжалват\" допълни той, след което подчерта, че все пак строителството и в двата случая е вече спряно.Димов обаче заяви, че няма какво да се направи по въпроса с изсечената борова гора край къмпинг \"Арапя\", където е предвидено . \"Нито има защитена зона, нито има \"Натура 2000\", така че нямаме особено отношение там\", констатира министърът.", "date": "2019.01.25", "title": "Нено Димов: ВАС отсъди за Банско според сегашния закон, но той може да бъде променен"}
{"url": "https://offnews.bg/obshtestvo/gripnata-vakantcia-v-plovdiv-i-pazardzhik-se-udalzhava-696196.html", "text": "Удължава се ваканцията на учениците заради грипната епидемия в областите Пловдив и Пазарджик.Занятия В Пазарджик няма да се провеждат до 29 януари, вторник, включително, а в Пловдив - до 1 февруари вкл.В Пловдив заболеваемостта остава висока и дори се е повишила в сравнение с предишната седмица.В Пазарджик промяната се налага заради все още високите нива на заболели - 300 на 10 000 души.Областта е в епидемия от 17 януари.На 29 януари предстои следващото заседание на областния щаб за борба с грипа за нова оценка на обстановката.", "date": "2019.01.25", "title": "Грипната ваканция в Пловдив и Пазарджик се удължава"}
{"url": "https://offnews.bg/futbol/plashtame-po-1000-leva-za-da-gledame-tcska-ot-vip-lozhata-696197.html", "text": "Ръководството на ЦСКА от днес приема заявки за абонаментни карти за пролетния полусезон. Заявката става на място в офиса на администрацията на \"Армията\" (над съблекалнята на мъжкия отбор) всеки работен ден от 09:30 до 17:00 часа.- Сектор А - 145 лева- Сектор В - 90 лева- Сектор Г - 45 лева- ВИП ложа - 1000 леваДеца между 14 и 18 години могат да си закупят карта за сектор \"В\" на стойност 50 лева. Картите важат за домакинските мачове на ЦСКА на \"Армията\" и Националния стадион в Първа лига и турнира за Купата на България, информира клубният сайт на \"червените\".", "date": "2019.01.25", "title": "Плащаме по 1000 лева, за да гледаме ЦСКА от ВИП ложата"}
{"url": "https://offnews.bg/obshtestvo/obiaviavat-gripna-epidemia-v-razgrad-pleven-i-ruse-otmenia-se-epidem-696216.html", "text": "Грипна епидемия е обявена от днес на територията на област Разград. Издадено е предписание за временно преустановяване на учебните занятия в училищата в областта за периода от 28.01.2019 г. до 30.01.2019 г.От утре, 26 януари, грипна епидемия е обявена в област Плевен. Учебните занятия в училищата в областта се преустановяват за периода от 28.01.2019 г. до 04.02.2019 г. включително.Грипна епидемия се обявява от утре и в област Русе. Учебните занятия в училищата в областта се преустановяват за периода от 28.01.2019 г. до 04.02.2019 г. включително.До второ нареждане в трите области се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.Във връзка със запазващото се епидемично ниво на заболеваемост РЗИ – Пазарджик реши обявената грипна епидемия на територията на област Пазарджик да остане в сила и ваканцията на учениците да се удължи до 29.01.2019 г. включително. Грипната епидемия остава в сила и в област Пловдив, като грипната ваканция се удължава до 1 февруари.От утре, 26 януари, РЗИ – Силистра отменя грипната епидемия на територията на област Силистра. Възстановяват се детските и женските консултации, плановите операции и провеждането на профилактични имунизации.", "date": "2019.01.25", "title": "Обявяват грипна епидемия в Разград, Плевен и Русе, отменя се епидемията в Силистра"}
{"url": "https://offnews.bg/kultura/nositeliat-na-goliamata-nagrada-ot-kan-granitca-v-programata-na-sofi-696192.html", "text": "Шведско-датският романтичен фентъзи трилър „Граница” на Али Абаси обиколи над 30 фестивала след премиерата си в Кан, където взе голямата награда в конкурсната програма „Особен поглед”, а преди няколко дни получи признание и от Американската киноакадемия с номинация за „Оскар” за грим и прически.„Граница” е екранизация по едноименния разказ на Йон Айвиде Линдквист („Покани ме да вляза”), който заедно с режисьора Али Абаси и Изабела Екльов е и сценарист на филма. Главната героиня в него, Тина (Eва Меландер), е уважаван митнически служител с особена дарба. Тя може да усеща човешките емоции, което й помага бързо да разпознава контрабандистите и престъпниците.Всъщност животът на Тина не изглежда особен, въпреки че се чувства самотна заради специфичния си външен вид… Един ден, докато е на работа, тя спира Вор (в ролята Eеро Милоноф, познат от „Най-щастливият ден в живота на Оли Маки”, макар и неузнаваем тук), който определено не е това, което изглежда.Оказва се, че мъжът има същите лицеви белези и свръхестествена дарба като Тина. В него тя най-накрая намира партньор, който я допълва по всякакъв начин. Вор е и този, който отключва тайните на нейното минало… „Variety” определя „Граница” като „вълнуващо-интелигентен микс от романтика, скандинавски ноар, социален реализъм и свръхестествен ужас, който излиза от рамките на всякакви жанрови условности и шаблони”.", "date": "2019.01.25", "title": "Носителят на голямата награда от Кан 'Граница' в програмата на София Филм Фест"}
{"url": "https://offnews.bg/futbol/v-levski-spirat-sas-skapite-pokupki-696195.html", "text": "Повече инвестиции в базата и изчистване на стари задължения, отколкото прахосване на средства по привличането на скъпоплатени чуждестранни футболисти. Това ще е стратегията на новите силни хора в Левски, които в момента са представлявани в клуба от Павел Колев.Смяната на собствеността на сините трябва да стане на 6 март - за тогава е насрочено общо събрание на клуба, финансовият гръб ще бъде осигурен от хазартен бос №1 у нас. \"Сините\" ще продължат идеята за направата на модерен медицински и възстановителен център, която бе започната от Спас Русев, който все още се води президент на клуба. Центърът ще се помещава в сектор А на стадион \"Георги Аспарухов\".Вчера Павел Колев бе вписан в търговския регистър като изпълнителен директор на Левски. Заведен бе и новият Управителен съвет, в който влизат още Ели Спасова Шопова и Найден Кирилов Димитров. Публикуван бе и финансовият отчет на клуба за 2017 година. Той показва, че към 31.12.2017 г. дългосрочните и краткосрочните задължения на дружеството са в размер на 18,377 млн. лв. (12 милиона от тях са по изграждането на сектор А на „Герена\"), а нетната загуба на клуба за 2017-а е 874 хиляди лева.В момента тече одит, който ще покаже какво е реалното състояние на Левски.Засега изглежда малка вероятността сините да правят резки движения до края на трансферния прозорец. От клуба вече обявиха, че искат отборът да бъде съставен предимно от български играчи. Такива добри свободни няма. От \"Герена\" удариха на камък в опитите си да привлекат халфа на Берое Мартин Райнов, както и защитника на Ботев Пд Кристиан Димитров.Трудно биха взели и Галин Иванов от Славия. В момента в състава на проби са норвежкият бранител Магнар Йодегард u френският офанзивен полузащитник Жордан Нкололо. Първият бе одобрен от Славиша Стоянович, но сега ще трябва да се хареса и на новия треньор Георги Дерменджиев.", "date": "2019.01.25", "title": "В Левски спират със скъпите покупки"}
{"url": "https://offnews.bg/kultura/virtuoznata-pianistka-elena-bashkirova-gostuva-na-sofijskata-filharmon-696190.html", "text": "На 31 януари виртуозната Елена Башкирова и Софийската филхармония ще представят Концерт за пиано и оркестър No 21 от Волфганг Амадеус Моцарт. На диригентския пулт застава маестро Лео Хусеин.В програмата са включени още \"Магическият остров\" на Уилям Алуин, \"Вълшебното езеро\" на Анатолий Лядов и Симфония No 2 на Александър Бородин.Елена Башкирова е дъщеря на патриарха на руската пианистична школа, големият Дмитрий Башкиров. Завършва Консерваторията \"Чайковски\" и паралелно през 70-те години започва обещаваща кариера, сред която са серия концерти с Гидон Кремер, за когото по-късно се омъжва.През 1978 г. двамата емигрират и независимо че бракът им е кратък, остават добри приятели и често си партнират на сцената. Тя е редовен гост на водещи оркестри в света, като Мюнхенската филхармония, Филхармонията на Токио, Оркестрите в Париж, Монреал, Хюстън, Чикаго, Санкт Петербург и др. Съвместната ѝ работа със Серджу Челибидаке в Мюнхен и Пиер Булез в Чикаго оказват силно влияние на стила ѝ.Тя работи и с диригенти като Зубин Мета, Шарл Дютоа, Кристоф Ешенбах, Семьон Бичков, Джеймс Конлон, Клаус Петер Флор и, разбира се, Даниел Баренбойм, с когото са съпрузи от 1988 г.Виртуозната пианистка е еднакво добър интерпретатор както на класическата и романтична музика, така и на съвременната. Тя има особен афинитет към камерните концерти. Основател е на Международния фестивал за камерна музика в Йерусалим, който се провежда ежегодно през септември с участието на елитни музиканти. Фестивалът става толкова популярен, че започва да гостува на сцените в Берлин, Париж, Лондон, Виена, Ню Йорк и други. Елена Башкирова е основател и на Metropolis фестивал в Берлин, Германия.Билети на цени от 25 до 50 лв. са налични на касата на зала \"България\", eventim, epaygo и tichetsbg.", "date": "2019.01.25", "title": "Виртуозната пианистка Елена Башкирова гостува на Софийската филхармония"}
{"url": "https://offnews.bg/tenis/legendarniat-rod-lejvar-vrachi-trofej-na-grigor-dimitrov-696186.html", "text": "Най-добрият ни тенисист Григор Димитров се похвали с вълнуваща среща по време на участието си на Откритото първенство на Австралия. В Мелбърн той е имал специална среща с легендарния Род Лейвър, чието име носи централния корт на турнира.Носителят на 11 титли от Големия шлем е връчил на Григор трофея от триумфа на \"Лейвър Къп\" миналата година. Тогава Отбор Европа с Григор, Новак Джокович и Роджър Федерер в състава си победи Отбора на света.\"Голям късметлия съм, че прекарах малко време с такава легенда, докато бях в Австралия\", написа първата ни ракета под снимка, която публикува в социалните мрежи.Димитров отпадна на 1/8-финалите на Откритото първенство на Австралия след загуба от Франсис Тиафо и вече е в дома си в Монте Карло.Следващият турнир на българина е в Ротердам, който стартира на 11 февруари. Преди година българинът достигна до финала, където загуби от Роджър Федерер.", "date": "2019.01.25", "title": "Легендарният Род Лейвър връчи трофей на Григор Димитров"}
{"url": "https://offnews.bg/politika/ministar-marinov-za-zadarzhanite-za-reket-politcai-shte-ima-takiva-op-696211.html", "text": "Имаше много такива операции в миналото, ще има и в бъдеще. МВР е система, която освен че е много голяма, упражнява и изключителна власт, така че служителите са подложени на огромен корупционен натиск. Някои, за съжаление, се поддават.Това заяви министърът на вътрешните работи Младен Маринов във връзка със  от икономическа полиция към столичното 4-то РПУ. Според разследващите задържаните, които предстои да бъдат обвинени за участие в организирана престъпна група, са изнудвали дребни собственици на заведения в района си, като са искали т.нар. \"такса спокойствие\".Маринов подчерта, че министерството има добре работещ вътрешен механизъм за предотвратяване и разкриване на злоупотреби в системата в лицето на дирекция \"Вътрешна сигурност\", като голяма част от подадените към сигнали всъщност идват от самите областни дирекции. \"Това говори, че в системата има импулс за справяне с тези, които не работят съгласно закона\", заяви Маринов. Освен вътрешния механизъм Маринов вижда и показността на акцията като превантивна мярка. \"Самото задържане и самата операция и начинът, по който се прави - тя действа превантивно към всички останали, които се колебаят. Сами виждате, че в групата е имало и служители, които са склонявани към тази дейност, но не са се поддали\", допълни Маринов.По негови думи \"нито един сигнал не е прикрит\" и самото съществуване на дирекция \"Вътрешна сигурност\" с нейните правомощия е гарант, че при всеки подаден сигнал той ще бъде изследван в детайли и ако има наличие на такава схема, тя ще бъде преустановена.", "date": "2019.01.25", "title": "Министър Маринов за задържаните за рекет полицаи: Ще има такива операции и в бъдеще"}
{"url": "https://offnews.bg/obshtestvo/api-preduprezhdava-karajte-mnogo-vnimatelno-v-iuzhna-balgaria-696139.html", "text": "Шофьорите, на които им предстои пътуване в област Смолян да тръгват на път с автомобили подготвени за зимни условия, да карат внимателно и със съобразена скорост, съобщават от Агенция Пътна инфраструктура (АПИ).Падналият сняг от нощта до момента на места е до 40 см. За повишаване безопасността на движение всички превозни средства, пътуващи по път III-8631 Момчиловци - Виево - Лъки - Рожен задължително трябва да бъдат с вериги. През прохода „Превала“ и път II-37 Батак-Доспат е ограничено движението за МПС над 12 тона и на ремаркета и полуремаркета. За днес Националният институт по хидрология и метеорология е определил оранжев код за дъжд и снеговалежи в областите – Благоевград, Пазарджик, Пловдив, Смолян, Кърджали и Хасково.Агенция „Пътна инфраструктура“ апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори.Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.25", "title": "АПИ предупреждава: Карайте много внимателно в Южна България"}
