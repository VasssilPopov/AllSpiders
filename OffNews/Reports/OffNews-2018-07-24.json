{"url": "https://offnews.bg/futbol/svetat-prizna-velichieto-na-luka-modrich-684992.html", "text": "2007 г. Спортният директор на Тотнъм Деймиън Комоли анализирал разликата между „шпорите” и клубовете, които тогава влизали в „голямата четворка”. Той стигнал до простия, но очевиден извод: „Разликата е в процента на успешните подавания в чуждата третина и процентът на владеене на топката в съперниковата половина на терена – там изоставаме много. Единственият начин да запълним тази пропаст е да намерим играчи от принципно друг тип – много по-технични и креативни”.Комоли говорел за няколко играчи – той даже и не предполагал, че проблемите на отбора му могат да се решат от един футболист, но именно тези му търсения го завели в Загреб, където гледал Лука Модрич. Веднъж видял полузащитника на Динамо, Комоли забравил за цифрите и се влюбил в него.Много от решенията на Модрич, като последователни пропусквания на топката за заостряне на атаката, дори не влизат в статистиката. От друга страна поредица отигравания с едно докосване, включително и напред, изграждат перспективни нападения на отбора му, а съперниковите полузащитници и защитници дори не могат да стигнат до единоборство с него.Това е специалността му, макар че и цифрите били забележителни, да има силни скрити отигравания. „Заливаха ме с помия за този трансфер: той е прекалено дребен, прекалено слаб, не вкарва и не прави асистенции. Но Лука беше играчът, от който клубът ни се нуждаеше отчаяно – винаги отворен за пас, с великолепна игра между линиите на полузащитата и защитата на съперника, идеално подава топката преди головия пас. Дори тогава ние смятахме предголовите подавания и затова бяхме уверени, че той ще стане един от най-добрите полузащитници във Висшата лига”, спомня си Комоли.Драган Стойкович – Пикси, един от най-талантливите югославски играчи в историята, казва за Модрич: „Гледайки играта му, аз видях дребничко момче със светла коса, който във всеки момент взимаше това решение, което бих взел и сам”.Разбирането за играта на Лука било на уникално ниво. Тотнъм плаща за хърватския халф 16,5 млн. лири – трансферен рекорд, който ще се превърне в сделката на века.„В разборите преди мач Хари Реднап четеше състава, написан на ръка на малко листче и казваше: „Просто подавайте на Модрич, след това той ще намери Рафа – и ние ще спечелим мача”, спомня си Рафаел ван дер Ваарт. С тази тактика Тотнъм на Реднап играе най-зрелищния футбол във Висшата лига и поне през половината сезон се бори за титлата. За този отбор това е надскачане на възможностите.Модрич бил най-важният футболист, както за качеството на играта, така и за стила. Хърватинът правел всичко – прокарвал топката напред, създавал положения, придавал баланс в полузащитата, отварял пространство за съотборниците си, използвал пространството, което му създавали те, помагал да се излезе от пресата на съперника. След заминаването на Лука в Мадрид Тотнъм така и не може да му намери заместник. Даже най-близкият аналог и един от уникалните полузащитници на Висшата лига – белгиецът Муса Дембеле – не притежава и половината от тези качества.Няколко сезона „шпорите” играят просто ужасно. Само милионите голове на Гарет Бейл с далечни удари маскират игровия провал. Без Модрич (играта) и Бейл (маскирането на нейното отсъствие) Андре Вилаш-Боаш бързо губи работата си. Даже следващият треньор, който се утвърждава на поста – Маурисио Почетино, не успява веднага да намери баланса. Първият му се сезон е с много слаб футбол и на аржентинеца се налага напълно да промени игровата система, преди Тотнъм да се върне на това високо ниво. Но дори и сега отборът не играе така стилно.Модрич не само вършел работата на двама-трима футболисти, но бил и истинска загадка за съперниците. Никой не разбирал как е най-добре да бъде спрян.„На тренировки беше невъзможно да му вземем топката, - спомня си бившият защитник на „шпорите” Джейми О’Хара. – Той беше дребен, но прасците му бяха железни. Той беше невероятно силен, при това с нисък център на тежестта. Но най-много впечатляваше как работи с топката. Той винаги разбираше накъде да я отиграе, откъде идва съперникът и какво иска да направи той. С това разбиране той винаги създаваше допълнително пространство. Освен това винаги предвиждаше ситуацията на терена с три паса напред. Мозъкът му работеше по-бързо, отколкото на всички останали”.„Моят най-труден съперник – Лука Модрич. В началото ти се струва, че можеш да го надиграеш заради превъзходството в сила, но той е доста по-силен, отколкото изглежда, при това мозъкът му работи 20 пъти по-бързо, отколкото при нормалните хора”, потвърждава Джонджо Шелви, който в онези години играе срещу Модрич с екипа на Суонзи и Ливърпул.Имнно затова Модрич, независимо от ролята му, прави всеки отбор по-добър. В Реал им трябваше време, за да го осъзнаят, но в момента никой не се съмнява в това. Може би най-ярко важността на хърватина се прояви в последния сезон на Карло Анчелоти. С него отборът показваше най-добър футбол в епохата на Татко Карло и уверено водеше в Примера. Без него пролетният полусезон се провали. Анчелоти беше освободен, а вестник Marca се подиграваше на Модрич-зависимостта с известното заглавие „Какво да се прави, ако Модрич настине?” и отговорът под него: „Паникьосвайте се”.„Аз никога не правя символични отбори с играчи, които съм тренирал. Вижте само вратарите – Буфон, Ван дер Саар, Касияс, Нойер. Няма как да избера най-добрия. С другите постове също е така, но със сигурност в този символичен отбор ще играе Лука Модрич. Той притежава великолепна техника с разбиране на играта и силно лидерство. Към това бих добавил, че той е и чудесен човек”, обяснява Анчелоти.С него се съгласява всеки, който е тренирал Модрич. След работата си с хърватския плеймейкър Моуриньо фаворизира схемата 4-2-3-1 и във всеки отбор търси играч, който да натовари с всички задачи и качества на Модрич. Специално заради това той купи Сеск Фабрегас и счупи трансферния рекорд с Пол Погба, но даже с тях новата концепция на Моуриньо не работи така добре.", "date": "2018.07.24", "title": "Светът призна величието на Лука Модрич"}
{"url": "https://offnews.bg/politika/bsp-sezira-prokuraturata-za-dejstviata-na-pravitelstvoto-v-strandzha-684969.html", "text": "БСП внася 11 страници сигнал в прокуратурата за действията на правителството в Странджа.Това обяви председателят на партията Корнелия Нинова на пресконференция в централата на партията.Според Нинова действията на управляващите в засегнатите от чума по дребните преживни животни райони, поне в началото, са били незаконни.Корнелия Нинова обясни, че сезира прокуратурата за действия, базирани на нищожни заповеди. Те са подписани от зам.-директор на агенция, а не от министър на земеделието, съгласувано с министър на вътрешните работи, както изисква законът. \"Такива заповеди не пораждат последици – те са нищожни“, категорична бе тя.По нейните думи от това следва, че всички предприети действия, на базата на такава заповед, са незаконни:БСП сезира държавното обвинение и за нахлуване в частна собственост, без предоставяне на документ за това, както и за ограничаване на достъпа на хората до личната им собственост без заповед на оторизиран орган.Тя посочи още, че ако има основания ще бъдат сезирани и европейските институции:", "date": "2018.07.24", "title": "БСП сезира прокуратурата за действията на правителството в Странджа"}
{"url": "https://offnews.bg/obshtestvo/masovi-proverki-na-kamioni-i-avtobusi-u-nas-684996.html", "text": "Европейска акция по пътищата проверява масово камиони и автобуси.Целта е да се намалят тежките инциденти, причинени от неизправни тирове и заспали зад волана шофьори.Операцията се провежда във всички държави членки на европейската организация на службите на Пътна полиция - TISPOL. В нея се включват и служители на криминална и икономическа полиция.Ще се проверява валидността на застраховка „Гражданска отговорност”, както и за наличието на винетен стикер за ползване на републиканските пътища.Акцията ще продължи до 29 юли.", "date": "2018.07.24", "title": "Масови проверки на камиони и автобуси у нас"}
{"url": "https://offnews.bg/sviat/pone-28-zaginali-pri-razrushavaneto-na-iazovirnata-stena-v-laos-684976.html", "text": "Спасителните служби са открили 28 тела на загинали след разрушаването на язовирна стена в провинция Атапу, Югоизточен Лаос, съобщи ТАСС, позовавайки се на Виетнамската информационна агенция.Стотици хора остават в неизвестност.Стената на язовира, който се намира недалеч от границата с Виетнам, се е разрушила снощи и излелите се пет милиарда кубически метра вода са наводнили шест села и са унищожили над 1000 къщи, предадоха световните агенции, позовавайки се на лаоската държавна осведомителна агенция КПЛ. Без дом са над 6600 души. Властите са доставили лодки, за да помогнат за евакуиране на хората.Висши правителствени представители са се отправили към мястото на бедствието. Причината за срутването засега е неизвестна. Според строителната компания възможно е причината да е в продължителните дъждове, след които в язовира са се събрали значителни количества вода, отбелязва Франс прес, цитирана от БТА.Южнокорейската агенция Йонхап предаде, че една от участващите в строителството южнокорейски компании е изпратила в Лаос своя президент и сформирала в Сеул екип за спешни действия.Компанията се опитва да установи дали язовирът е прелял, или язовирната стена се е скъсала. Според Йонхап, която цитира неназован представител на същата компания, количеството на валежите в района е били три пъти повече от обичайното и един от петте помощни язовири е прелял.Властите са потърсили съдействие от правителствени служби, полицията и военните, от бизнеса и гражданите за осигуряване на хранителни продукти, питейна вода и лекарства.Язовирът и ВЕЦ Ксе Пиан-Ксе Намной се строи от смесена фирма, включваща южнокорейски, тайландски и лаоски компании. По график той трябвало да бъдат открит тази година. За момента не е ясно дали вече е бил в експлоатация.", "date": "2018.07.24", "title": "Поне 28 загинали при разрушаването на язовирната стена в Лаос"}
{"url": "https://offnews.bg/kultura/mario-zhekov-hudozhnikat-kojto-vazhvaliava-moreto-s-chetka-684975.html", "text": "Десетилетия наред името му е по-известно в чужбина, отколкото в България. Марио Жеков е един от най-известните ни художници, възхвалили морето с четка в ръка.На 27 юли от 18.00 часа в Национална художествена галерия - Двореца ще бъде представена ретроспективната експозиция със 120 творби на художника от фондовете на галериите в Стара Загора, Пловдив, Бургас, Сливен, Варна, Казанлък, Добрич, Националната галерия, Софийската градска художествена галерия и частни колекции.Марио Жеков е роден на 16 октомври 1898 година в Стара Загора. Там прави и първите си стъпки в света на изкуството, под крилото на неговия вуйчо – художникът Васил Маринов.През 1917 г. е изпратен на фронта край Дойран и попада в плен. Случайността го изправя пред един френски офицер, който го съветва да учи живопис във Франция. През есента на 1918 г. постъпва в Държавното художествено-индустриално училище в София (днешната Национална художествена академия), което през следващата година напуска. През лятото на 1921 г. е готов да решава да следва мечтата си да учи в Париж. Заминава за Истанбул с намерение да се качи на кораб за Франция, но спестените пари се оказват твърде малко. Оставайки в Истанбул, създава десетки рисунки и акварели, които ще бъдат първите крачки към бъдещето му на маринист.В края на пролетта на 1924 г. Марио Жеков пристига във Франция. През есента започва да посещава Рисувалното училище в Париж. Няколко малки гваша, акварели и рисунки от това време ясно разкриват борещите се у него влияния на художествените процеси, с които се среща в изложбените зали на френската столица. За да се издържа, през есента той постъпва на работа в едно парижко художествено студио, а в началото на 1925 г. е поканен в известната по онова време Централна компания за живопис и декорация, изпълнявайки възлагания за нейните филиали в Париж и Ница. Съзнателно избира повечето служебни поръчки за Ница, за да рисува морето. Тук открива живописната магия на Матис и фовистите.През есента на 1926 г. художникът се завръща в България. След кратък престой в родния си град заминава за Черноморието. Сред скалите и самотните плажове на Созопол и Несебър той пресъздава безкрайните превъплъщения на морето, светлината и движението на водата.Между 1933 г. и 1936 г. Марио Жеков работи епизодично като художник в Пловдивския театър. От тези години са пейзажите му от Стария град, а свободните месеци са отделени за Черноморието.През 1934 г. прави изложба в София, която е приета с възхита от критиката и публиката, утвърждава се сред безспорните майстори на морския пейзаж. Популярността му расте, илюстрованите списания печатат репродукции на негови картини, издатели ги включват в луксозните си календари.По-късно следват пътувания до Дубровник, където рисува най-значимите си произведения, прави самостоятелни изложби в Белград, Загреб, Будапеща и Букурещ.Обществено-политическите промени в България след 1944 година подлагат на изпитание свободолюбивия му характер.През тези смутни години художникът намира усамотение отново над разбиващите се в скалите вълни на морето. След 1948-1949 година живописта му губи, в известна степен, богатството си на нюанси. През следващите години, паралелно с пейзажите от страната и Черноморието, той работи в областта на сценографията и пространственото оформление. С основаването на Държавно стопанско предприятие „Балкантурист” той е сред най-активните фигури в рекламната сфера.", "date": "2018.07.24", "title": "Марио Жеков - художникът, който възхвалява морето с четка"}
{"url": "https://offnews.bg/112/tezhkoto-navodnenie-v-tetevensko-vze-edna-zhertva-684978.html", "text": "По информация на МВР Ловеч един човек е загинал при тежкото наводнение в община Тетевен.Тялото на 36-годишен мъж е намерено около 11:30 ч днес.Мъжът е оставил колата си до къща за гости и е тръгнал пеша за града, опитал се е да прекоси вада, при което водата го е отнесла. Все още се прави оглед на място.По-рано днес със заповед на кмета на Тетевен .На територията на общината има 15 сигнала за наводнени приземни етажи, пътни участъци, паднали клони и дървета. Сигналите са получени в пожарните служби в Тетевен и Ловеч. По-голямата част се отнасят за селата Градешница и Глогово.Екипи на пожарната служба работят за отводняване на наводнените обекти и отстраняване на падналите дървета. Огнеборци от Тетевен са евакуирали двама трудноподвижни жители от село Глогово.", "date": "2018.07.24", "title": "Тежкото наводнение в Тетевенско взе една жертва"}
{"url": "https://offnews.bg/obshtestvo/streletcat-ot-podleza-e-kriminalno-proiaven-zhertvata-s-opasnost-za-684997.html", "text": "Мъжът, който днес стреля по друг в столичен подлез след битов скандал, е криминално проявен.Той има регистрация за побой, пише бТВ.59-годишният криминално проявен стреля със собствения си пистолет, за който има разрешително. В момента раненият е с опасност за живота, след като бе улучен в корема.Това се случи посред бял ден в оживения столичен подлез на кръстовището на бул. \"България\" с бул. \"Гоце Делчев\".Стрелецът е собственик на два магазина в подлеза – за колела и за вестници. Останалите търговци в подлеза твърдят, че не е конфликтен. Арестуваният е разпитван няколко часа до мястото на престъплението.По първоначална информация причината за стрелбата е битов скандал - между двамата възниква кавга заради куче, което ползвало магазина на стрелеца за тоалетна.", "date": "2018.07.24", "title": "Стрелецът от подлеза е криминално проявен, жертвата - с опасност за живота"}
{"url": "https://offnews.bg/sviat/broiat-na-zaginalite-pri-pozharite-v-gartcia-dostigna-74-dushi-obnove-684982.html", "text": "Жертвите на пожарите в Гърция се увеличиха до 74 души.Близо 180 души са ренени, 11 от пострадалите са в тежко състояние. Сред пострадалите има и българка. Тя е приета в болница с изгаряния, без опасност за живота. Опожарени са 1000 къщи и 300 автомобила.Пожарите се разгоряха близо до курортното градче Кинета вчера и облаци дим се разпространиха на 40 км на изток.Министерството на външните работи посъветва българските граждани, които се намират на територията на Гърция, да следват стриктно указанията на местните власти и да не предприемат действия, които могат да застрашат тяхната безопасност.На телефон 199 могат да бъдат подавани сигнали към гръцката противопожарна служба за изчезнали хора, като е необходимо да се предостави информация за тях.В случай на необходимост българи могат да се обръщат за съдействие към кризисния щаб, сформиран към посолството, на телефон: +30 6937 096 220.", "date": "2018.07.24", "title": "Броят на загиналите при пожарите в Гърция достигна 74 души (обновена)"}
{"url": "https://offnews.bg/futbol/kiril-despodov-prepodpisa-s-tcska-684983.html", "text": "Нападателят на ЦСКА Кирил Десподов продължи договора си с клуба до 2022 година и така сложи край на спекулациите, че ще бъде продаден.Ето какво съобщават \"червените\" на официалния си сайт:\"Един от любимците на Червена България - Кирил Десподов, удължи своя договор с клуба до 2022 година. Талантливият нападател, който получи приза за най-добър млад футболист в анкетата \"Футболист на футболистите\" през последните две години, изигра 58 мача за два сезона, като в тях отбеляза 15 гола и направи 15 асистенции. През настоящата кампания Десподов взе участие в реванша срещу Рига в Латвия, където реализира последната дузпа и класира тима ни за втория квалификационен кръг на Лига Европа\".21-годишният футболист също коментира новия си договор.\"Щастлив съм в ЦСКА и ще продължа да тренирам усилено и да се раздавам максимално в мачовете, за да радвам феновете. Ние имаме най-вярната публика, която винаги е плътно зад отбора и ни подкрепя безрезервно. Вярвам, че тепърва ще постигна много успехи с ЦСКА. Елате в четвъртък на стадиона за мача срещу Адмира Вакер, нека заедно спечелим поредния важен двубой\", каза Десподов.Междувременно стана ясно, че шотландският рефер Джон Бийгън ще бъде съдия на двубоя между ЦСКА и Адмира Вакер (четвъртък, 20:00 часа) от втория квалификационен кръв на Лига Европа.Британецът пристига на \"Българска армия\" със сънародниците си Дъглас Потър и Шон Кар, а четвърти арбитър на срещата ще е Стивън Маклийн, също от Шотландия.В другия мач с българско участие в турнира в четвъртък столичният Славия гостува на хърватския гранд Хайдук Сплит, а съдия на срещата е румънецът Василе Маринеску.", "date": "2018.07.24", "title": "Кирил Десподов преподписа с ЦСКА"}
{"url": "https://offnews.bg/politika/aktcizat-na-bezdimnite-tcigari-stava-40-ot-tozi-na-obiknovenite-684980.html", "text": "Акцизът върху бездимните цигари ще стане 40% от този на обикновените, реши парламентарната комисия по бюджет и финанси, която днес разгледа на второ четене промените в закона за акцизите, които предизвикаха остри критики. Законопроектът ще влезе в сила от 1 октомври, ако не претърпи промяна в пленарната зала.Първоначалните текстове бяха внесени в деловодството на парламента от председателя на комисията и депутат от ГЕРБ Менда Стоянова, но очаквано днес претърпяха сериозни промени. Между първо и второ четене самата Стоянова направи предложения, с които редактира първоначалния си законопроект. В момента вносителите на бездимните цигари плащат акцизна ставка за внесен килограм тютюн в размер на 152 лв, а с измененията, които Стоянова предлага между първо и второ четене тази сума ще се увеличи на 233 лв. Това означава, че ставката за бездимни цигари ще бъде 40% от тази на обикновените. Акцизът за кутия нагреваеми цигари е 0,93 лв., а с увеличение с 40% ще стане 1,43 лв. Първоначалният законопроект предвиждаше „нагреваемите тютюневи изделия“ да се облагат с акциз, равен на този на цигарите. Което означаваше по 3,54 лв. за кутия. След острата реакция срещу предложението и намесата на премиера Бойко Борисов, който дори поиска проектът да бъде изтеглен, но това не стана, мнозинството в парламента се споразумя ставката да не се увеличава толкова много.Основната критика на опозицията за поправките беше, че увеличението на акциза се прави в средата на годината, а не в края, когато се приема държавния бюджет. \"Решението промените в данъка на нагреваемите тютюневи изделия да влезе в сила от 1 октомври е грубо нарушение на законите\", коментира днес депутатът от БСП Румен Гечев.\"Ръстът от 50% на потребление на нагреваемите тютюневи изделия ни мотивира да направим предложението за промяна в акциза сега, а не в края на годината\", отговори Менда Стоянова. Освен това ГЕРБ се отказаха и от идеята си на бутилките бира над 5 литра да се слага бандерол. Това предложение беше част от приетия на първо четене проект, но отпадна по време на днешното заседание на комисията по бюджет и финанси.\"След като направихме проучване на място, видяхме, че на този етап технически е невъзможно производителите на бира да изпълнят това изискване. Ако го гласуваме в този вид, в който беше, просто то нямаше как да се изпълни. Затова го оттеглих, като се разбрахме с производителите на бира да избегнем възможността за неотчитане на оборотите на заведенията от наливна бира\", коментира още Стоянова. ", "date": "2018.07.24", "title": "Акцизът на бездимните цигари става 40% от този на обикновените"}
{"url": "https://offnews.bg/sviat/tereza-mej-lichno-shte-vodi-pregovorite-za-brekzit-s-es-684984.html", "text": "Британският премиер Тереза Мей заяви, че занапред тя ще води преговорите с Брюксел по напускането на ЕС, а министерството за Брекзит ще работи по подготовката на Великобритания за излизането й от съюза, предадоха Ройтерс и Франс прес, цитирани от БТА.Специално звено в канцеларията на премиера през последните месеци играеше все по-значителна роля в процеса на подготовка за Брекзит и днешното съобщение прави официално това прехвърляне на отговорности, отбелязват агенциите.\"Изключително важно е това правителство да се организира по най-ефикасния възможен начин за излизането на Великобритания от ЕС. Аз ще водя преговорите с ЕС, като министърът за Брекзит ще ми е заместник. Министерството за Брекзит ще продължи да води цялата подготовка на правителството за напускането на ЕС: вътрешнополитическа подготовка както за сценарий със, така и за сценарий без споразумение, цялата необходима нормативна база и подготовка за преговорите по бъдещите отношения с ЕС\", заяви Мей.", "date": "2018.07.24", "title": "Тереза Мей лично ще води преговорите за Брекзит с ЕС"}
{"url": "https://offnews.bg/obshtestvo/preduprezhdavame-turtcia-i-gartcia-za-opasno-pokachvane-na-arda-i-mari-684985.html", "text": "Министерството на външните работи на България предупреди с вербални ноти властите в Гърция и Турция за очаквано опасно покачване на водите на реките Арда и Марица. Гърция е предупредена за евентуално преливане на язовир \"Ивайловград\". С цел сработване на постъпващия приток ВЕЦ „Ивайловград“ преминава на 24-часов режим на работа, поради което дебитът на река Арда след язовира ще надвиши 300 кубични метра в секунда.Турските власти са предупредени, че макар нивото на Марица около Свиленград да е под прага на предупреждение съгласно Системата за ранно предупреждение, има вероятност в сряда и четвъртък водното количество да премине жълтия и оранжевия праг и да стигне червения праг на тревога.", "date": "2018.07.24", "title": "Предупреждаваме Турция и Гърция за опасно покачване на Арда и Марица"}
{"url": "https://offnews.bg/offtopic/tekilata-e-svarzana-sas-zagubata-na-teglo-tvardi-prouchvane-684979.html", "text": "Ако искате да отслабнете и се консултирате със специалист, най-вероятно той ще ви каже, че трябва да забравите за алкохола.Но любителите на текилата ще останат приятно изненадани, че ново проучване е открило връзка между алкохолната напитка и загубата на тегло.Според изследването, представено на среща на Американското химическо дружество, текилата помага за понижаване на нивата на кръвната захар в кръвта. Това става благодарение на други захари - тези, които се съдържат в растението агаве, познато у нас като Столетник, от което се прави текилата.Т. нар. агавини обаче са несмилаеми и действат като диетични фибри - пречистват организма от токсини и мазнини.В изследването се допълва, че агавините са едни от най-добрите захари, които спомагат за чревен баланс. Те спомагат за чувството на ситост, което от своя страна води до по-малка консумация на храна.За да достигнат до заключенията си, изследователите хранят група мишки със стандартна храна, но добавяйки агавини към водата им. Друга група от животинките пие вода без добавените захари. Мишките, които са пили вода с агавини, са консумирали по-малко храна, загубили са тегло, а нивата на кръвната им захар са намалени.", "date": "2018.07.24", "title": "Текилата е свързана със загубата на тегло, твърди проучване"}
{"url": "https://offnews.bg/politika/bsp-sofia-zaslugata-za-park-vazrazhdane-ne-e-samo-na-gerb-684994.html", "text": "Управляващите от ГЕРБ в Столична община да не си приписват всички заслуги за парк \"Възраждане\", защото историята на София не започва от тях.Това предупредиха общинските съветници от групата на БСП в СОС по повод предстоящия старт на дейностите по изграждане на втория етап от парк \"Възраждане\". В плана за него, освен разширяване на самия парк, е предвидено построяването на модерен аквапарк с водни атракциони. Докладът, с който СОС дава съгласие \"Софийски имоти\" ЕАД да разходва собствени средства за осъществяване на СМР дейности във връзка с реализирането на парк \"Възраждане\", ще бъде гласуван на сесията в четвъртък.\"Парк \"Възраждане\" е отлична придобивка за гражданите и гостите на София, но заслугата да го има не е само на управляващите в момента в Столична община. БСП се бори тази територия в София да не бъде застроена много преди да започне управлението на ГЕРБ в града ни. Затова нека те да не заобикалят технично и да не забравят тези факти, каза председателят на групата на БСП в СОС и лидер на столичните социалисти Калоян Паргов.Идеята за този парк е от много отдавна. Общинските съветници от групата на БСП се борят за реализирането й още от 2005 година, обясни Иван Таков, заместник-председател на Комисията по финанси и бюджет и член на Комисията по опазване на околната среда, земеделие и гори, както и председател на РС на БСП \"Възраждане\". - През годините към този терен имаше много апетити. Включително една офшорка се опита да го открадне от софиянци. След това имаше идеи на мястото да бъде построена сградата на Софийския градски съд. През цялото време БСП е била последователна в настояването си това място да бъде запазено като парк, работили сме и сме се борили за това\".Според Иван Таков е крайно некоректно в момента управляващите в Столична община да си приписват всички заслуги за парк \"Възраждане\".\"Нека не си мислят, че историята на София започва и свършва с тяхното рязане на лентички, каза той. - Районната организация на БСП във \"Възраждане\" през всичките тези години се бори и отстоява идеята паркът да бъде запазен. Организирахме протести срещу различните идеи той да бъде отнет от софиянци. Заслуга на ръководството на Районния съвет на БСП \"Възраждане\" е терени, стопанисвани от НКЖИ, които се намираха в самия парк, да бъдат прехвърлени на Столична община от министъра на транспорта Петър Мутафчиев в кабинета на Сергей Станишев в периода 2005-2009 г. Освен това, в предходния и в настоящия мандат на Общинския съвет в София с колегите от групата на БСП участвахме в разработването на концепцията за парка и подкрепяхме реализацията й. Затова нека колегите от ГЕРБ в СОС да не си присвояват всички заслуги. Все пак София съществува много преди те да започнат да я управляват в последните десетина години\", каза още Таков. ", "date": "2018.07.24", "title": "БСП-София: Заслугата за парк Възраждане не е само на ГЕРБ"}
{"url": "https://offnews.bg/koloezdene/alafilip-s-vtora-etapna-pobeda-v-tura-bez-promeni-na-varha-684987.html", "text": "Французинът Жулиен Алафилип от отбора на Quick-Step записа втора етапна победа в Тур дьо Франс 2018, след като измина най-бързо дистанцията с дължина от 218 км между Каркасон и Банер де Лушон, който бе и първи в Пиренеите.Алафилип се възползва от падането на лидера Адам Йейтс от Mitchelton-Scott, който падна на остър завой при спускането от Кол де Менте към Банер де Лушон и загуби шансове за успех.Алафилип успя да го изпревари и по този начин записа по един успех в Алпите и Пиринеите и запази граховата фланелка за катерачи. Втори завърши Горка Исагире от Бахрейн Мерида, а трети остана Йейтс.Етапът ще се запомни с протеста на френски фермери, които блокираха маршрута с бали сено. Полицията ги разпръсна със сълзотворен газ, но пострадаха и състезатели, сред които и четирикратният победител Крис Фрум от Sky.На върха не настъпиха промени - съотборникът на Фрум Герант Томас продължава да води с 1,39 минути пред него, а трети на 1,50 минути върви Том Дюмулен от Sunweb.Утре предстои да бъде пробяган много интересният 17-и етап, който е с дължина от едва 65 километра между Банер де Люшон и Сен Лари-Сулан. Той включва три тежки изкачвания и завършва на височината от висша категория Кол дю Порте – 16 км със среден наклон от 8.7%. Колоездачите ще тръгнат от стартова решетка на групи по 20 според класирането, като ще бъдат разделени от по 70 метра.", "date": "2018.07.24", "title": "Алафилип с втора етапна победа в Тура, без промени на върха"}
{"url": "https://offnews.bg/obshtestvo/nov-palatkov-lager-na-hora-s-uvrezhdania-pred-ns-684988.html", "text": "Нов палатков лагер пред Народното събрание събра протестиращи, които искат общ закон за хората с увреждания.Той се намира до този на майките на деца с увреждания, които протестират вече няколко седмици.Новият протест е организиран от Национално представителните организации на и за хората с увреждания. Той подкрепя реформата, която майките на деца с увреждания поискаха, но не във вида, който се обсъжда. Лозунгът на новия протест е \"Реформа да, но не така\", предава бТВ.Появата обаче предизвиква недоволство у майките на деца с увреждания. По думите на майките, новият протест има разрешение да се проведе, но не в непосредствена близост до тяхната палатка. Те обвиниха новодошлите протестиращи в провокация.По-рано днес социалният министър Бисер Петков се срещна с двата лагера.Той покани отново майките в работната група по законопроекта, която напуснаха миналата седмица. Те останаха недоволни от работата по Законопроекта за интеграция на хората с увреждания, който подготвя социалното министерство.Протестиращите майки тогава обявиха, че напускат работната група, защото голяма част от текстовете са преписани от сега действащия закон и на 30 юли ще излязат на ефективен протест.По думите на министъра, новият закон може да бъде гледан в НС в началото на октомври, но ако майките се върнат в работната група. Следващото заседание на групата е в понеделник.", "date": "2018.07.24", "title": "Нов палатков лагер на хора с увреждания пред НС"}
{"url": "https://offnews.bg/izvan-terena/kristiano-ronaldo-e-chovek-kato-vsichki-ostanali-684964.html", "text": "Португалската мегазвезда на Ювентус Кристиано Роналдо показа човешката си страна по време на промоционално посещение в Китай в подкрепа на производителя на спортни стоки Nike, чието рекламно лице е.33-годишният нападател изпълнява може би последният си ангажимент към американците, тъй като новият му клуб има договор с германския концерн Adidas и е възможно Роналдо да смени марката.Пътуването до Китай е било планирано преди подписването на договора му със \"Старата госпожа\" и е нямало вариант да бъде отменено.В Китай Роналдо беше посрещнат с голям ентусиазъм, а португалецът зарадва почитателите си като демонстрира уменията си със селфи стик в ръка. Така той показа, че нищо човешко не му е чуждо, включително суетата.В Китай Роналдо обяви създаването на спортна школа с неговото име в подкрепа на талантите от китайските села.", "date": "2018.07.24", "title": "Кристиано Роналдо е човек като всички останали"}
{"url": "https://offnews.bg/sviat/pozhari-bushuvat-i-v-shvetcia-ne-e-valialo-ot-maj-684951.html", "text": "Пожари горят в Швеция, където не е валял на практика никакъв дъжд от месец май насам, съобщи AFP. В понеделник в страната са регистрирани 27 пожара. В момента поне четири от тях не са потушени. Възможно е ситуацията да се усложни заради очакваните високи за страната температури от около 35 градуса при обичайни около 23 градуса. Това са най-високите температури за последните 100 години. Редица европейски държави, сред които Франция, Италия и Германия, са изпратили самолети и пожарни екипи в помощ на шведските власти. В Швеция на практика не е валяло от май, допълва AFP. Огнената стихия е обхванала гори и поляни из цялата страна, като щетите са за над 80 млн. евро. Пожари бушуват в момента и в Гърция, като стихията отне живота на поне 50 души, а 170 бяха ранени. ", "date": "2018.07.24", "title": "Пожари бушуват и в Швеция, не е валяло от май"}
{"url": "https://offnews.bg/112/mazh-prostrelian-v-podlez-na-sofijskia-bul-gotce-delchev-sled-spor-za-684956.html", "text": "50-годишен мъж е бил прострелян в подлез на бул. Гоце Делчев в София около 10 сутринта днес.Стрелецът е 59-годишен и е задържан на мястото на престъплението. По първоначална информация причината е битов скандал, съобщава МВР. bTV допълва, че между двамата възникнала кавга заради куче, което ползвало магазина на единия за тоалетна.Арестуваният е стрелял със законно притежаван пистолет. Той е прострелял жертвата в корема. Раненият е откаран в \"Пирогов\" от Бърза помощ.На местопроизшествието са стартирали действия по разследването под наблюдението на Софийската градска прокуратура. Продължава работа по изясняване на всички факти и обстоятелства около случилото се.", "date": "2018.07.24", "title": "Мъж прострелян в подлез на софийския бул. Гоце Делчев след спор за куче"}
{"url": "https://offnews.bg/sviat/izrael-e-svalil-sirijski-iztrebitel-684967.html", "text": "Израел е свалил изтребител на сирийската авиация над Голанските възвишения.\"Преди малко две ракети „Пейтриът“ бяха изстреляни по изтребител Су, който навлезе във въздушното пространство на Израел“, съобщиха от израелското военно министерство, цитирани от AFP.„Силите за отбрана на Израел наблюдаваха движението на изтребителя, който навлезе на два километра визраелското въздушно пространство. Тогава той бе прихванат от ракетите „Пейтриът“, допълниха те.Въоръжените сили на Израел твърдят, че изтребителят е навлязъл около 1 км във въздушното ѝ пространство.Напрежението нарасна тази година след инцидент с израелски F-16, изпратен на мисия срещу ирански дрон и впоследствие свален от сирийска ракета.", "date": "2018.07.24", "title": "Израел е свалил сирийски изтребител"}
{"url": "https://offnews.bg/medii/vmro-shte-pishe-zakon-sreshtu-falshivite-novini-684981.html", "text": "ВМРО обяви, че повежда битка срещу фалшивите новини, а в началото на следващия политически сезон ще предложи закон за борбата с разпространяването на фалшиви информации в интернет.Това се налагало заради зачестилите случаи на опасни фалшиви новини, които директно застрашават националната сигурност на България, посочват от партията.ВМРО започва изработването на закон, който да регулира съдържанието на материалите в интернет пространството, които към днешна дата - по думите им - не попадат под контрола на нито една институция.Те посочват и примери за фалшиви новини от последните дни: заглавия от типа „Самолети тайно оставят мигранти на военните летища“ или „В ход е план за заселване на Странджа с бежанци“ и твърдения, че дребният рогат добитък в Ямболско се изтребва не заради чумата, а за да се освободят постройки за мигрантите, които Западна Европа ще ни върне, както и невярната информация за смъртта на баба Дора, след като са евтаназирали козите ѝ.Екип от специалисти вече работи по темата като сравнява световните практиките в областта и ги съпоставя с настоящата законодателна уредба по темата в страната, информират от партията. В началото на новия политически сезон ВМРО ще предложи на коалиционните си партньори от Обединени патриоти и ГЕРБ и на всички други парламентарно представени партии идеи за справяне с фалшивите новини. Те посочват, че мерките ще са в посока регулация и прозрачност на собствеността, филтър на информационния поток и ясни и точни правила при представянето на една тема или шега като „новина“. \"Абсурдните имена на сайтовете, от които тръгват, вече не правят впечатление на никого. Именно те обаче са без ясна собственост, регистрирани през офшорни компании в трети контингенти. На това трябва да се сложи край! Живеем във века на високите информационни технологии и е крайно време да изградим законодателна бариера (вкл. и с помощта на технологиите) за разпространението на фалшивите новини\", допълват от ВМРО.", "date": "2018.07.24", "title": "ВМРО ще пише закон срещу фалшивите новини"}
{"url": "https://offnews.bg/sviat/tridneven-traur-v-gartcia-za-zhertvite-na-pozhara-kraj-atina-684986.html", "text": "Гръцкият премиер Алексис Ципрас обяви тридневен траур за десетките жертви на горските пожари в района на Атина, предаде Асошиейтед прес, цитирана от БТА.Най-малко 74 души загинаха в избухналите вчера пожари.Спасителни екипи продължават търсенето сред останките от изгорели сгради, а бреговата охрана търси в морето. Много хора са избягали към брега, а някои са навлезли с плуване в морето, за да се спасят от облаците дим.\"Днес Гърция скърби и в памет на тези, които изгубихме, ние обявяваме тридневен траур. Но не трябва да се оставим скръбта да ни съкруши, защото тези часове са часове на борба, единство, кураж и солидарност\", каза Ципрас.\"Нищо и никой няма да бъде забравен, нищо и никой няма да бъде оставен без помощ и подкрепа от държавата\", заяви още Ципрас.Една от най-младите жертви е шестмесечно бебе, починало от задушаване.", "date": "2018.07.24", "title": "Тридневен траур в Гърция за жертвите на пожара край Атина"}
{"url": "https://offnews.bg/sviat/andzhelina-dzholi-napisa-statia-v-pamet-na-hatidzha-mehmedovich-i-sres-684953.html", "text": "Днес (б.р. - на 23 юли) излезе новината, че Хатиджа Мехмедович, която преживя войната в Босна и председателстваше сдружението Майки от Сребреница, е починала в болница в Сараево.Срещнах Хатиджа преди четири години, когато посетих мемориала в Сребреница, където жертвите на геноцида, най-жестокото клане на европейска почва след Холокоста, са погребани. Спомням си добре. Седяща в кръг с останалите лишени и овдовели майки на Сребреница, тихо и с висша степен на достойнство, тя разказа своята история.Тя изрисува картината на живота си преди войната със своя съпруг Абдула и техните двама сина Азмир и Алмир на 21- и 18-годишна възраст. Тя описа ужасяващите дни през юли 1995 г., когато насилствено са били разделени от нея и изпратени към смъртта си, заедно с още най-малко 8 000 други невинни мъже и момчета. Освен съпруга и децата си, Хатиджа губи своя баща, двамата си братя и далечни роднини.Тези, които проведоха геноцида, стигнаха до крайности, за да скрият или унищожат телата на жертвите. 15 години Хатиджа търсеше останките на своето семейство. Тя е сред първите оцелели, които се връщат в Сребреница. Връща се сама, сблъсквайки се със заплахи, в атмосфера на постоянни опити за отричане на геноцида.Тя ми разказа, че когато най-накрая открили останките на съпруга ѝ и двамата ѝ сина, всичко, което получила от детето си Алмир, за да го погребе, са две кости от крака му. Вместо да вехне от съкрушителната болка от момента, тя ми сподели, че била късметлийка. Много майки все още не са получили дори тази малка утеха.По много начини Хатиджа Мехмедович ми напомняше на други босненски майки, оцелели от войната, които съм срещала. Заради начина, по който комбинираше силата и устойчивостта с толерантността, хуманизма и отказа да отстъпи пред омразата.Но Хатиджа беше също невероятна. 23 години тя беше неуморен търсач на истината и справедливостта. Тя никога не претендираше за някакъв по-специален статут, но говореше от името на всички Майки от Сребреница. Тя не правеше разлика между жертвите, а приемаше всички тях като достойни за признание. Дори когато нейното здраве я предаваше, тя работеше да организира хуманитарни конвои за храна и лекарства за бежанците в Сирия. Тя си отиде без време - едва на 65-годишна възраст. Нейната смърт без съмнение беше забързана от всичко, което е преживяла.Свидетелство за дълбочината на босненските рани е това, че Хатиджа не преживя да види края на борбата за справедливост и защита на оцелелите от Сребреница. Другите трябва да поемат теглото, което тя носеше през толкова много години. Но нейният пример ще продължи да живее в спомените на всички, които я познаваха, и в историите, които всички ние трябва да разкажем, докато сме живи, за да може споменът на Сребреница никога да не избледнее.Въпреки че нейната смърт ме изпълва с тъга и разкаяние за всички жертви на войната в Босна и Херцеговина, сигурна съм, че не съм сама в спомена за Хатиджа с благодарност и страхопочитание.Има времена, в които да размишляваме върху многото уроци на геноцида в Сребреница и докъде може да доведе насилствената омраза към група от хора. Но сега, когато Хатиджа е оставена да почива от опечалената ѝ държава, се усеща като момент, в който да разсъждаваш за силата на един единствен живот.Хатиджа Мехмедович живя един почтен живот. Тя никога не позволи някой да я уплаши или поквари чувството ѝ за истина и честност. Ние може никога да не видим справедливост в нашия живот, но няма да сгрешим, ако последваме нейния пример.", "date": "2018.07.24", "title": "Анджелина Джоли написа статия в памет на Хатиджа Мехмедович и срещата си с нея"}
{"url": "https://offnews.bg/izvan-terena/zadava-se-unikalen-dokumentalen-film-za-manchestar-siti-video-684961.html", "text": "Официалният трейлър от документалния филм на Amazon \"Всичко или нищо - Манчестър Сити\" вече стана тотален хит в социалните мрежи.\"Ще ви защитавам до последния ден на животите ни в пресконференциите, но тук ви казвам истината\", така започва гневният Пеп Гуардиола в свое обръщение в съблекалнята на \"гражданите\", във видеото което се появи в интернет.\"Някои от вас играят по-добре, когато са ми ядосани, така че ако ме мразите, мразете ме. Няма никакъв проблем\", продължава да надъхва Гуардиола, докато Серхио Агуеро и Рахийм Стърлинг гледат към земята.Невероятните кадри са част от документалния филм, който дава поглед вътре в отбора към историческия сезон 2017/18 за Манчестър Сити.В него \"гражданите\" спечелиха титлата като подобриха рекордите за най-много точки и голове в английската Висша лига.", "date": "2018.07.24", "title": "Задава се уникален документален филм за Манчестър Сити (видео)"}
{"url": "https://offnews.bg/sviat/80-zhertvi-na-zhegite-v-iaponia-27-zaginaha-zaradi-navodneniata-vav-v-684958.html", "text": " Горещата влажна вълна, притиснала Япония от няколко седмици, вече отне живота на 80 души.Около 35 000 души са приети в болници с оплаквания, свързани с рекордните жеги през последните 3 седмици, предаде Франс прес, цитирана от БТА.През изминалата седмица средните температури в страната на сянка бяха над 35 градуса по Целзий. В големите градове температурите на сянка бяха между 35 и 40 градуса, а влажността - над 80 процента. Това смъртоносно съчетание отне живота на 65 души само през миналата седмица, а преди това на още 15 души.Повечето от жертвите са възрастни хора, но има и деца, починали от топлинен удар след игра навън.Вчера в Кумагая в префектура Сайтама, северно от Токио, бе поставен национален рекорд по горещина. Там бяха отчетени 41,1 градуса по Целзий.В друга част на Азия - във Виетнам, катастрофалните наводнения и свлачища, причинени от преминаване на тропическа буря, вече отнеха живота на 27 души, предаде Ройтерс.Седем души се водят изчезнали. Повредени са 12 000 къщи и над 90 000 хектара обработваеми площи.", "date": "2018.07.24", "title": "80 жертви на жегите в Япония, 27 загинаха заради наводненията във Виетнам"}
{"url": "https://offnews.bg/112/navodnenia-i-bedstveno-polozhenie-v-obshtina-teteven-684968.html", "text": "Бедствено положение заради наводнения е обявено с кметска заповед в община Тетевен.На територията на общината има 15 сигнала за наводнени приземни етажи, пътни участъци, паднали клони и дървета, получени. Сигналите са получени в пожарните служби в Тетевен и Ловеч. По-голямата част се отнасят за селата Градешница и Глогово.Екипи на пожарната служба работят за отводняване на наводнените обекти и отстраняване на падналите дървета. Огнеборци от Тетевен са евакуирали двама трудноподвижни жители от село Глогово.С техника, организирана от местната власт, е почистен пътят между населените места. Няма постъпила информация за бедстващи хора.", "date": "2018.07.24", "title": "Наводнения и бедствено положение в община Тетевен"}
{"url": "https://offnews.bg/politika/borisov-naredi-novi-promeni-v-zakona-za-privatizatciata-684955.html", "text": "Премиерът Бойко Борисов нареди на депутатите от ГЕРБ да изготвят нови промени в Закона за приватизация и следприватизационен контрол, след като миналата седмица окончателно бяха приети поправки, които предизвика напрежение между партньорите във властта. \"Целта на новите предложения е да отпаднат всички съмнения за лобизъм в полза на една или друга страна. Новите текстове трябва категорично да предвидят забрани за разпростиране на действието спрямо заварени приватизационни договори\", пишат от пресцентъра на ГЕРБ.Съобщението за разпореждането на премиера идва само няколко минути, след като стана ясно, че .Преди няколко дни вицепремиерът Валери Симеонов обвини Атака и ГЕРБ в лобизъм и заяви, че промените в закона се правят, за да се опростят 58 млн. лева неустойка, която братя Домусчиеви дължат на държавата заради неспазен договор за Български морски флот (БМФ). Тогава Симеонов обясни и защо подозира, че поправките се правят в полза на Домусчиеви. В края на тази година изтича 10-годишният срок, в който приватизаторите на БМФ имат определени условия, а наскоро те загубиха дело от държавата, в резултат на което догодина ще трябва да платят неустойката.\"Задължение е да запазят 1 300 000 тона плавателни съдове. Толкова водоизместимост трябва да имат корабите, които да останат до 10-тата година. След приватизацията започва едно лудо рязане за скрап на кораби и в крайна сметка тонажът на корабите се намалява до 900 хил. тона\", обясни тогава пред БНТ Валери Симеонов. С приетите миналата седмица промени обаче срокът, в който приватизаторите на БМФ трябва да изпълняват тези условия, беше намален на 5 години. Така на тях няма да им се налага да плащат неустойката от 58 млн. лв, защото за тях срокът ще е приключил преди повече от 4 години.", "date": "2018.07.24", "title": "Борисов нареди нови промени в закона за приватизацията"}
{"url": "https://offnews.bg/futbol/fizikata-na-ronaldo-shokira-lekarite-v-iuventus-684960.html", "text": "Кристиано Роналдо финализира трансфера си в Ювентус и премина през резонните медицински прегледи, които напълно логино впечатлиха всички.Лекарите в щаба на \"бианконерите\" са останали омаяни от излезлите вчера резултати. Нападателят е записал впечатляващи данни за 33-годишен спортист, като физиката му се равнява на 20-годишен професионален атлет.Кристиано има едва седем процента телесни мазнини, а това е три процента по-малко от средното за професионален играч на такова ниво. Футболистът има и впечатляващите 50% мускулна маса, което е с 4% повече от играч на най-високо равнище.Роналдо показа и сериозни резултати на световното първенство в Русия, що се отнася до скоростта си на терена. Португалецът достигна 34 км/ч по терените в бившата съветска държава, а по-бърз от него нямаше на шампионата.", "date": "2018.07.24", "title": "Физиката на Роналдо шокира лекарите в Ювентус"}
{"url": "https://offnews.bg/kultura/preporachvame-vi-blus-i-soul-muzika-v-bar-petak-684920.html", "text": "Тази вечер от 20.00 часа бар \"Петък\" ще бъде завладян от интересния изпълнител .Ordu е американско-британски музикант, който представя авторски проекти, в които винаги е вплетена история.Той ще изпълни пространството със соул и блус музика, а участие в изпълненията ще вземат Павел Терзийски и Димитър Горчаков.", "date": "2018.07.24", "title": "Препоръчваме ви: Блус и соул музика в бар 'Петък'"}
{"url": "https://offnews.bg/obshtestvo/hristina-cherpi-za-imen-den-684890.html", "text": "Църквата почита днес Света великомъченица Христина. Имен ден празнуват нейните съименички.Св. великомъченица Христина била родом от гр. Тир. Нейният баща бил управител. Наричал се Урбан и бил известен като жесток езичник. Когато пораснала, Христина сама стигнала до познанието на истинския Бог. После познала и богочовека Христа и започнала да му се моли.Веднъж Христина счупила домашните идоли и ги изхвърлила през прозореца. Баща й се разгневил и я подложил на страшни изтезания. Младата мъченица с непоколебима твърдост изтърпяла всичко. Христина била хвърлена в тъмница инакрая прободена с копия.Това станало около 300 г. в царуването на Диоклетиан. Един от родствениците на Христина погребал нейното многострадално тяло.", "date": "2018.07.24", "title": "Христина черпи за имен ден"}
{"url": "https://offnews.bg/drugi/otide-si-doajenat-na-alpinizma-ni-petar-atanasov-684962.html", "text": "Почина доайенът в алпинизма Петър Атанасов, съобщи кметът на Община Банско Георги Икономов в профила си във Фейсбук.\"Днес с прискърбие разбрах, че един голям приятел на Банско и планината ни е напуснал. Доайенът в алпинизма, живата история на българските планински спортове, автор и организатор на единствения по рода си фестивал на планинарската култура \"Банско Филм Фест\" - Петър Атанасов, вече не е сред нас.Вечна ти памет, Пепи! Ти чувстваше планината, ти беше приятел, ти беше човек с голяма душа. Ще ни липсваш\", написа Икономов.Екипът на OFFNews изразява своите най-искрени съболезнования.", "date": "2018.07.24", "title": "Отиде си доайенът на алпинизма ни Петър Атанасов"}
{"url": "https://offnews.bg/obshtestvo/poroi-gramotevichni-buri-i-gradushki-nimh-preduprezhdava-za-opasno-v-684926.html", "text": "До 80 литра дъжд на квадратен метър се очаква да паднат днес на места. В 25 от 28-те области в страната е обявен код за опасно време от Националния институт по метеорология и хидрология при БАН. В 11 от тях предупреждението е от втора степен (оранжев код), а в останалите 14 кодът е жълт (първа степен).Очакват се валежи, гръмотевични бури и локални градушки.На повечето места количествата ще достигнат 35 л/кв. м., а в отделни райони от областите с оранжев код те ще са до 60-80 л/кв.м.Областите с оранжев код са: Пловдив, Ловеч, Пазарджик, Смолян, Стара Загора, Хасково, Кърджали, Габрово, Сливен, Ямбол и Бургас.Областите с жълт код са: София, София област, Благоевград, Монтана, Враца, Плевен, Велико Търново, Русе, Търговище, Разград, Силистра, Шумен, Варна и Добрич.Валежите ще започнат през нощта срещу вторник. Ще има и гръмотевични бури. Главно в югоизточната половина на страната явленията ще са особено интензивни и със значителни количества.През деня облачността ще е предимно значителна и на много места отново ще има валежи, като остават условията за локални градушки.Около обяд ще има временни разкъсвания на облачността и тогава явленията ще са на по-малко места. Ще духа до умерен вятър от север-североизток.Ще е по-хладно с максимални температури между 23° и 28°.Над планините ще преобладава облачно време с валежи от дъжд и гръмотевична дейност. Около обяд явленията ще са на по-малко места. Ще духа умерен, по високите и открити части и временно силен североизточен вятър. Максималната температура на височина 1200 метра ще е около 18°, на 2000 метра – около 12°.Над Черноморието ще е предимно облачно. Ще има валежи от дъжд, на места главно в сутрешните часове ще са интензивни и със значителни количества. Ще духа умерен север-североизточен вятър. Максимални температури по крайбрежието: 24-27°. Температурата на морската вода е 25-26°. Вълнението на морето ще бъде 2-3 бала.Ето какво време ни очаква през следващите 6 дни:До края на новата и в началото на следващата седмица отново на много места в страната ще има краткотрайни, в отделни райони интензивни валежи, главно след обяд и до полунощ, придружени и с гръмотевици. На повече места ще са валежите в Северна България и планините, а в сряда – все още на места и в източните райони. Запазват се условията и за градушки.От средата на седмицата ще започне бавно повишение на температурите, но все пак, особено в източните райони, ще се задържи сравнително хладно за края на юли. Максималните температури през почивните дни, когато вероятността за превалявания по Черноморието намалява, ще са предимно между 27° и 32°.През втората половина от седмицата преди обяд, главно в Южна България, ще има и слънчеви часове.", "date": "2018.07.24", "title": "Порои, гръмотевични бури и градушки: НИМХ предупреждава за опасно време в почти цяла България"}
{"url": "https://offnews.bg/obshtestvo/shte-se-izgradi-telena-ograda-po-granitcata-s-rumania-zaradi-risk-ot-c-684959.html", "text": "Започна изграждането на телена ограда по границата с Румъния за ограничаване на риска от африканска чума по свинете, обяви министърът на земеделието, храните и горите Румен Порожанов по време на заседание на областния координационен щаб в Силистра.Щабът е създаден, за да бъдат предприети мерки за недопускане и ограничаване на заболяването африканска чума по свинете.Вече е започнало изграждането на оградата на две места, предстои да започне и в трети участък. Първоначалната идея е била да бъде поставен електропастир, но той не би спрял по-силните животни, ако се засилят. Министърът на земеделието информира, че Българската агенция за безопасност на храните (БАБХ) е в постоянен контакт с румънските власти. Всички мерки, които се предприемат са стандартни и са за целия Европейски съюз.Той каза още, че контролът върху движението на животни се докладва както от службите на МВР, така и от гранична полиция.По думите му основна мярка за биосигурност е осигуряване на 10-километрова зона около големите свиневъдни обекти. Експерти от БАБХ са обиколили и идентифицирали всички задни дворове, като в момента има 620 обекта с 630 животни. Предстои да бъдат описани още около 120 обекта.Други мерки, които са предприети, са дезинфекция, граничен контрол и срещи в големите свинекомплекси за разясняване на мерките за биосигурност.Тяхното спазване е от изключително значение, тъй като намаляват риска за свинете, отглеждани в големите комплекси, а също и тези за домашно отглеждане.В новосформирания щаб участват областният управител на Силистра Ивелин Иванов, директорът на Областна дирекция по безопасност на храните – Силистра д-р Себахтин Мюмюн Халид и директорът на областна дирекция на МВР старши комисар Кристиян Петров.", "date": "2018.07.24", "title": "Ще се изгради телена ограда по границата с Румъния заради риск от чума по свинете"}
{"url": "https://offnews.bg/politika/mareshki-tazi-koalitcia-niama-da-se-razpadne-na-praktika-upravliavat-684939.html", "text": "Тази коалиция няма да се разпадне, защото стоят други интереси зад нея. На практика управляват ГЕРБ и ДПС.Тази теза разви зам.-председателят на НС и лидер на партия \"Воля\" Веселин Марешки в сутрешния блок на bTV.Според Марешки НФСБ е най-близо до сърцето на Цветан Цветанов, \"Атака\" до това на премиера Борисов, а ВМРО до сърцето на лидера на ДПС Мустафа Карадайъ.Марешки определи министъра на отбраната Красимир Каракачанов като \"най-големия политически измамник\".Лидерът на \"Воля\" предрече още един управленски маднат за ГЕРБ, тъй като коалицията \"Обединени патриоти\" бързо станали \"опитомени патриоти\", а в последствие \"обединен провал\".Марешки допусна възможността патриотичната коалиция да се разпадне, защото партиите в нея се водят от инстикта си за самосъхранение - \"да прехвърлиш провала върху другарчето\".Той отправи критика към намерението на правителството да закупи нови самолети и го определи като \"измамна схема\".Той коментира още състоянието на родния му град Варна. Марешки отбеляза, че хората във Варна съжалявали, че той не е станал кмет, но вече бил \"доста по-напред в йерархията\".", "date": "2018.07.24", "title": "Марешки: Тази коалиция няма да се разпадне, на практика управляват ГЕРБ и ДПС"}
{"url": "https://offnews.bg/sviat/iazovirna-stena-se-sruti-v-laos-stotitci-sa-v-neizvestnost-684957.html", "text": "Стотици са в неизвестност след срутването на язовирна стена в югоизточната част на Лаос. Залети са шест селища, съобщават местни медии, цитирани от Би Би Си.Стотици са в неизвестност, има и загинали, но техният брой не се уточнява. Над 6600 души са без подслон заради наводнението. За момента не е известна причината за срутването на язовирната стена. Местните власти са поискали държавна помощ за осигуряването на храни, вода, лекарства и дрехи за пострадалите. ", "date": "2018.07.24", "title": "Язовирна стена се срути в Лаос, стотици са в неизвестност"}
{"url": "https://offnews.bg/sviat/50-zhertvi-na-pozharite-kraj-atina-170-raneni-situatciata-e-izvan-ko-684938.html", "text": "Горските пожари, които бушуват край столицата Атина, убиха най-малко 50 души. Ранените са 170, 11 от тях - сериозно, 16 са пострадалите деца, предадоха местни медии.По-рано днес Би Би Си и AFP съобщиха за \"най-малко 20 жертви\". По това време гръцките медии съобщаваха за 24 загинали, а впоследствие бяха намерени още 26 тела край град Рафина, източно от Атина.Стотици пожарникари се борят със стихията. Въпреки това ситуацията е извън контрол, обяви премиерът Алексис Ципрас и поиска международна помощ.Снимка: ЕПАДесетки къщи и коли са унищожени. Повечето жертви са открити изпепелени в домовете или автомобилите си.Местни жители напуснаха домовете си, туристи бягат към плажовете източно от Атина, за да се спасят с лодки.Пожарите се разгоряха близо до курортното градче Кинета вчера и облаци дим се разпространиха на 40 км на изток. Гърция е обхваната от силна суша и температурата е около 40 градуса, напомня ДПА.Местата на пожарите:Посолството на България в Атина сформира кризисен щаб. Към момента няма данни за засегнати или бедстващи българи.Кризисният щаб ще бъде на разположение на българските граждани, пътуващи или пребиваващи в Гърция, съобщава Министерството на външните работи.Открита е гореща телефонна линия, на която нашите сънародници могат да потърсят съдействие в случай на необходимост: +30 6937 096 220.", "date": "2018.07.24", "title": "50 жертви на пожарите край Атина, 170 ранени: ситуацията е извън контрол (видео, обновена)"}
{"url": "https://offnews.bg/politika/borisov-predlozhi-na-tcipras-pomosht-za-gaseneto-na-pozharite-v-gartci-684945.html", "text": "България има готовност да помогне на Гърция за гасенето на пожарите. Това обяви премиерът Бойко Борисов в телефонен разговор с гръцкия си колега Алексис Ципрас. Пожарите в южната ни съседка взеха поне 50 жертви.“Изразяваме най-дълбоко съчувствие към пострадалите и близките на загиналите в огнената стихия, обхванала Гърция. С тревога и болка приехме вестта за бедствието, връхлетяло приятелския гръцки народ, довело до човешки жертви и причинило тежки материални щети ”, подчерта българският министър-председател.Премиерът Борисов посочи, че България има готовност за оказване на техническа помощ за Гърция с 50 пожарникари и два пожарни автомобила.Той допълни, че е разпоредил на министерството на вътрешните работи да предприеме незабавна организация при постъпило искане от страна на Гърция за получаване на международна помощ, модулът ни за наземно гасене на горски пожари да бъде приведен в готовност за участие по линия на механизма за Гражданска защита на ЕС.Гръцкият премиер Алексис Ципрас благодари за предложената помощ от България и посочи, че при нужда ще търси Борисов.", "date": "2018.07.24", "title": "Борисов предложи на Ципрас помощ за гасенето на пожарите в Гърция"}
{"url": "https://offnews.bg/112/mazh-padna-ot-pokriv-na-stroiashta-se-izba-i-zagina-684942.html", "text": "Мъж е паднал от покривна конструкция на строяща се винарска изба в село Кошава и е загинал, съобщи Областната дирекция на МВР във Видин.Инцидентът е станал вчера, сигналът е подаден в 11:09 ч.Починалият е 58-годишен, от Пазарджик. Той е паднал от 6-метрова височина.Трупът е превозен в болница „Света Петка” – гр. Видин за извършване на аутопсия.Тече следствено дело.", "date": "2018.07.24", "title": "Мъж падна от покрив на строяща се изба и загина"}
{"url": "https://offnews.bg/obshtestvo/8-saveta-kak-da-se-pazim-ot-pozhari-prez-liatoto-684946.html", "text": "В разгара на  дружество \"Пожарна защита\" ООД публикува съвети как да се пазим от пожари.Много от тях избухват вследствие на човешка грешка или немарливост, посочват от дружеството. Как да предотвратим вероятността от възникване на пожар и как да се спасим невредими, ако попаднем в такъв? Ето осемте им съвета.Внимавайте с огъня на откритоКогато сме на открито, е нужно да избягваме паленето на огън в междублоковите пространства, където са паркирани много автомобили, както и близо до бензиностанции и газстанции, складове за леснозапалими и горими течности. Паленето на огън при ветровито време трябва да се избягва, тъй като е в състояние да разнесе искри и горящи частици на големи разстояния, без да има възможност за навременна и адекватна реакция.Стъклените отпадъци също са потенциална заплахаЧесто пренебрегвано е предупреждението да не се изхвърлят стъклени бутилки в полето или гористите местности, тъй като те могат да имат ефекта на лупа и да доведат до запалване на сухи треви.Деца и запалителни предметиМоже би най-важното правило за предпазване от възникване на пожар в дома е да не оставяме деца без наблюдение близо до нагревателни уреди или да си играят с кибрит, запалки и други опасни предмети. Ако използваме свещи в дома си, те трябва да са поставени в стабилни свещници и на места, където децата и домашните любимци не могат да ги достигнат.ЦигариЦигарите са често срещана причина за възникване на пожар в битова среда. Ето защо пушачите се съветват да не пушат в леглото, тъй като може да заспят и да се запали пожар. Не е желателно също да се оставят незагасени цигари, които може да паднат на килима или вестника и също да предизвикат инцидент с трагичен край.Отоплителните уреди в домаЗа да се предпазим от пожар в дома е важно още да избягваме поставянето на горими предмети в близост до отоплителните уреди, както и да следим за тяхната техническа изправност и да не претоварваме електрическата мрежа.Как да реагираме при пожарАко станем свидетели на пожар, най-важното, което трябва да направим, е да се обадим на 112 и да обясним точно ситуацията. Най-доброто решение за превенция на пожари в дома е да имаме инсталирана сигнално-охранителна техника с димен датчик, който да сигнализира на охранителната фирма навреме и тя да реагира незабавно.Наличието на пожарогасител също може да помогне много. Около 80% от домакинствата в развитите страни са оборудвани в пожарогасители в техните домове. В България няма официална информация, но по всяка вероятност съответният процент е едноцифрено число.Когато вкъщи имаме деца, домашни любимци или възрастни хора е добре да имаме пожарогасител под ръка, тъй като изключително голям процент от всички пожари възникват в домашни условия. Също така със сравнително малка инвестиция може да избегнем големи евентуални щети. Не бива обаче да забравяме, че пожар се гаси с пожарогасител само когато е в начален етап и когато знаем какво гори.Опасност от задушаванеНад 70% от жертвите на пожар в света са починали не от самия огън, а от задушаване от дима. Затова, ако сме блокирани, незабавно трябва да запушим процепите, откъдето влиза димът, с кърпи, дрехи и други подръчни материали и да сложим около лицето си мокри парцали, които значително ще намалят вдишването на дим. Това може да ни предостави ценни минути, през които да получим помощ.Много е важно също, че димът отива от долу нагоре, затова ако попаднем в много задимени помещения е задължително да клeкнем или дори да легнем на пода, защото ниско долу въздухът е най-незадимен и ще имаме още няколко минути за дишане, които може да са от жизнено значение.Възможност за бягствоНовите сгради, най-вече бизнес постройките, са направени от гипсо-фазер. Той се чупи лeсно и ако сме в такава сграда можем да си проправим път в съседни, по-малко задимени, помещения. Най-важното в подобна ситуация е да избягаме от дима и огъня, да се евакуираме по посока на пътищата на евакуация, които не бива да допускаме да бъдат блокирани от огнището на пожара.", "date": "2018.07.24", "title": "8 съвета как да се пазим от пожари през лятото"}
{"url": "https://offnews.bg/futbol/dimitar-penev-v-parvia-krag-vinagi-triabva-da-sme-gore-na-chereshata-684949.html", "text": "Легендата на ЦСКА Димитър Пенев коментира представянето на новия нападател Мауридес в дебюта му. Почетният президент на армейците говори и за предстоящите срещи с Адмира Вакер в Лига Европа.\"На Мауридес трябва да му се постави добра оценка. Когато беше свеж през първото полувреме обаче, му даваха малко топки. След почивката все пак вкара отличен гол, а имаше и още две-три ситуации. Има комплексни качества за централен нападател, доста е мощен във въздуха и дава добра заявка за бъдещето\", каза Пенев пред \"Тема Спорт\".\"Много е важно, че стартирахме първенството с победа. В първия кръг винаги трябва да сме горе на черешата или на крушата - както предпочитате. футболистите бяха напрегнати, но това е нормално след трудностите в Рига.Има един проблем относно играта ни - старите фенове сме свикнали и искаме много голове и постоянни удари към вратата. По-младите пък са малко по-търпеливи.Но в крайна сметка постигнахме целта си срещу Локо Пловдив и сега гледаме с повече увереност към австрийците. Оптимист съм и смятам, че ще спечелим и двата мача с Адмира.Имаме доста проблеми - с наказания, а и с някои контузии. Но в крайна сметка резервните футболисти трябва да бутат не само от булеварда до игрището, но да покажат амбиция да са титуляри\", коментира Пенев.", "date": "2018.07.24", "title": "Димитър Пенев: В първия кръг винаги трябва да сме горе на черешата или на крушата"}
{"url": "https://offnews.bg/sviat/severna-koreia-zapochna-demontazh-na-raketnia-si-poligon-684943.html", "text": "Северна Корея е започнала да демонтира инфраструктурата на основната си база за изстрелване на сателити, за която се смята, че служи и за полигон за изпитване на междуконтинентални балистични ракети, предоха световните агенции.Те се позовават на наскоро направени кадри, анализирани от експерти на влиятелния сайт \"38 Норт\", който е специализиран в анализи за Северна Корея, съобщава БТА.Сателитните кадри са направени в периода 20-22 юли на полигона за изстрелване на сателити Сохе, известен още и като Тончхан, и като Пхондон. От тях се вижда как се демонтира инфраструктура са сглобяване на ракети, преди поставянето им на площадката за изстрелване, и инфраструктура за изпитание на ракетни двигатели, служеща за тестване на двигатели с течно гориво.Сохе се намира на северозападното крайбрежие на Северна Корея. Официално полигонът е за извеждане на спътници в орбита, но там двигателите могат да бъдат лесно адаптирани за балистични ракети. Международната общност подозира, че севернокорейската космическа програма прикрива програма за разработване на оръжия.Според експерта от сайта \"38 норт\" Джоузеф Бермудес става дума за значим напредък по пътя на поетите от севернокорейския лидер Ким Чен-ун ангажименти на срещата на 12 юни с Доналд Тръмп. Там Ким се ангажира да разруши най-големия полигон за изпитание на двигатели на ракети, но без да уточнява за кой става дума.Според някои анализатори обаче не трябва да се придава такава голяма важност на информацията за унищожаване на инфраструктура на полигона. Мелиса Ханам от Центъра за изучаване на неразпространението на ядрените оръжия в Монтерей смята, че случващото се в Сохе е минимумът, който може да бъде направен там. Ако не бъде обаче демонтиран целият обект, това място ще си остане основният полигон за космически изстрелвания на Северна Корея, смята експертката.Същевременно южнокорейското министерство на отбраната съобщи, че планира да намали граничарите и оборудването покрай демилитаризираната зона със Северна Корея, предадоха световните агенции.Първоначално пробно ще бъдат намалени граничарите и оборудването на някои гранични постове, а после може да се обмисли разширяване на това редуциране. Това се прави, за да бъде постигната целта в споразумението от междукорейската среща на върха през април да се превърне демилитаризираната зона в зона на мира.", "date": "2018.07.24", "title": "Северна Корея започна демонтаж на ракетния си полигон"}
{"url": "https://offnews.bg/sviat/italia-se-saglasi-da-prieme-migranti-684941.html", "text": "Италия ще разреши на корабите с мигранти да акостират край бреговете ѝ, докато в Европейският съюз се постигне споразумение за разселването на новопристигналите. Това обяви външният министър Енцо Моаверо Миланези, който потвърди, че Италия ще продължи да приема плавателните съдове в продължение на пет седмици, докато се предоговори сегашната политика на Съюза.Страната е основната, през която африканските мигранти пристигат в Европа по море, но иска тежестта на миграцията да бъде споделена и от останалите страни от ЕС.След разговор с германския си колега Хайко Маас в понеделник Миланези обяви, че италианските пристанища остават отворени, докато бъде постигнато споразумение, което да предотврати риска от това всички новопристигнали да се заселят в една държава.През юни министър-председателят на Италия Джузепе Конте предупреди, че Шенгенската зона ще бъде в опасност, ако в ЕС не се постигне консенсус по въпроса за миграцията. Същия месец италианското правителство отказа да приеме повече от 600 мигранти. В крайна сметка корабът бе пренасочен към испанско пристанище. Друг кораб акостира в Малта, след като 8 държави от ЕС се съгласиха да приемат определен брой от хората на борда. Тогава Италия отново отказа.", "date": "2018.07.24", "title": "Италия се съгласи да приеме мигранти"}
{"url": "https://offnews.bg/sviat/balgari-se-spasili-s-lodki-v-moreto-ot-pozharite-kraj-atina-684947.html", "text": "Българи са били принудени да се спасяват от огнената стихия край Атина с лодки в морето. Това разказа пред bTV българинът Съби Кисьов, който живее в Гърция над 30 години. Пожарът е започнал около 17 часа вчера. Хората са се заклещили с колите си на пътя и са попаднали в капан.Единственият им вариант за спасение е бил да влязат в морето, което е било на 50 метра от тях. Били са около 500 души. Влезли са във водата към 18 ч., а към 1 ч. са отишли при тях лодки от полицията, за да ги върнат обратно на пристанището, разказа Кисьов.По думите му пътят е блокиран от около 300 изгорели коли. Нямаше шанс властите да се намесят, загиналите може да са много повече, коментира той.По думите му засега в Рафина положението е овладяно.В същото време зам.-министърът на външните работи Георг Георгиев обяви пред БНР, че за момента българи не са потърсили помощ от българските власти във връзка с пожарите, при които загинаха най-малко 50 души. \"Веднага щом снощи разбрахме за сериозността на ситуацията, бе свикан кризисен щаб в посолството ни в града. Факт е, че в момента ситуацията е доста усложнена. За щастие, мога да кажа, че българи не са потърсили нашите власти във връзка с каквато и да е създала се ситуация. Информацията, с която разполагаме, е, че 24 души са загубили живота си в пожарите\", посочи той.\"В тази връзка молим много настойчиво гражданите да не предприемат никакви рисковани действия, които биха могли да застрашат техния живот или този на околните, да спазват много стриктно разпоредбите на властите и да не се впускат в необмислени инициативи, които биха могли да имат пагубни последици\", заяви зам.-министърът.Георгиев допълни, че в засегнатите райони със сигурност има българи, но за момента министерството няма информация за наши сънародници в кризисна ситуация. \"Тази сутрин получихме информация за българин, който е влязъл в морето с оглед на това да избегне огъня\", уточни той и допълни, че българи са се обаждали в кризисния щаб, за да се информират за променените начини за придвижване - затворени пътища, обходни маршрути и т.н.В случай на необходимост българите могат да се обръщат за съдействие към кризисния щаб на телефон: +30 6937 096 220.", "date": "2018.07.24", "title": "Българи се спасили с лодки в морето от пожарите край Атина"}
{"url": "https://offnews.bg/dw/zashto-svobodna-evropa-se-vrashta-v-balgaria-684954.html", "text": "Завръщането на „Свободна Европа“ в България (и Румъния) беше оценено еднозначно като шамар за българската медийна среда, която явно е паднала дотам, че 11 години след присъединяването към ЕС се налага българите да получат още един независим външен източник на информация. Както става обикновено при съмнителни режими и развиващи се страни от т.нар. Трети свят.В предишната си версия радио „Свободна Европа“ задаваше един сериозен и аналитичен тон, а днес това ни е нужно повече от всякога сред шумотевицата от сензации, фалшиви новини и откровени глупости. Разбира се, отляво и от крайното дясно ще чуем писъци срещу намесата в медийния ни суверенитет (като че ли не сме всеки ден пред американските Гугъл, Фейсбук и Ютюб), а материалите на медията ще се громят като идеологическа диверсия („Свободна Европа\" е частна организация с нестопанска цел, финансирана с грантове на американския Конгрес, а както знаем, в България думата „грант“ доби един особен оттенък). Отдясно са общо взето възторжени. Притеснява ги обаче спряганият за главен редактор Антони Георгиев, за когото се твърди, че е бил разкрит като сътрудник на ДС. Но както помним от първото издание на радиостанцията, американците очевидно нямат особен проблем да наемат бивши агенти, стига да им вършат работа. Оттук нататък следват няколко неизяснени въпроса.Връща се Студената война, добре, но кой срещу кого се бие днес при положение, че Тръмп се обяви за по-близък с Путин, отколкото със съюзниците си в ЕС? В своята история „Свободна Европа“ беше една силно идеологическа радиостанция и тъкмо като такава изигра важна роля в някогашния Източен блок. Дали сега смята да провежда тръмпианската политика на алтернативна дясност и разгром на ЕС? Или все пак ще продължи да защитава демократичните ценности, в които доскоро всички вярвахме? Може и да ви звуча параноично, но днес в САЩ се случват неща, които и на сън не си бяхме представяли. Затова не смятам, че е невъзможно тази медия да се захване да пропагандира идеи тип Фараж, Льо Пен или Орбан. Дай Боже да греша. Дай Боже републиканците да загубят Конгреса през ноември.Странен е начинът, по който беше представено завръщането на радиостанцията: група независими журналисти с името „Боец“ пише писмо до американския Конгрес и за по-малко от два месеца вече имаме новина. Вярвам, че подписалите са почтени хора. А и това, което са изложили в писмото си, е самата истина за нашата медийна среда. Но все пак повечето от авторите са просто редактори на сайтове, много от тях са ми напълно неизвестни, а зад имената им не стоят маси от граждани, протести, стачки, професионални организации. Как тогава стана чудото?Аз самият веднага съм готов да подпиша молба до Дойче Веле за възстановяване на радиото им. Готов съм да подпиша такава молба и до спокойната и обективна БиБиСи. Освен това ми се вижда много важно да има български версии на новинарската телевизия „Евронюз“ и на културната „Арте“. Но колкото и подписи да съберем, чудо тук едва ли ще стане. Което пак ме връща към геополитическия контекст на решението: във Вашингтон е имало някакви съображения, вероятно преосмислят балканската си политика, но как - предстои да разберем.Да си представим сега ролята на една направлявана от Америка медия в родното блатце. Говорим за среда, в която със серия от политикански двусмислици и пинг-понг от лъжи из безсъвестни сайтове гражданите бяха убедени, че държавата (в престъпен съюз с Европейската комисия!) заразява животните в Странджа с биологическо оръжие и праща преоблечени като ветеринари цигани да ги колят, за да засели там араби.Тъй като при нас чужденецът винаги е по-прав от местния, можем да си представим, че един спокоен, експертен тон, опрян на отвъдокеански авторитет, може да върне малко разум в публичния ни живот. Питам се обаче дали тази схема от времето на догонващата модернизация все още е възможна. Дали в разпадналата се дигитална вселена един глас, па макар и „американски“, може да тежи повече от този на баба ти Дора. Радиата са стотици, експертите - хиляди, гражданите с мнение - милиони. И както мъчително разбрахме, истерията, агресията, да не кажа откровената лудост са винаги по-интересни и затова заглушават спокойните гласове. За да просъществува, „Свободна Европа“ би могла да избере идеологическото радикализиране, което наистина ще ѝ придаде сила, но няма да реши проблема на дезориентираното ни публично пространство. Напротив - ще е просто още едно кресчендо сред общата какофония.Защото проблемът ни днес не е онзи от времето на комунизма, когато оскъдната информация трябваше да пробие заглушителите и да стигне до хората, прилепили ухо до приемника. Проблемът днес е свръхпроизводството на информация - не цензурата, а брътвежът, в който и най-болният мозък може да намери потвърждение на тезите си. Самата Америка, разкъсвана както никога от медийни войни, далеч не е решила този проблем. И едва ли ще го реши за нас.", "date": "2018.07.24", "title": "Защо 'Свободна Европа' се връща в България?"}
{"url": "https://offnews.bg/sviat/balgarka-postrada-pri-pozharite-v-gartcia-684965.html", "text": "Българка пострада при пожарите край Атина. Жената е получила изгаряния. Тя е настанена в болница без опасност за живота, съобщиха от Министерството на външните работи. Дипломатическата мисия е в контакт с близки на жената и е в готовност да окаже необходимото съдействие.Големи пожари избухнаха в района на Кинета, Атика, в района на Метохи, близо до гр. Ханя на остров Крит, района на Пендели, Атина и в района на Рафина, Атика.При пожарите са загинали най-малко 50 души. Над 150 са ранени, от които 11 в тежко състояние. Сред пострадалите има 16 деца. Най-много са жертвите в района на Неа Макри, населените места Мати, Кокино лиманаки, общ. Рафина.Около 11 часа по-голямата част от огнищата на пожарите са били овладени. На място остават екипи на пожарната служба, които продължават да работят за справяне с последствията и локализиране на вторичните огнища.Движението по пътния участък Атина – Коринт се възстановява постепенно. Затворена за движение остава част от националния път на Ханя - Ретимно, о. Крит.Опожарени са 1000 къщи и 300 автомобила. Министерството на външните работи съветва българските граждани, които се намират на територията на Гърция, да следват стриктно указанията на местните власти и да не предприемат действия, които могат да застрашат тяхната безопасност.На телефон 199 могат да бъдат подавани сигнали към гръцката противопожарна служба за изчезнали хора, като е необходимо да се предостави информация за тях.В случай на необходимост българи могат да се обръщат за съдействие към кризисния щаб, сформиран към посолството, на телефон: +30 6937 096 220.", "date": "2018.07.24", "title": "Българка пострада при пожарите в Гърция"}
{"url": "https://offnews.bg/obshtestvo/direktorat-na-smg-oglavi-natcionalnata-prirodo-matematicheska-gimnazia-684948.html", "text": "Националната природо-математическа гимназия \"Акад. Любомир Чакалов\" има нов директор. За поста след конкурс бе определен досегашният временно изпълняващ длъжността директор на Софийската математическа гимназия (СМГ) Ивайло Ушагелов.Ушагелов завършва специалността \"Химия и физика\" в Софийския университет през 2000 г., след което около година работи като химик в Института по органична химия към БАН. През септември 2001 г. започва работа в СМГ  като учител по химия. През 2013 г. става зам.-директор в СМГ и отговаря за учебната дейност. Той е и базов учител към Факултета по химия и фармация на Софийския университет. Автор е на учебници и помагала на издателство \"Просвета\". Член е на комисия за проверка и оценка на общински и областен кръг на олимпиадите по химия и опазване на околната среда. Той е част и от дружеството на учителите по химия към Съюза на химиците в България.Ушагелов съобщи, че е новият директор на НПМГ в личния си Фейсбук профил на 16 юли, днес и сайтът на НПМГ е обновен.Той стигна до поста след конкурс за заемането на 35 свободни директорски места в столицата, обявен от Регионалното управление на образованието в София, чийто изпит-тест се проведе на 25 юни.Също на 16 юли е назначен и нов временно изпълняващ длъжността директор в СМГ - Антоан Николов, учител по история, съобщиха от училището, потърсени от OFFNews.", "date": "2018.07.24", "title": "Директорът на СМГ оглави Националната природо-математическа гимназия"}
{"url": "https://offnews.bg/futbol/inter-prigotvia-oferta-za-mesi-684970.html", "text": "От Интер могат да осъществят исторически трансфер, след като се разбра, че \"нерадзурите\" имат намерение да купят суперзвездата на Барселона Лионел Меси.По този начин италианците искат да отвърнат на удара на Ювентус, който се уреди с услугите на Кристиано Роналдо. По този начин епичната битка \"Меси-Роналдо\" може да се пренесе в Серия А.Шефовете на Интер са готови да извадят чудовищна сума, за да вземат в редиците си лидера на Барселона.\"Роналдо е полезен за италиаския футбол. А защо Меси да не пристигне в Интер? Невъзможно е да кажеш \"не\" за Меси. Ако има възможност тази сделка да се случи, то феновете на Интер ще бъдат много щастливи.Ако правилата на финансовия феърплей позволяват, вярвам, че можем да отправим неустоима оферта\", каза изпълнителният директор на спонсора на \"нерадзурите\" Пирели - Марко Трончети.Както е известно, преди години Интер осъществи един мегатрансфер от Барса, като привлече Роналдо, който бе звездата на каталунците по това време.Сега явно \"нерадзурите\" искат да отговорят на предизвикателството на Юве. Интересното в случая е, че Меси подписа доживотен договор с тазгодишния шампион в Ла Лига, а само преди няколко сезона отказа нечувани пари от Манчестър Сити.", "date": "2018.07.24", "title": "Интер приготвя оферта за Меси"}
{"url": "https://offnews.bg/sviat/edna-ot-osnovatelkite-na-femen-se-samoubi-684963.html", "text": "Една от основателките на движението Femen Оксана Шачко се самоуби в Париж. За смъртта ѝ съобщи Инна Шевченко - друга от основателките на движението, цитирана от РИА Новости. Според публикации в социалните мрежи Шачко се е самоубила в понеделник. Причините за решението ѝ не са известни. В дома ѝ в Париж е открито предсмъртно писмо, но съдържанието му не се съобщава.Движението Femen е основано през 2008 г. в Украйна. Лидер на движението е Анна Гуцол. Движението се състои от 40 участнички. Членовете му се борят за правата на жените и свободата на словото. Те организират още протести срещу проституцията и сексуалните посегателства, политически митинги, акции в защита на еднополовите бракове и срещу педофилията. В акциите те се появяват обикновено голи до кръста и носят венец на главата - част от традиционното украинско облекло.", "date": "2018.07.24", "title": "Една от основателките на Femen се самоуби"}
{"url": "https://offnews.bg/izvan-terena/gejmar-skasa-s-topmodel-zaradi-call-of-duty-684973.html", "text": "Популярният професионален играч на Call of Duty Дуглас FaZe Censor Мартин скъса любовната си връзка със сексапилната мексиканска водеща и модел Янет Гарсия, за да му остава повече време за играта.\"Просто нямам време за нея. Искам да се фокусирам на предстоящия шампионат\", коментира раздялата Мартин пред специализирани сайтове за електронни спортове.Вижте снимки на Джанет и преценете струвало ли си е геймърът да предприема толкова рязък ход на интимния фронт.", "date": "2018.07.24", "title": "Геймър скъса с топмодел заради Call of Duty"}
{"url": "https://offnews.bg/koloezdene/protestirashti-fermeri-prekasnaha-tur-dio-frans-video-684974.html", "text": "Днешният 16-и етап от колоездачната обиколка на Франция беше прекъснат за около 20 минути, след като фермери блокираха шосето край Фанжо на около 29-ия километър от старта в Каркасон.Местните жители бяха поставили бали със сено и отказваха да се отместят от пътя, което наложи намесата на полиция. Един от протестиращите носеше транспарант \"Да го има регион Пиеж\".В стремежа си да се справят с непокорните фермери един от полицаите по погрешка напръска със сълзотворен газ няколко колездачите, които бяха в близост, което доведе до допълнителен смут. Пострадалите успяха бързо да се съвземат и продължиха да карат.Все пак етапът беше подновен и се очаква безпроблемно да завърши в Банер де Люшо.", "date": "2018.07.24", "title": "Протестиращи фермери прекъснаха Тур дьо Франс (видео)"}
{"url": "https://offnews.bg/politika/gerb-niama-da-vkarvat-promenite-v-zakona-za-privatizatciata-a-shte-po-684972.html", "text": "Депутатите от парламентарната група на ГЕРБ няма да внесат нови промени в закона за приватизацията, . Вместо това те ще подкрепят в зала , стана ясно от брифинг на ГЕРБ в парламента. Причината е, че ветото на президента обезсмисляло предложените от министър-председателя поправки.Утре председателят на парламента Цвета Караянчева ще съобщи за ветото в залата, каквато е и процедурата. Очаква се още същия ден да се проведе извънредно заседание на комисията по икономика, на което то да бъде обсъдено. Комисията трябва да подготви доклад и да представи мотивите за ветото преди да бъде гласувано то в пленарната зала, което най- вероятно ще стане в петък.Лидерът на парламентарната група на ГЕРБ Цветан Цветанов коментира, че решението за промени в закона за концесиите е било взето вчера на среща при премиера, където са присъствали депутати на ГЕРБ. \"Може би президентът е имал изпреварваща информация за заседанието при премиера и затова е избързал с налагането на ветото”, коментира Цветанов, но добави, че е добре, че има наложено вето.“С днешното вето тези промени се обезсмислят. Няма да ги внесем, ще подкрепим ветото на президентая. Имахме разговори с премиера след ветото и стигнахме до извода, че ще подкрепим мотивите на президента и ще се съобразим с ветото, което налагa”, каза Цветанов.Според ГЕРБ с приетите текстове не са се променяли ангажименти по вече сключени договори. Те обаче искали да пресекат спекулациите и политическите говорения по темата и затова подготвили текстовете за промени в закона, които в крайна сметка няма да внесат. \"Във връзка със спекулациите и тиражирането в публичното пространство, че има лобистки текстове, които обслужват определени икономически кръгове или бизнес лица мога да кажа категорично, че ГЕРБ никога и по никакъв повод не е обсъждал и приемал подобни текстове\", каза Цветанов, като така подчерта, че проблемите текстове бяха предложени от депутати на Атака и ВМРО.Трябва да говорим с нашите коалиционни партньори, трябва да прекратим всякакъв вид нападки, каза още Цветанов по повод острата реакция на НФСБ, след като партньорите им във властта приеха спорните промени миналата седмица.От ГЕРБ  обясниха още, гласували първоначалния вариант на промените, окачествени от мнозина като лобистки, защото текстовете са били подкрепени в ресорната комисия, а принципът бил в зала да се гласува подкрепеното от комисия.Председателят на правната комисия Данаил Кирилов продължи да настоява, че приетите миналата седмица промени всъщност няма как да важат за стари договори.", "date": "2018.07.24", "title": "ГЕРБ няма да вкарват промените в закона за приватизацията, а ще подкрепят ветото"}
{"url": "https://offnews.bg/tenis/federer-propuska-i-turnira-v-toronto-684966.html", "text": "След като пропусна целия сезон на клей, швейцарската легенда Роджър Федерер няма да играе и на турнира от сериите \"Мастърс 1000\" в Торонто в началото на август.Причината за решението на Маестрото е специалната програма, която изготвя, целейки да продължи кариерата си възможно най-дълго. Миналата година Федерер достигна финал състезанието, което тогава се провеждаше в Монреал. Преди 12 месеца той отстъпи в спора за титлата пред Александър Зверев.\"Много съм разочарован, че няма да играя на Rogers Cup това лято. Прекарах си чудесно в Монреал миналата година и винаги се наслаждавам да играя пред канадските си фенове.За съжаление начинът, по който определям програмата си е ключов за продължаването на кариерата ми и ще трябва да се откажа от надпреварата в Торонто тази година. Пожелавам на турнира възможно най-големия успех и съжалявам, че ще го изпусна\", каза Федерер.В Торонто ще участват почти всички други елитни състезатели в Тура, като в това число се включва и родната суперзвезда Григор Димитров.", "date": "2018.07.24", "title": "Федерер пропуска и турнира в Торонто"}
{"url": "https://offnews.bg/112/kola-padna-v-kanal-kraj-plovdiv-zagina-mazh-684940.html", "text": "Автомобил \"Пежо\" падна в канал и шофьорът му загина, съобщи \"Фокус\", като цитира говорителят на Областната дирекция на МВР в Пловдив.Инцидентът е станал край разклона за Марково, на околовръстния път снощи, минути след 20 ч.Загиналият е 43-годишен.Извършен е оглед. Причините и обстоятелствата около смъртта на мъжа се разследват.", "date": "2018.07.24", "title": "Кола падна в канал край Пловдив, загина мъж"}
{"url": "https://offnews.bg/futbol/gundi-shte-se-poiavi-na-terena-sreshtu-milan-684952.html", "text": "Холограма на незабравимата легенда на Левски Георги Аспарухов-Гунди ще \"стъпи\" на терена в предстоящия двубой на \"сините\" срещу италианския гранд Милан.Това ще бъде една от изненадите за феновете за спектакъла на 11 август. Мачът на националния стадион \"Васил Левски\" ще се изиграе в чест на 75-ата годишнина от рождението на славния нападател.Организаторите съобщиха за уникалната възможност самият Гунди да присъства индиректно на срещата. Единственият вариант това да се случи е образът на емблематичната деветка да бъде пресъздаден като холограма на зеления терен.Това ще се случи за първи път на спортно събитие в България и технологично е изключително трудно. Достигането на максимално качество на триизмерния образ е сложна задача, с която се е заел специално подбран екип от международни специалисти.", "date": "2018.07.24", "title": "Гунди ще се появи на терена срещу Милан"}
{"url": "https://offnews.bg/obshtestvo/bez-voda-zaradi-remonti-na-4-mesta-v-stolitcata-684889.html", "text": "„Софийска вода” временно ще прекъсне водоснабдяването в части на столицата, съобщиха от дружеството. Пресвързване на сградно водопроводно отклонение на ул. 185 въвъ вилна зона „Американски колеж“ налага спиране на водоподаването от 10:00 до 19:00 часа на вилна зона „Американски колеж“.  Изграждане на сградно водопроводно отклонение на ул. „Ген. Иван Колев“ в кв. „Кръстова вада“ налага спиране на водоподаването от 10:00 до 18:00 часа на ул. „Ген. Иван Колев“ от ул. „Проф. Марин Големинов“ до ул. „Околовръстен път“. Подмяна на сградно водопроводно отклонение на ул. „Васил Левски“ в с. Лозен налага спиране на водоподаването от 09:00 до 17:00 часа на ул. „Минзухар“, ул. „Пролетна“ от ул. „ Заградена поляна“ до ул. „Борова гора“, ул . „Заградена поляна“ от ул. „ Пролетна“ до ул. „ Васил Левски“. Във връзка с подмяна на сградно водопроводно отклонение на ул. 518 в кв. „Христо Ботев“, се налага спиране на водоподаването от 09:30 до 16:30 часа на ул. 518 от ул. 513 до ул. 514. ", "date": "2018.07.24", "title": "Без вода заради ремонти на 4 места в столицата"}
{"url": "https://offnews.bg/politika/radev-nalozhi-veto-na-popravkata-domuschievi-684950.html", "text": "Президентът Румен Радев наложи вето на перомените в Закона за приватизация и следприватизационен контрол, които бяха приети миналата седмица и предизвикаха напрежение между коалиционните партньори във властта. Радев върна за ново обсъждане именно текстовете, които според вицепремиера Валери Симеонов са написани, за да може братя Домусчиеви да не плащат 58 млн. лева неустойки на държавата по договора си за Български морски флот (БМФ). Според приетото изменение ангажиментите по приватизационни договори вече ще важат за 5 години. Новата уредба ще се отнася за купувачи, които не са изпълнили своите задължения, но са платили неустойките за тях. Текстът има и ретроактивно действие, което значи, че ще важи и за вече сключени договори, какъвто е и този на Домусчиев.В мотивите си Радев посочва, че няма оценка как тези промени ще се отразят на средствата от неустойки, които трябва да постъпват в държавната пенсионна система и в общинските бюджети. \"Така ще се облагодетелстват и неизправни купувачи, които имат непогасени плащания за неустойки за период след тези 5 години\", пише в мотивите на държавния глава.Президентът подчертава, че поправките са в ущърб на държавата и обществото. \"Конкретният времеви обхват на задълженията по всеки приватизационен договор трябва да се определя според обекта на приватизацията и осъществяваната дейност, а не да се подчинява на формални законови ограничения, които създават преимущество на купувачите за сметка на обществения интерес\", смята Радев.Ето и пълните мотиви на държавния глава:", "date": "2018.07.24", "title": "Радев наложи вето на 'поправката Домусчиеви'"}
