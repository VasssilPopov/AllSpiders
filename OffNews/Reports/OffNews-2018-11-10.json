{"url": "https://offnews.bg/sviat/turtcia-e-predala-na-niakolko-darzhavi-zapisi-svarzani-s-ubijstvoto-n-691699.html", "text": "Турция обяви, че е предала записи, свързани с убийството на саудитския журналист Джамал Хашоги, на САЩ, Великобритания, Саудитска Арабия и други, съобщи Би Би Си.Президентът Ердоган повтори убеждението си, че Саудитска Арабия знае кой е отговорен за убийството.Журналистът, който бе критик на управляващите в родината си, бе умъртвен в консулството на Саудитска Арабия в Истанбул на 2 октомври 2018 г.Саудитска Арабия призна, че той е бил убит там, но отрече управляващата фамилия да има общо. Това стана, след като по-рано бе съобщено, че той е напуснал дипломатическото представителство жив.Все още няма финална версия как е загинал Джамал Хапоги. Той е посетил мисията, за да уреди брачни документи.Турски медии съобщиха, че съществуват аудио записи, доказващи, че жертвата е била изтезавана.Миналата седмица Турция обяви, че журналистът е бил удушен веднага след влизането си в консулството, а по-късно тялото му е било нарязано на части по предварителен план.Досега трупът не е открит. Турски представител обяви, че се смята, че то е било разтворено в киселина.\"Предадохме записите, дадохме ги на Саудитска Арабия, на Вашингтон, на германците, на французите, на англичаните\", обяви днес в телевизионна реч Ердоган.\"Те изслушаха разговорите\", добави той. Досега нито една от споменатите страни не е коментирала съдържанието на тези записи.\"Рияд трябва да открие кой от 18-имата заподозрени е извършителят, каза още Ердоган, имайки предвид саудитците, арестувани в Саудитска Арабия във връзка с убийството. Той добави, че сред задържаните са и 15-имата предполагаеми членове на отряда екзекутори, пристигнали в Истанбул, за да убият Хашоги.\"Убийците определено са сред тези 15 или 18 (заподозрени). Не е необходимо да се издирват другаде\", каза Ердоган и призова Рияд да премахне подозренията чрез \"честно разследване\".", "date": "2018.11.10", "title": "Турция е предала на няколко държави записи, свързани с убийството на Хашоги"}
{"url": "https://offnews.bg/medii/zhurnalist-ot-bivola-varna-nagrada-na-sbzh-691704.html", "text": "Журналистът от разследващия новинарски сайт \"Биволъ\" Димитър Стоянов върна награда на Съюза на българските журналисти (СБЖ).Това стана по време на церемонията по връчването на призовете, която се проведе на 9 ноември.Стоянов трябваше да приеме наградата за онлайн медия от името на \"Биволъ\".Той обяви, че той и колегите му отказват да бъдат награждавани редом с бивши сътрудници на Държавна сигурност. \"Нека ДС да си награждава ДС, колкото си искат. Нашият човек Димитър отказа да се нареди заедно с Агент Димитър!\", написа по-късно \"Биволъ\", визирайки отсъденото тази година високо отличие \"Йосиф Хербст\" на Кеворк Кеворкян.Димитър Стоянов влезе в новините през септември, когато бе арестуван по време на разследване на корупционни схеми на компанията \"Джи пи груп\".\"Съюзът е независима организация и никой не упражнява натиск над нас и винаги сме приветствали честната и обективна журналистика\", коментира отказа главният секретар на СБЖ иван Върбанов. В репортаж от церемонията сайтът на СБЖ отбеляза случилото се, както и мотива за отказа на Димитър Стоянов.На събитието присъства и Георги Маринов - баща на убитата русенска журналистка Виктория Маринова. на нея посмъртно беше присъден специалния плакет на СБЖ за професионална и гражданска доблест. Георги Маринова със сълзи на очи благодари за признанието.Наградените тази година са:Даниела Костадинова, кор. на БНР в Бургас, за нейния репортаж за разбитата индустрия на морския градХристо Гешов, предаването „На прицел“, Червен брягИван Янев, кор. на БГНЕС и БНТ в КазанлъкИван Григоров, в. „Поглед” и във връзка със 70-годишнината муЮри Димитров, графичен дизайнер на в. „24 часа”Радио ,,България“ – Линц, проф. Димитър Дунков,,Биволъ” (отказана)Миряна Башева, наблюдател на в. „Сега”Ники Кънчев, водещ в ,,Купон на изток от рая“ в Дарик радиоМилен Цветков, водещ на „Часът на Милен Цветков” по Нова ТВСимеон Василев – „Лидерство и медии”Тиян Сяодзун – главен кореспондент за България и Балканския полуостров на най-големия икономически всекидневник ,,Икономик дейли“ в КитайЕлица Кънчева, БНТСпециални отличия:Екипът на документалния филм „С Ботевски дух”, режисьор Петко ГорановНаграда за особени заслуги към българската журналистика***Кольо Панамски за цялостна дейност и във връзка с 90-годишнината му***Специална награда за професионална и гражданска доблестВиктория Маринова от Русе (посмъртно)***Награда „Йосиф Хербст“ за цялостен принос в българската журналистикаКеворк Кеворкян", "date": "2018.11.10", "title": "Журналист от Биволъ върна награда на СБЖ"}
{"url": "https://offnews.bg/futbol/treniorat-na-levski-zhal-mi-e-za-fenovete-691701.html", "text": "Треньорът на Левски Славиша Стоянович беше разочарован след поражението на неговия тим с 0:1 при гостуването на Черно море от 15-ия кръг на Първа лига.Според него сините трябва да започнат да играят атрактивно и с желание не само на \"Герена\", а и при гостуванията. Специалистът не бе доволен и от факта, че с представянето си играчите разочароваха над 3500 свои запалянковци на \"Тича\" и хиляди пред екраните.“Честито на Черно море! Заслужени три точки. И двете им победи са заслужени. Бяха дисциплинирани и отговорни. Не може без битка и желание да се играе футбол. Малко е да се играе атрактивен футбол само на “Герена”. Жал ми е за хората, които дойдоха да ни подкрепят. Страдат, че не играем 90 минути.Имаме проблем. Дадохме на противника рамо и класен отбор като техния се възползва. Говоря с треньора на вратарите, търсим решение. Направихме грешка, която не се прави и от 15-годишните. Дадохме топката и ни вкараха гол.Без сърце не можеш да печелиш.Не сме изгубили битката за титлата. Има много мачове до декември. След това има много директни мачове с Лудогорец, ЦСКА, Берое и други отбори, с които могат да се губят точки”, коментира Стоянович.", "date": "2018.11.10", "title": "Треньорът на Левски: Жал ми е за феновете"}
{"url": "https://offnews.bg/112/prostrelian-e-granichen-politcaj-na-letishte-sofia-intcidentat-stanal-691708.html", "text": "Служител на \"Гранична полиция\" е прострелян в китката на летище София. Инцидентът е станал по невнимание - колега полицай стрелял случайно, докато почиствал оръжието си, съобщи МВР.Простреляната е жена. Сигналът е изпратен към 18:30 ч, а 10 минути по-късно на летището е пристигнала линейка. Пострадалата е откарана във ВМА.Опасност за живота на пострадалата няма, състоянието ѝ не е тежко.По случая е разпоредена проверка.", "date": "2018.11.10", "title": "Прострелян е граничен полицай на летище София, инцидентът станал погрешка"}
{"url": "https://offnews.bg/litca/mishel-obama-nikoga-niama-da-prostia-na-tramp-che-zastrashi-semejstv-691700.html", "text": "Бившата първа дама на САЩ Мишел Обама коментира неприязънта си президента тръмп в автобиографичната си книга Becoming (\"Да станеш\"), чиято премиера предстои скоро, пише \"Вашингтон пост\".Тя казва, че \"никога няма да му прости\", че е изложил семейството ѝ на риск, пускайки слуха, че Барак Обама може би няма американски акт за раждане и гражданството му е под въпрос.\"Ами ако някой с нестабилна психика беше заредил оръжие и се беше отправил към Вашингтон? Ако беше тръгнал да търси дъщерите ни?\", пише тя. \"Доналд Тръмп, със силните си и безразсъдни намеци, застраши безопасността на семейството ми. И за това никога няма да му простя\", добавя Мишел.Тръмп веднага отговори, като каза пред репортери: \"Платили са ѝ много да напише книга и обикновено очакват там да има нещо противоречиво.\"Той добави, че от своя страна не би простил на съпруга ѝ онова, което направил с американската армия. \"То застраши вас, вас и вас\", добави Тръмп.В книгата си тя описва и колко я разярило отношението нанастоящия президент към жените.Тя споделя и лични семейни моменти - говори за романтичната си връзна с Барак Обама, са трудностите около отглеждането на децата си и зачеването им с ин витро процедура, за преживян спонтанен аборт, както и за работата си в Белия дом.", "date": "2018.11.10", "title": "Мишел Обама: Никога няма да простя на Тръмп, че застраши семейството ми"}
{"url": "https://offnews.bg/ikonomika/protest-sreshtu-skapite-goriva-sabra-nad-200-dushi-vav-varna-avtoshes-691711.html", "text": "Автошествие и протест срещу цените на горивата се състояха във Варна, предаде БГНЕС. Около 200 души се събраха да изразят недоволство от цените на горивото и от предвидените промени в застраховането и данъчното облагане на колите. Демонстрантите подкрепиха и протеста на майките на деца с увреждания.Протестното шествие от автоколона и мотоциклетисти премина по основните булеварди на Варна и стигна пред сградата на общината, където се събраха и други протестиращи. Сред тях с традиционните черни фланелки бяха и майките на децата с увреждания, които продължават да искат оставката на вицепремиера Валери Симеонов.След няколко обиколки на булевард „Мария Луиза”, протестиращите автомобилисти и пешеходци блокираха кръстовището с възгласи „мафия“ и „оставка“.Стотици протестиращи излязоха с автомобилите си и по улиците на Казанлък. Освен срещу високите цени на горивата, гражданите изказаха недоволство и срещу очакваното повишение в цената на задължителната застраховка \"Гражданска отговорност”.Протести се провеждат и в други градове на страната. В неделя се очаква и национален протест в 33 български града.", "date": "2018.11.10", "title": "Протест срещу скъпите горива събра над 200 души във Варна, автошествие имаше и в Казанлък"}
{"url": "https://offnews.bg/tenis/chichoto-na-dzhokovich-e-noviat-direktor-na-turnira-v-sofia-691702.html", "text": "Горан Джокович, който е чичо на световния номер 1 Новак Джокович, е новият директор на турнира по тенис в София, който се провежда през февруари.Днес той проведе работна среща с министъра на младежта и спорта Красен Кралев, президента на БФ Тенис Стефан Цветков и вицепрезидента на централата Огнян Илиев. Те обсъдиха детайли около организацията на четвъртото издание на надпреварата.Джокович сподели пред Кралев имената на играчите, които са потвърдили участие до момента, като според него българските фенове ще бъдат приятно сюрпризирани и се очаква четвъртото издание на турнира да бъде най-силното до момента.Горан Джокович е чичо на лидера в световната ранглиста Новак Джокович и дълги години е част от неговия щаб. От 2009 до 2012 г. е директор на турнира Serbia Open. През същия период е и член на турнирния съвет на АТП. От 2015 г. до сега е вицепрезидент на Сръбската тенис федерация. Почетен консул на Сърбия в Княжество Монако. Завършил е икономически науки в Белградския университет.В 12.00 часа утре (11 ноември) министър Красен Кралев, Горан Джокович, Стефан Цветков и Кай Годхинди – изпълнителен директор на Sofia Open и официален представител на притежателя на правата Dubai Duty Free ще дадат откриваща пресконференция за Sofia Open 2019. В 13.30 часа утре Джокович ще наблюдава тренировка на млади български тенисисти на Националния тенис център в Борисовата градина.", "date": "2018.11.10", "title": "Чичото на Джокович е новият директор на турнира в София"}
{"url": "https://offnews.bg/obshtestvo/koi-sa-novite-momenti-v-zakona-za-sotcialnite-uslugi-691707.html", "text": "В проекта на Закон за социалните услуги за първи път се създава законов ред за предоставяне на асистентска подкрепа за възрастни хора в невъзможност за самообслужване, както и за хора с увреждания, ако не ползват такава подкрепа по друг закон.Това съобщиха на семинар за журналисти заместник - социалният министър Зорница Русинова и Елена Кременлива, директор на дирекция \"Социално включване\" в МТСП, цитирани от БТА.Кои са новите моменти в проекта на Закон за социалните услуги?- Дефинира се съдържанието на асистентската подкрепа.- Определят се функциите на асистента.- Общината се задължава да организира предоставянето на асистентската подкрепа по начин, който да позволи комплексно предоставяне на различните видове социални услуги в домашна среда.- Изрично се регламентира, че насочването за ползване на асистентска подкрепа, която се финансира от държавния и общинския бюджет, се извършва само от общината, която предоставя услугата, т.е. не се прилага общият ред, независимо от групата потребители.- Асистентът подкрепя този, който ползва услугата, за да се справи в ежедневието - подпомага го в придвижването в домашна среда или го води до болница, до някое учреждение.- За услугата важат принципите на целия закон - тя ще е безплатна за хората без доходи, останалите ще заплащат различна сума от таксата - 10, 20, 50 процента от нея по индивидуална преценка на всеки случай. Оценката ще се прави от общински служители.Асистентската подкрепа ще бъде уредена в два закона - в Закона за личната помощ и в Закона за социалните услуги, като във втория е предимно за възрастни хора в невъзможност за самообслужване, но могат да я ползват и хора с увреждания, които няма да ползват лична помощ по другия закон. Двата типа услуги ще бъдат ползвани по различен начин. Общото между тях е, че няма да има вече заповеди за настаняване или направление за ползване. В момента, ако човек иска да ползва социална услуга, финансирана от държавата, трябва да отиде в дирекция \"Социално подпомагане\", издава му се заповед за настаняване с валидност 3 месеца или му издават направление със заповед 3 месеца. В новия закон ограничението за валидност отпада.Изборът каква услуга ще се ползва е изцяло на потребителя. В момента дирекция \"Социално подпомагане\" настанява в конкретни места и насочва към конкретна услуга. Занапред хората сами ще избират кой да е доставчикът. Ако има две възможности за резидентна грижа, човек ще може да се запише в списък за чакащи за определена услуга. В момента това не е възможно, защото заповедта за настаняване е за точно конкретен център, за който има места.При общодостъпните услуги няма да има насочване. Всеки, който знае за някаква услуга, може да отиде да я ползва, а ако не знае, може да бъде информират от общината или от АСП. Общодостъпни са услугите за консултиране, свързани с ранно детско развитие, консултация на бъдещи родители, когато те не са в риск. Ако бъдещите родители са непълнолетни, услугата се води специализирана и се ползва чрез насочване.Запазва се кръгът на хората, които ползват социални услуги без заплащане - всички социални услуги за деца са безплатни, безплатни са и за хора без доходи.Въвеждат се случаи и на безплатни за всички хора социални услуги. Сред тях са подкрепата за формиране на родителски умения, за ранно детско развитие, ранна интервенция на уврежданията, като тя започва в родилно отделение. Най-важното при нея ще е координацията с болниците - в момента, в който се роди дете с увреждане, човек от услугата трябва да отиде да подкрепи родителите на място, защото много често моментът на изоставяне на детето се случва непосредствено след раждане, обясни Елена Кременлиева.За децата най-съществената новост е, че режимът става различен, когато детето не е в риск по смисъла на Закона за закрила на детето. В момента за да се ползват социални услуги за деца, независимо дали са в риск от изоставяне, неглижиране, насилие, или просто имат нужда от кратка терапия като работа с логопед, всички минават през дирекция \"Социално подпомагане\", за да получат направление, за да ползват услуги. Този по-усложнен ред се запазва за децата в риск, но когато няма такъв риск, децата ще ползват услугите по реда на Закона за социалните услуг.(", "date": "2018.11.10", "title": "Кои са новите моменти в Закона за социалните услуги"}
{"url": "https://offnews.bg/ikonomika/razprodazhba-v-sajta-alibaba-navartia-1-mlrd-oborot-za-85-sekundi-691710.html", "text": "Най-голямата разпродажба в света - в китайския сайт за електронна търговия Alibaba, е постигнала рекордни продажби за 1 милиард долара, реализирани само в първите ѝ 85 секунди, съобщава Си Ен Ен.Разпродажбата, известна под името Singles Day, започна на 6-ти ноември и надмина оборота на Черния петък (Black Friday) и Cyber Monday, взети заедно. Такива именно бяха и предварителните прогнози.Singles Day или Денят на необвързаните в Китай е неформален празник на хората, които нямат партньор. Той се отбелязва на 11 ноември (11.11.) - единиците в датата символизират необвързаните хора.За пръв път този ден се отбелязва с разпродажби през 2009 г. Оттогава всяка година на него се провежда 24-часов шопинг маратон. Постепенно и други търговци в Китай, а впоследствие и в други държави като Сингапур, Малайзия и Индонезия, започват да обявяват намаления на този ден.", "date": "2018.11.10", "title": "Разпродажба в сайта Alibaba навъртя $1 млрд. оборот за 85 секунди"}
{"url": "https://offnews.bg/futbol/7-chasa-berbatov-razdava-avtografi-varhu-biografiata-si-snimki-otka-691709.html", "text": "Почти седем часа не секна опашката от фенове, дошли на премиерата на първата официална автобиографична книга на Димитър Бербатов.Футболистът представи изданието в столичен мол, а след това - както е обичайно за него - търпеливо отдели внимание на всеки, чакащ за среща, снимка и лично послание.Макар да бе предвидено събитието да свърши в 15:30, то продължи няколко часа повече. През това време Митко Бербатов даде над 1000 автографа.На официалната част Бербатов коментира, че не е приключил с футбола и когато това стане, всички ще разберат.„Благодаря на хората, които ме уважиха. Какъв е моят начин? Когато хората прочетат книгата, ще разберат какъв е бил моят начин, докъде ме е довел\", сподели играч номер 9 и допълни: „Хората, които са си купили книгата ми, ще разберат какво ме е движело, след като я прочетат. Ще видят докъде ме е довел Моят начин. Това е един от многото начини човек да успее, помогнал е на мен. Надявам се, че младите хора, които тепърва тръгват по пътя си в живота, ще се припознаят\", сподели Бербатов.\"По моя начин\" е изданена от \"Сиела\" с подкрепата на Fibank и вече е в книжарниците.ГЛАВА 0Беше понеделник. 1 септември 2008 г. Последният ден от трансферния прозорец.Денят, в който за няколко часа щях да разбера какво е изпитание, какво е драма, какво е обрат…Минаваше обяд, времето летеше. Предстоеше и аз да полетя към най-съкровената си футболна цел – „Манчестър Юнайтед“! Бях на прага…Паралелно с раздвижването по трансфера с великия клуб и разрешението от страна на „Тотнъм“ да потеглим към Манчестър, се случваше още нещо – „Манчестър Сити“ не се отказваха!Агентът ми Емил Данчев беше като работник в телефонна централа, професионален телефонист. Едно от десетките позвънявания в този ден беше поредното от „Сити“. Обясняваха на Емо колко много всъщност мениджърът Марк Хюз ме иска в отбора, че ще се разберат с „Тотнъм“, ще предложат повече от всеки друг… Явно бяха сложили на масата още по-примамлива оферта от тази, която настоящият ми клуб беше приел от „Юнайтед“. В онзи момент не се сетих да се притесня, че по-високата оферта може да промени решението на президента на „Тотнъм“ Даниел Леви. Не ми направи впечатление и баснословната заплата, която Емо ми каза, че ми предлагат, и с която после четох, че щели да бъдат счупени тогавашните рекорди. Цифрите влизаха през едното ухо и излизаха през другото. Съвсем различни неща ми бяха в главата. А този разговор за „Сити“ го забравих в момента, в който отговорих на агента си: „За мен има една цел и един „Манчестър“ – „Юнайтед“!“ „Знам, но бях длъжен да те информирам“, приключи с темата Емо и продължихме по пътя.Вече бяхме на летището, където ни чакаше самолетът, изпратен от „Юнайтед“. По време на полета почти не обелих дума. Представях си как съм на мечтания „Олд Трафорд“ и вдигам новата фланелка, как влизам в съблекалнята, пълна с извънземни футболисти, как излизам за първия си мач пред червеното море в Театъра… Но в същото време бях и много нервен – скоро щях да се видя с най-добрия мениджър, отивах в най-добрия отбор. Малко преди да кацнем, Емо небрежно вметна: „Забравих да ти кажа, че сър Алекс ще дойде да ни посрещне“. И се подсмихна доволно. „Емо, не се бъзикай!“ „Е, ще видим“, пак се засмя агентът ми. „Емо, кажи бе, човек, сериозно ли? Бъзикаш се… Емооо…“Самолетът се приземи на летището в Манчестър, на специалния терминал за частни полети. Излизам, и кого да видя първо – самия сър Алекс Фъргюсън... С широка усмивка, най-големият в треньорската професия наистина беше дошъл да ме посрещне лично. Не беше за вярване. „Здравей, Берба“, приветства ме доволен легендарният мениджър. Да, бяхме се приземили, не витаех. Въпреки че наистина не беше за вярване… Поздравих притеснено.Сър Алекс беше дошъл със зелено бентли. Лично. Караше си го той. Качихме се и потеглихме по последната отсечка към моята мечта. Още бях в шок. Не знаех какво да говоря, дори как да започна. Той е най-големият, още не ти е треньор, стискаш палци по-скоро да ти стане, но се чудиш „Сър“, „Бос“, „Тренер“, „Мистър“ – какво е правилното обръщение, та това все пак е сър Алекс Фъргюсън.Докато аз се притеснявах свит на задната седалка, сър Алекс шофираше и започна да пуска шеги. Но неизбежно подхвана и темата за трансфера: „Не се притеснявай, всичко е окей. Но трябва да сме твърди в позицията си до последно. Берба, трябва да бъдеш твърд – че искаш да играеш в „Манчестър Юнайтед“ и нищо друго!“. По-твърд в решението си нямаше как да бъда, аз и не исках нищо друго. „Много такива сложни трансфери сме правили, в Англия е нормално. С „Тотнъм“ имахме същите перипетии при трансфера на Майкъл Карик. Познаваме Даниел Леви. Много е труден, не ни е от най-любимите неща на света да водим преговори с него, но той си има позиция и си я отстоява. Ти само бъди твърд и спокоен.“ Знаех всичко това. Но изречени от сър Алекс, докато ме вози в бентлито си, тези думи ми дадоха моментната увереност, че всичко Онова наистина ще се случи. Макар часовникът да отброяваше прекалено бързо минутите до затварянето на трансферния прозорец.Фъргюсън шофираше. Емо седеше до него отпред и за да е пълен сценарият, телефонът му иззвъня. Изписа се непознат английски номер. Отсреща беше представител на ръководството на „Манчестър Сити“. Още не се предаваха! Разговорът се чуваше от всички в колата: „Знаем, че сте пристигнали, бихме желали да се срещнем и да разговаряме. Искаме Бербатов да дойде при нас“. Ситуацията беше леко абсурдна: в личната кола на мениджъра на „Манчестър Юнайтед“ се обаждаха от „Манчестър Сити“. Агентът ми им благодари за интереса и ги информира, че сме се насочили към „Манчестър Юнайтед“ и връщане назад няма.Пристигнахме в тренировъчната база в Карингтън. Пред официалния вход беше пълно с журналисти и чакащи хора и ние влязохме през заден. Аз веднага отидох на медицински прегледи, а моят агент и адвокатът ни – да прегледат подготвените за договор документи. Медицинските прегледи минаха бързо. И тръгнахме към Театъра…Вече знаех точното значение на клишето „не вярвам на очите си“. Но в близките няколко часа ми предстоеше да изпитам докрай какво е „времето лети“, какво е драма, какво е обрат… Оказа се, че до самия подпис има още дълъг път! С опасни завои… Дали заради новата по-висока оферта от „Манчестър Сити“, или поради друга причина, президентът на „Тотнъм“ Даниел Леви беше извадил пред агента ми нов довод за блокиране на трансфера – че нямал мой заместник и обсъждал с треньора как да го намери в последния момент. Уж вече бях толкова близо, а същевременно още бях далече. Пак трябваше да говорим с Даниел – и аз, и Емо. Отказ нямаше, но нямаше и „да“.И отвън пред „Олд Трафорд“ чакаха много хора. Беше времето на трансферите от последния миг, „Скай Спортс“ гърмеше, всеки фен следеше: този играч подписа, онзи играч подписа, Бербатов е в Лондон, Бербатов тръгва за Манчестър, „Сити“ отмъква Бербатов с рекордна оферта… Пак минахме през страничен вход, за да не ни види никой. Въпреки че от „Скай Спортс“ някак бяха снимали отдолу как се ръкувам с изпълнителния директор на „Юнайтед“ Дейвид Гил.В офисите на „Олд Трафорд“ всичко беше подготвено. Вътре ни чакаха Фъргюсън и Гил. В една стая бяха наредени документите за подписване на договора. Но… все така нямахме разрешение от страна на Даниел Леви за това подписване. Седяхме и чакахме. Пак чакахме.„Манчестър Юнайтед“ – не клуб, а вселена от професионализъм. Хората работеха извънредно. Бяха се подготвили – храна, вода, все едно ще стоим там три дни. А реално нямахме и три часа.Часовникът тиктакаше, отговор не идваше. Настоях пред Данчев ние да действаме! Заедно с Фъргюсън и Гил влязохме в друга стая, звъннахме на Даниел Леви и включихме телефона на спийкър. Агентът ми започна: „Даниел, ние сме в Манчестър, желанието на Димитър е да остане тук. Чакаме твоето съгласие. Беше ни обещал, че ще приемеш. Цената е много добра. Нека не се мъчим повече“. Леви оставаше непреклонен: „Не. Нямаме сделка“. И затвори. Стояхме четиримата и се гледахме. Всеки почна да шава наляво-надясно, да дава предложения. Това се отхвърли, онова се отхвърли, повишихме си тон – започнахме да спорим, за да можем да намерим правилния вариант. Телефонът звънна може би след 20-ина минути. Даниел Леви продължаваше с настъплението: „Емил, искаме Димитър да се върне в „Тотнъм“ моментално!“. Всички замръзнахме. „Емил, чуваш ли ме? Искаме Димитър да се върне веднага. Сделка няма да има“, натърти Леви. „Даниел, моля те, нека не усложняваме нещата. Това не е правилното решение“, не се отказваше и Емо. Но Леви беше категоричен…Вече бях започнал да се изнервям сериозно. До този момент не се бях обаждал, но се налагаше да се включа: „Даниел, бяхме се разбрали! Желанието ми е да играя в „Манчестър Юнайтед“. Беше ми обещал преди време, че при правилния момент и цена няма да правиш спънки! Надявам се да удържиш на думата си!“. Мълчание. „Окей, бай.“ И пак затвори.Фъргюсън се опита да ни успокои: „Всичко е тактика, знаем как действа. Ще стане, трябва да сме търпеливи“. Викам си на акъла: „Колко по-търпеливи да сме?“.Отиваше към 10 вечерта, сделка все така нямахме. Напрежението растеше до пълно побъркване. А имаше и документи за подписване и обработка – това също си е време. Купчини с документи! В другата стая ни чакаше огромната маса, чиято повърхност не се разбираше какъв цвят е, защото се виждаха само подредени листове. На всяка страница трябваше да сложа инициали и да се подпиша.Около един час преди официалното затваряне на трансферния прозорец, за първи път от 2 години насам се осъществи директна телефонна връзка между Дейвид Гил и Даниел Леви. Дейвид излезе от стаята и отиде да говори навън.Настана още по-тягостно чакане. Минаваше 11 вечерта, отиваше към 11,30. Оставаха 30 минути до полунощ и затварянето на трансферния прозорец... Телевизорът продължаваше да върви на „Скай Спортс“. Отдолу на екрана пак се превъртаха важните трансферни новини. Последната за мен: „Бербатов в момента подписва с „Манчестър Юнайтед“.А Бербатов чакаше в една стая загледан през прозореца и вярваше, че мечтата му ще оживее, защото той го заслужава. След всичко, през което беше минал заради нея дотук…", "date": "2018.11.10", "title": "7 часа Бербатов раздава автографи върху биографията си (снимки + откъс)"}
{"url": "https://offnews.bg/sviat/39-ubiti-40-raneni-pri-samoubijstveni-napadenia-v-mogadishu-691691.html", "text": "39 души бяха убити при нападение от атентатори самоубийци и въоръжени бойци срещу популярен хотел в сомалийската столица Могадишу, предаде БТА.Ранените са 40.Охраната на хотел \"Сахафи\" и на съседната следствена служба откри огън след взривяването на две коли бомби вчера следобед.Трета експлозия на бомба, разположена в триколесен \"тук-тук\" близо до хотела, също засегна оживената улица.Властите предупреждават, че броят на загиналите може да се увеличи.Отговорността за нападението пое ислямистката група \"Аш Шабаб\", свързана с Ал Каида.", "date": "2018.11.10", "title": "39 убити, 40 ранени при самоубийствени нападения в Могадишу"}
{"url": "https://offnews.bg/politika/borisov-shte-zamine-na-poseshtenie-v-sasht-sled-nova-godina-691693.html", "text": "Премиерът Борисов ще замине на официално посещение в САЩ в началото на 2019 г., обяви външният министър Екатерина Захариева в предаването \"Събота 150\" на . Захариева се завърна от визита в САЩ вчера.Външният министър обясни, че САЩ искат да работят с България и връщат интереса си към нашия регион.„Много пъти по време на посещението чух благодарност към България за конструктивната роля, която играе в региона, Желание на САЩ да работи заедно с нас за това да укрепим сигурността в нашия регион и нашите съседи да имат европейската перспектива. (...) Изключително позитивна оценка и дори искане и мнение за ситуацията в региона присъстваше в разговорите. Ангажирани са, не мисля, че не са. Може би е имало периоди, в които не е изглеждало така, но определено това, което аз усетих сега в това посещение във Вашингтон, усилията, които България полага, са много високо оценени и дори има желание, получих предложение, за сътрудничество с двата института по техни програми и България в региона на страните от Западните Балкани“, обясни Екатерина Захариева.По време на посещението е повдигнат и въпросът с българските визи в САЩ. Това, което остава като неизпълнено условие, за да паднат визита, е отказите да намалеят пдо 3 процента. Всяка година процентът падал, но все още сме далеч от тази цифра, добави министърът.", "date": "2018.11.10", "title": "Борисов ще замине на посещение в САЩ след Нова година"}
{"url": "https://offnews.bg/obshtestvo/kontcert-v-pernik-i-blokada-na-dunav-most-v-ruse-zaradi-mrasnia-vazduh-691694.html", "text": "Протести срещу мръсния въздух, който дишат, проведоха днес жители на Перник и Русе.В Русе демонстрацията бе под формата на автопоход, който потегли малко преди обяд от центъра на града и премина през основните улици в посока \"Дунав мост\". Около 150 автомобила блокираха напълно движението във всички посоки, а стотици автомобили останаха блокирани по \"Дунав мост\", което принуди полицията да помоли за прекратяване на протеста в тази част на града, предаде .Хората носеха маски на лицата си, плакати с надписи \"Помощ! Тровят ни\" и \"Мръсният въздух ни убива\". Недоволството е срещу някои от големите компании, които са основни замърсители на околната среда.След \"Дунав мост\" колоната се отправи към Източната промишлена зона, където се намира заводът за автомобилни части \"Монтюпе\" - един от основните замърсители на въздуха в Русе. След като никой от компанията не излезе, за да говори с хората, те се върнаха в центъра и изразиха исканията си пред сградата на общината. В Перник протестът бе отбелязан и с концерт под надслов \"Дишай, Перник\". Организатор е едноименната гражданска инициатива. Поводътб е влошеното акчество на въздуха и депозираните четири инвестиционни предложения за изгарянена отпадъци.Организаторите призоваха населението за по-голяма активност в отстояването на правото му да диша почиствъздух.В момента замърсяването на въздуха с фини прахови частици е пет пъти над нормата на СЗО, заяви пулмологът д-р Александър Симидчиев- председател на сдружение „Въздух за здраве”.По време на концерта, говорителят на гражданската инициатива „ Да се съберем на протест срещу „Топлофикация” Валентин Пешев раздаде 40 диска с филма с посланието„Предай нататък”.", "date": "2018.11.10", "title": "Концерт в Перник и блокада на Дунав мост в Русе заради мръсния въздух"}
{"url": "https://offnews.bg/obshtestvo/prof-kantardzhiev-sreshtu-grip-sirene-turshii-kiselo-mliako-i-691696.html", "text": "От догодина държавата ще отпусне 1,5 млн. лева за противогрипни ваксини за възрастни хора. В момента хората търсят ваксини, а няма, затова най-доброто средство е да вземат хигиенни мерки и такива за укрепване на организма, обясни проф. Тодор Кантарджиев - директор на Националния център по заразни и паразитни болести в интервю за .Той подчерта, че грипът не атакува през топлите дни през зимата. \"Грипът идва по две причини - че студът събира много хора в отоплени помещения и така се разменят микроби, и второ - студът свива кръвоносните съдове на носа и белите кръвни телца са по-малко, така защитата се понижава и се разболяваме.\"Експертът посочи, че най-добрите имуностимулатори са зрялото саламурено сирене, киселото мляко, естествено ферментиралите туршии с дрожди и лактобацили, както и уникалните български колбаси като суджуците и луканките, които също съдържат естествени микроорганизми.Проф. Кантарджиев обяви още, че от днес започва световната седмица на антибиотиците и тяхната правилна употреба. По думите му в световен мащаб спада броят на хората, които се самолекуват с антибиотици, което преди 20-30 години е било масова практика. ", "date": "2018.11.10", "title": "Проф. Кантарджиев: Срещу грип - сирене, туршии, кисело мляко и... луканки"}
{"url": "https://offnews.bg/politika/marin-lio-pen-pristiga-v-sofia-za-sreshta-s-mareshki-691695.html", "text": "Лидерът на френските националисти Марин льо Пен пристига в София на 16 ноември, съобщава от партия \"Воля\".Президентът на \"Национален сбор\" ще бъде посрещната от Веселин Марешки. Льо Пен ще е част от делегацията на Движението за Европа на нациите и свободата и ще има работна среща с депутати от \"Воля\". Тя ще даде и пресконференция в Народното събрание същия ден.За събитието пристигат още Геролф Анеманс, евродепутат и президент на Движението за Европа на нациите и свободата (MENF), Томио Окамура - председател на партия „Свобода и пряка демокрация” - Чехия, Никола Бей – евродепутат и съпрезидент на MENF. Очаква се да пристигнат и представители на „Партията на свободата” – Австрия, на гръцката „Нова десница” и др.", "date": "2018.11.10", "title": "Марин льо Пен пристига в София за среща с Марешки"}
{"url": "https://offnews.bg/politika/ninova-stroitelnata-kamara-poiska-da-spra-elena-joncheva-za-proverka-691697.html", "text": "„Няма да тълкувам мотивите на главния покурор. Правим изводи от фактите- че поисканите имунитети идват след две години, в момент, в който, особено Елена, много ярко се прояви в разследващи нейни материали и филми“, коментира лидерът на БСП Корнелия Нинова пред Дарик радио за исканите имунитети на шестима народни представители.Тя уточни, че мотивите изглеждат интересно - за пране на пари за закупуване на фотокамери и техника за снимане на филми в Сирия. „Странни са всички тези неща“, каза тя и припомни, че сигналите са започнали от ГЕРБ - от Антон Тодоров, Делян Добрев, Тома Биков, всички тези обвинения по времето на Кумгейт. Тя уточни, че при проф. Георги Михайлов обвиненията започват след ярките му прояви по вота на недоверие за здравеопазване. „Две остриета на БСП! Опозиция не управлява, не раздаваме обществени поръчки“, каза Нинова.Тя коментира, че Елена Йончева разполага с документи, които водят до изводи за корупция и злоупотреби, като подчерта, че става въпрос за трасето край Своге, където стана тежката катастрофа. Става въпрос за протокол, направен години преди катастрофата, в който различни институции констатират нарушенията и злоупотребите при строителството на отсечката и казват, че незабавно трябва да се коригира, но това не е направено. „Някой трябва да носи отговорност - защо някой, цяла година, е проспал тази препоръка“, попита Нинова. Тя коментира, че депутати са поискали обективна проверка на обстоятелства - искат информация, искат независима лаборатория. Корнелия Нинова каза, че при срещата си със стоителната камара е гарантирала, че при смяна на управлението ще има ред, правила, закон и всички ще бъдат равнопоставени, че никой няма да бъде изнудван да връща пари от обществени поръчки. Тя припомни, че камарата е поискала да не се внася искане до АПИ. „Отказах и казах, че няма да спра Елена. Нито искам, нито мога, защото искам истината - ако има нарушения, да има отговорност“, заяви лидерът на БСП.Лидерът на БСП съобщи, че . Тя коментира, че вярва в преизбирането на Сергей Станишев, за който поясни, че е „наша номинация“. „След сериозни разговори в нашето политическо семейство, ПЕС, се стигна до решение да се остави свобода на отделните държави да си направят листитата и платформата - с какви послания, с какви политики се изпращат кандидатите. По-важното е българите да гледат хората в листите и лицата, които издидагме и защо отиват там“, аргументира се Нинова. „Ще изпратим хора, които ще отстояват политиките на България и на БСП“, изрази увереност лидерът на БСП. Тя обясни, че има няколко неща от които няма да отстъпи - от позициите за Истанбулската конвенция и за Пакта за миграция на ООН. Нинова коментира, че в пакта има хубави текстове, които касят нашата диаспора, но между добрите текстове, с дребен шрифт, има тревожни неща, например- да се издават документи за самоличност на хора, които са пристигнали без такива. „Ние сме за помощ на бежанците при война- това е международно, българско човешко право, но разширяването на кръга на миграция по екологични, икономически и социални причини е опасност“, обясни Нинова.", "date": "2018.11.10", "title": "Нинова: Строителната камара поиска да спра Елена Йончева за проверка на магистралите. Отказах им"}
{"url": "https://offnews.bg/futbol/levski-otnovo-si-tragna-ot-varna-s-navedena-glava-691698.html", "text": "Черно море победи Левски с 1:0 в драматична среща от 15-ия кръг на Първа лига, игран на стадион \"Тича\". Това е втори удар за \"моряците\" в рамките на 10 дни, след като в края на месец октомври именно те отстраниха столичани в турнира за Купата на България.На фона на предишните мачове футболистите на треньора Славиша Стоянович бяха неузнаваеми в нападение, като по-опасните ситуации идваха от статични положения и заслужено получиха гол в средата на първото полувреме, който бе дело на Жоржиньо след поредна грешка на Мартин Полачек.През втората част \"сините\" се опитаха да стигнат до нещо в мача, но трудно успяваха да стигнат до чисти положения, благодарение на добре организираната защита на \"моряците\". Като за капак на всичко Жерсон Кабрал бе изгонен, след като получи втори жълт картон за симулация.Така Левски вече е на 3-ото място в класирането на първенството с актив от 34 точки, 1 по-малко от ЦСКА и Лудогорец, който в неделя ще се изправи срещу Берое. Отборът на Черно море пък е 6-и с 21 пункта.", "date": "2018.11.10", "title": "Левски отново си тръгна от Варна с наведена глава"}
{"url": "https://offnews.bg/sviat/9-ubiti-35-izcheznali-v-pozharite-v-kalifornia-holivudski-zvezdi-bia-691680.html", "text": "Бързо разрастващите се огромни пожари в Калифорния взеха 9 жертви, 35 души са изчезнали, предаде Би Би Си.Огънят поглъща всичко по пътя си към курорта Малибу - дом за много холивудски звезди, които бягат от къщите си, за да се спасят, други са притеснени ще заварят ли домовете си, когато се върнат.Сред тях е певицата Шер, в момента в Лас Вегас, публикува съобщение в Туитър, че се притеснява за дома си. \"Притеснявам се за къщата си, но няма какво да направя. Къщите на приятели са изгорели. Не мога да понеса мисълта, че няма да има Малибу. Имам къща в Малибу от 1972 г.\", пише тя.Певицата Лейди Гага съобщи, че се е евакуирала и публикува видео в Инстаграм.Режисьорът носител на Оскар Гийермо дел Торо също се е евакуирал.Малко по на север огромният пожар унищожи град Парадайс, намиращ се на около 290 км. североизточно от Сан Франциско. Именно там загинаха деветимата. Оттам са и 35-имата изчезнали.Големите пожари в щата са три.Разпоредена е евакуацията на Таузънд Оукс, където стрелец уби 12 души по бар по време на колежанска джаз вечер във вторник. Досега са евакуирани повече от 250 000 души.Пламъците избухнаха в четвъртък близо до Таузънд Оукс, на около 64 км. северозападно от Лос Анджелис. Още един пожар избухна приблизително по същото време, също близо до Таузънд Оукс.Унищожени са няколко хиляди сгради.", "date": "2018.11.10", "title": "9 убити, 35 изчезнали в пожарите в Калифорния, холивудски звезди бягат от Малибу"}
{"url": "https://offnews.bg/112/mlada-zhena-e-otkrita-martva-v-zhilishte-v-gorna-oriahovitca-691712.html", "text": "Млада жена е открита мъртва около 17:30 ч днес в апартамент в Горна Оряховица, съобщи \"Фокус\", като се позова на ОД на МВР - Велико Търново.По информация на bTV, непотвърдена официално към момента, тя е на около 40 години и е била наръгана и обезобразена.Съседи са разказали, че в жилището в кв. \"Славянка\" миналата нощ е имало купон, а освен това се чували удари и силни шумове. В апартамента живеел наркозависим мъж. Нова тв съобщава, че той е открил тялото и подал сигнал в полицията.Тече разследване за причините за трагедията.", "date": "2018.11.10", "title": "Млада жена е открита мъртва в жилище в Горна Оряховица"}
{"url": "https://offnews.bg/futbol/priznaha-serhio-ramos-za-naj-dobar-v-neshto-691678.html", "text": "Бившият чешки футболист Антонин Паненка провъзгласи защитника на Реал (Мадрид) - Серхио Рамос за най-добър в специфичното изпълнение на дузпа, което носи неговото име от 1976 година насам.За последно Рамос изпълни дузпа срещу Валядолид при дебюта на Сантиаго Солари начело на \"белия балет\", която отново беше насочена в центъра на вратата.\"Рамос го прави за втори път. Затова мога да го нарека най-добрия ми имитатор. Мнозина знаеха какво ще направи, но той изпълни така дузпата. Обичам испански футбол, дори навремето бях близо до преминаване в Реал Мурсия, но нещата не се получиха. Работих върху този удар две години преди Евро 1976.След всяка тренировка оставахме с вратаря Зденек Грушка. Правихме си облози. В началото губех много, но след тази малка хитрост започнах често да печеля. Лошото бе, че започнах да качвам килограми от толкова спечели шоколади срещу Грушка\", споделя Паненка в интервю пред испанските медии.", "date": "2018.11.10", "title": "Признаха Серхио Рамос за най-добър в нещо"}
{"url": "https://offnews.bg/futbol/botev-na-lager-vav-varshetc-zaradi-euforia-vav-vratca-691685.html", "text": "Футболистите на Ботев Bpаца ще бъдат заведени на лагер във Вършец преди домакинството на тима на Дунав в среца от Първа лига.Подобни мерки се предприемат, за да бъдат предпазени играчите от прекомерната еуфория, която тресе града през последните дни след новината за завръщането на Ботев на своя стадион за мачовете от елита.От управата на врачани изчислиха, че точно 1999 дни делят Ботев от последния му мач в елита. На 22 май 2013 година врачани биха Монтана с 3:1, но победата се оказа пирова, тъй като няколко дни по-късно изпаднаха от тогавашната А Група.От днес пускат билетите за мача с Дунав, чиято цена е 5 лева. Очакванията на домакините са да продадат 1000 пропуска в петък и събота, а в неделя бройката им да нарасне най-малко с още 2000.Треньорът на Дунав Людмил Киров пък бе доволен от подготовката на играчите в дните преди мача.", "date": "2018.11.10", "title": "Ботев на лагер във Вършец заради еуфория във Враца"}
{"url": "https://offnews.bg/tenis/grigor-dzhokovich-shte-specheli-turnira-v-london-691686.html", "text": "Най-добрият ни тенисист Григор Димитров няма да има възможност да защитава титлата си от финалния турнир на АТР в Лондон през 2018 година.Въпреки това българинът направи свой анализ преди състезанието на най-добрите осем тенисисти през сезона. Както е известно в британската столица ще видим Новак Джокович, Роджър Федерер, Александър Зверев, Кевин Андерсън, Марин Чилич, Доминик Тийм, Кей Нишикори и Джон Иснър, които започват своите битки в неделя.\"Роджър е печелил тук няколко пъти. Вярвам, че отново ще даде всичко от себе си, за да си даде оптимална възможност отново да се бори за титлата. Не, за да се доказва пред някой, а по-скоро пред себе си, че все още е най-добрият.Ако трябва да избирам победител, то аз ще избера Новак. Причината затова е, че той печели всичко, доминира в играта - спечели няколко турнира от Шлема, \"Мастърс\"-и. Залогът за него е голям\", каза Димитров.", "date": "2018.11.10", "title": "Григор: Джокович ще спечели турнира в Лондон"}
{"url": "https://offnews.bg/protesti/30-g-sled-obgaziavaneto-ruse-protestira-sas-sashtoto-iskane-za-chist-691682.html", "text": "През 1988 година Русе е обгазен с хлор и градът се надига в негодувание. 30 години по-късно русенци отново протестират със същото искане: да дишат чист въздух.Протестният им автопоход започва в 11 ч. днес от Паметника на Альоша и ще продължи към граничния пункт \"Дунав мост\". Организаторите са готови да блокират движението, само и само някой да проумее, че въздухът в Русе ги трови.Перничани също ще се включат в инициатива за по-чист въздух, но не с блокиране на път, а с концерт под наслов \"Дишай Перник\", съобщава БНР. На събитието ще има представители на \"Грийнпийс България\" и \"Нулев отпадък\", които ще дадат експертна информация за проблемите с въздуха и замърсяването. Ще бъде прожектиран филмът \"Бунище Земя\".", "date": "2018.11.10", "title": "30 г. след обгазяването Русе протестира със същото искане: за чист въздух"}
{"url": "https://offnews.bg/sviat/naprezhenie-mezhdu-makron-i-tramp-beliazva-tarzhestvata-za-100-g-ot-k-691684.html", "text": "Близо 15 милиона отнети човешки живота, дори повече са осакатени, изчезнали, умрели от глад. На този ужас се слага точка на 11 ноември 1918 година.100 години по-късно Франция става център на тържествата по повод края на Първата световна война. Днес и утре там ще се събират около 60 световни лидери, включително германският канцлер Ангела Меркел, президентите на САЩ Доналд Тръмп и Русия Владимир Путин. Там ще е и българският държавен глава Румен Радев.Поучиха ли се държавните лидери от последствията на Първата световна война?100-годишнината ще бъде отбелязана на фона на напрежение между президентите на домакина Франция и САЩ Еманюел Макрон и Доналд Тръмп, след като френският президент призова за създаването на армия, която да пази Европа от потенциални врагове, като САЩ и Русия.\"Много обидно, но може би Европа първо трябва да плати своя справедлив дял в НАТО, която САЩ субсидират извънредно много\", написа американският президент в Туитър преди срещата му с Макрон. Тя ще се състои в 12 ч. в Елисейския дворец.Темата \"Сигурност\" няма да бъде пропусната от двамата, както и тези за Сирия и Иран.Срещата ще единствената двустранна на Тръмп, предварително уточниха от Белия дом. С други думи: няма да има разговор очи в очи между него и Владимир Путин.А извън нея в рамките на програмата днес следобед Макрон и Меркел ще отидат на мястото, където е обявена капитулацията и се подписва примирието, с което се слага край на войната - гората Компиен, на 60 км северно от Париж. Краят ѝ е обявен в 11 ч. на 11 ноември 1918 г.Тази вечер френският президент дава вечеря за лидерите в Музея Орсе, а преди нея гостите ще разгледат изложба на Пикасо. Утре пред Триумфалната арка в Париж ще бъде церемонията, която ще започне точно в часа на влизането в сила на примирието - 11 френско, 12 ч българско време. След това с реч на Ангела Меркел ще бъде открит Форум на мира, който трябва да завърши с конкретни предложения за опазването на световния мир.", "date": "2018.11.10", "title": "Напрежение между Макрон и Тръмп белязва тържествата за 100 г. от края на Първата световна война"}
{"url": "https://offnews.bg/futbol/aleksis-sanches-se-oplaka-i-ot-hladilnika-v-sablekalniata-na-manchesta-691705.html", "text": "Чилийският нападател Алексис Санчес не е щастлив в Манчестър Юнайтед по множество причини, но една от тях е изключително куриозна.Оказва се, че Санчес е недоволен от факта, че хладилникът в съблекалнята на \"червените дяволи\" е твърде близо до неговото шкафче и от това му постоянно му мръзнели краката. Освен от хладилника, чилиецът е недоволен и от стила на игра, налаган от Жозе Моуриньо, както и от липсата на приятели в отбора.Той общувал само с Ромелу Лукаку, Хуан Мата и Давид де Хеа, което му било недостатъчно. Не на последно място той трудно приемал живота в Манчестър, сравнявайки го с центъра на Лондон, когато носеше екипа на Арсенал.\"Историята му е класическа като \"Великия Гетсби\". Богат човек става самотен и се дистанцира от случващото се около него. Така именно изглежда Алексис Санчес по време на някои от мачовете на Юнайтед\", пише изданието balls.ie.Парите са единственото от което не се оплаква Санчес. Той получава 400 000 евро седмично в Юнайтед, където премина от Арсенал през януари 2018 година.", "date": "2018.11.10", "title": "Алексис Санчес се оплака и от хладилника в съблекалнята на Манчестър Юнайтед"}
{"url": "https://offnews.bg/nashite-avtori/malkiat-brat-te-nabliudava-691599.html", "text": "През 1948 г. ВСВ е съвсем наскоро приключила и посттравматичната депресия се лекува с трудов ентусиазъм. Да градим живота нов! Да намерим и враг нов! Без враг как се живее? Керуак по това време се чуди накъде да хване, Буковски къде да се напие и с коя да си легне, Селинджър как да се справи с болката в душата си, а Хемингуей е звезда и яхтата му поема накъм Куба, където да си търси белята. Докато те се забавляват, Шолохов пише „Съдбата на човека“. Някак по друг начин той си дава сметка за всичко. По-близък до мен начин. Въпрос на генетика, може би. Светът е пренареден. Неотдавна са загинали десетки милиони. Трябва да се живее с тази мисъл.ББС е Министерство на пропагандата в \"1984\" на Оруел и се чудя той като критика ли възприема тази идея или просто ни съобщава исторически факти?! Щото може да е знаел нещо. Като вътрешен човек. Бачкал е там. И е писал уж фантастична антиутопия, но някак днес ми се струва, че е бил пророк. А и всички умници след войната вече много добре са разбрали какво животно е това пропагандата, как се ползва и какви са магическите му сили. Да не мислите, че положението в морала и възприятията е било много по-различно от днешното?Днес пропагандата е издигната на по-високи нива. Некст левъл на играта. Научни, институционални, изчистени нива. Няма нищо случайно. Няма случайно изтекла информация. Асанж и Сноудън са планирани, режисирани и моделирани някъде в някой институт. А общественото мнение се обработва брутално и грубо на Територията, очевадно през последните седмици, щото си е едно голямо балканско ООД (ама много ограничена отговорност, като за пет лева) и каквото наредят управителите на фирмата, това става. Без много обяснения. Без оглед на някакви опити на някакви съвременни философи да ни убеждават колко важно е да се мисли.Целият роман на Оруел с каква умисъл е писан – като предупреждение или като съобщение – не мога и не мога да се начудя, а много ми се ще да знам. Защото ако се опитваш да предупредиш, че се задава опасност, ти си свестен и чистосърдечен тип. Но ако само злорадо или равнодушно го съобщаваш на „пролите“ (днешният чалгисан консумариат), па белким някой от тях се сети, че и за него става въпрос, докато си припява песничката за птичките и пчеличките, е някак потискащо. Някак присмехулно дори. Писателят само е маркирал бъдещето, като е обърнал цифрите на годината, в която го е писал. Отново по онзи дистанциран английски начин. Далечен на моята душевност. През 84 бях още на 10 и тогава наистина вестниците съобщаваха зловещи новини за враговете от капиталистическия свят. А техните вестници може би само леко са се шегували с параноята ни по онова време. Чернобил и Възродителният процес все още предстояха.Така бяха изградени обществата. Така бяха разпределени системите. Големият брат действително си бе създал ред. После той организира нещо като хаос. Всъщност бяха извършени следващите ходове, бяха задействани огромни социални експерименти, продължаващи и до днес. Онзи Голям брадър си съществува все така, но го превърнаха и в шоу. Това е нещо като подигравка с всички нас. Нямате шансове да премахнете камерите, които ви следят. Нали знаете това? Затова по-добре се забавлявайте пред мониторите и не му мислете много. Онова око отзад ще го забравите. То не ви се натрапва. Наблюдава ви дискретно, тихо, дори диодче не мигва вътре в него. Само подсъзнанието ви ще го долавя бегло като блуждаещ вътрешен сърбеж, но на подсъзнанието му дайте домашнярка и чалга.По-силничка парцуца и музика за торса.И така бодро навлязохме в епохата на информационализма. Така ти казват, че е станало – значи е така. Показва го мониторът – истина е. Песничките на пролите от миналата епоха вече се софистицират чрез имитацията им на значими каузи. Цветана Манева не знае тия неща. Тя е обикновена актриса. Няма как да проумява такива дълбочини. Васко от Костинброд се превърна в борец за либерални ценности. Гаврата бе доведена до начин на виждане на този свят. Онова там класическото, истинското, бе погребано. Но подсъзнанието помни. То няма да забрави. То ме крепи прав мен днес. И слава Богу.А един ден, като излезем от тази последна епоха на видяно и чуто, на обикновен пиар, когато всичко е пиар – реклама, политика, тероризъм – ще навлезем в епохата на Малкия брат.Онзи, от когото няма как да се избяга. Онзи, дето е вътре в нас.Изначално у всеки.Някои го наричат с остарялата думичка съвест.", "date": "2018.11.10", "title": "Малкият брат те наблюдава"}
{"url": "https://offnews.bg/istoria/10-noemvri-poslednite-dni-i-chasove-na-tato-691640.html", "text": "На 10 ноември 1989 г. ЦК на БКП официално приема и огласява подадената на предишния ден оставка на генералния секретар на партията Тодор Живков. Как се стига до отеглянето на първия и края на комунистическия режим, разказва сайтът .Малко известно е, че Живков предприема изненадващ ход година по-рано - на 4 ноемрви 1988 г. Той доброволно подава молба да бъде освободен като генерален секретар на ЦК на БКП, но партийното ръководство я отхвърля:78-годишният комунистически диктатор е все по-изолиран към края на своята власт. Хората, отговорни да го информират, вече недопускат лошите новини да достигнат до него. Началникът на Пето управление на ДС – Управление безопасност и охрана (УБО) ген. Георги Милушев споделя, че \"обкръжението на Живков винаги откликваше по обичайната схема: отгатвайки, че е тревожен и се надява на опровержение, всички омаловажаваха случая и го представяха в по-благоприятна светлина“.Основите на комунистическата система обаче започват да поддават. Първите знаци за това са от 7 и 8 юли 1989 г. Тогава в Букурещ се провежда заседание на Политическия консултативен комитет на страните-членки във Варшавския договор. На него съветският лидер Михаил Горбачов за първи път предлага превръщането на тази военна организация в политическа. На заседанието заедно с Живков са Георги Атанасов, Петър Младенов и Добри Джуров.Преди заветния Ноемврийски пленум на ЦК на БКП Тодор Живков съвсем ясно разбира кой от комунистическите редици му се опълчва, а именно Петър Младенов, най-дългогодишният министър на външните работи (1971-1989). Същият, с който Горбачов се среща зад гърба му, без той да знае в Букурещ през юли 1989 г.На 25 октомври Младенов излиза с отворено писмо до Централния комитет, с което демонстративно си подава оставката и обявява открито несъгласие с управлението на Живков и го критикува.Ден след позицията на външния министър, пред градинката на „Кристал“ членове на дружество „Екогласност” събират подписка от гражданите срещу хидро проектите „Рила” и „Места”, която да бъде внесена в Народното събрание. Държавна сигурност употребява сила, за да разпръсне протестиращите.На 8 ноември Тород Живков се среща с членовете на висшия партиен ешалон Добри Джуров, Йордан Йотов и Димитър Станишев. По време на разговора първият в БКП пита \"дали не е добре да си подаде оставката\". Тримата подкрепили това негово решение и го убеждавали, че оттеглянето му ще протече безполезнено.В същия ден генералният секретар на БКП се среща и със съветския посланик Виктор Шарапов. „СССР действително изигра определена роля в събитията от 1989… Тогава Съветският съюз само даде пример за демократично преустройство… Ние приехме с удовлетворение промените”, ще заяви Шарпов няколко години по-късно.На 9 ноемрви от 17 часа започва заседанието на Политбюро, на което Живков си подава оставката. За негов наследник е предложен Петър Младенов, чиято кандидатура е съгласувана с Москва. Генералният секретар описва заседанието така:След оставката на Тодор Живков, новият първи Петър Младенов вика при себе си началника на УБО ген. Георги Милушев. По време на срещата при тях влиза съветският посланик:", "date": "2018.11.10", "title": "10 ноември: Последните дни и часове на Тато"}
{"url": "https://offnews.bg/obshtestvo/biznesat-ot-grafa-dzhi-pi-grup-mozhe-li-da-plashta-300-dni-na-hora-k-691669.html", "text": "Може ли изпълнителят на ремонта на столичната улица \"Граф Игнатиев\" Джи Пи Груп да плаща 300 дни на работници, които не работят? Този въпрос зададе към представителя на строителната фирма собственик на магазин на Графа на бурна среща между бизнеса, общински съветници, зам.-кмета по транспорта Евгени Крусев и проектантите от А.Д.А. Срокът за изпълнение на проекта е 300 дни, ние сме работили 123 досега, обясни преди това Георги Гигов от Джи Пи Груп, като уточни, че обектът е разделен на 11 подзони. По 8 и 9 не се работи, стана ясно от думите му. Защо, след като има подзони, сте заградили всичко, бе една от основните причини за недоволството на търговците. И още - работниците пият бира и се мотаят зад огражденията, не работят в събота и неделя, а ние сме пред фалит. Николай Йорданов, собственик на пицария Мама мия предложи да се  създаде трета смяна с работно време от 17 до 22 часа, за да се съкрати срокът на ремонта. Той поиска и изнесен офис в района на строителните дейности, в който човек от Столична община - с каска и работно облекло, да отговаря компетентно на всички въпроси на засегнатите представители на бизнеса. Йорданов алармира и, че химическата тоалетна, поставена на Графа и \"Шишман\" не се почиства редовно и освен неудобствата от строителните дейност, се сблъскват и с нетърпима миризма. Основният проблем за хората е да се намери начин да бъдат компенсирани за загубите, които търпят, обясни Йорданов. Кметът на район \"Средец\" Мария Ачкова не присъства на срещата. Вместо нея в американския център на Столична библиотека бе заместник-кметът Любомир Ковачев, но той не взе отношение по проблемите на бизнеса. Освен общински съветници от ГЕРБ, сред които и доста председатели на комисии в СОС, на срещата бяха и Стефан Марков от РБ и Марта Георгива от ДСБ. Имаше и викове \"Оставка\", както и практични изказвания от типа \"Ако някой си отиде, ще стане по-зле, дайте да решаваме проблемите\". Представителите на фирмите се включиха в списък, в който оставиха и имейлите си, за да получат лично отговори на поставените от тях конкретни въпроси в срок от 10 дни. ", "date": "2018.11.10", "title": "Бизнесът от Графа: Джи Пи Груп може ли да плаща 300 дни на хора, които не работят"}
{"url": "https://offnews.bg/sviat/tezhka-katastrofa-s-migranti-sled-politcejsko-presledvane-v-gartcia-d-691677.html", "text": "Тежка катастрофа с микробус, пълен с мигранти, стана в Гърция.Дете на 4 годинки е загинало, 27 души са ранени. Петима от ранените също са деца, едното е с черепно-мозъчна травма, съобщи солунското електронно издание Thestival.gr. Състоянието на двама е сериозно.Катастрофата станала преди 21 ч. снощи на изхода от Солун при Враснон. Микробусът се блъснал в товарен автомобил, докато се опитвал да избяга от преследващата го полиция.На мястото пристигали 12 линейки и откарали жертвата и пострадалите в солунски болници. Там са и двама трафиканти от микробуса.", "date": "2018.11.10", "title": "Тежка катастрофа с мигранти след полицейско преследване в Гърция: дете на 4 г. загина, 27 са ранени"}
{"url": "https://offnews.bg/nashite-avtori/obshtestvenoto-mnenie-dava-kategorichno-polozhitelna-otcenka-za-nashet-691683.html", "text": "На 3 юли 2018, когато българският министър-председател тепърва се канеше да направи отчет за първото председателство на Съвета на ЕС пред Европейския парламент, рано сутринта президентът Радев откри спонсорирана от германската социалдемократическа фондация „Фр. Еберт“ конференция на тема \"Българското председателство на Съвета на ЕС - време за равносметка\". В слово, в което думата „не“ се използва 22 пъти, Радев опита да внуши рязко отрицателна оценка за председателството. С днешна дата знаем, че общественото мнение у нас в този момент е било относително консолидирано - на противоположни позиции!*В началото на есента Националният център за парламентарни изследвания направи публично достояние доклад за резултатите от проучване върху оценката на българската общественост за приключилото първо наше председателство на Съвета на ЕС. Самото проучване е проведено непосредствено след края на председателството, а докладът с резултатите е достъпен на сайта на НЦПИ. Спазените методически стандарти за този род изследвания е гаранция, че това проучване е представително и неговите резултати действително отразяват оценката на българското обществено мнение за качествата и недостатъците на нашето първо председателство. Тук ще отбележа само някои от най-важните акценти в много информативния, много ясен и убедителен в изводите си доклад.1. Общият контекст на отношението към Европейския съюзБългария е измежду много малкото страни в ЕС, в които одобрението за членството в Съюза е устойчиво положително и вариациите в хода на годините е само в степента на силата, с която тази положителна нагласа намира проявление. Това е особено важно в светлината на обстоятелството, че у нас това членство по традиция се разглежда като неразделна част от нашата „евроатлантическа ориентация“, но отношението към членството в НАТО далече не е толкова подчертано положително (с 14).В подкрепа на тази констатация е и фактът, че както през 2017 г., така и през 2018 г. около две трети от българските граждани биха гласували за оставане в ЕС при евентуален референдум, на който членството в Съюза би се поставило под въпрос, а биха избрали „британския изход“ под една пета от тях (с 7).Резултатите от изследването разкриват и любопитен парадокс, защото около една четвърт от гражданите твърдят, че са подобрили отношението си към ЕС с хода на времето, а само една седма – обратното, че се променили отношението си към по-лошо. Обаче всъщност равнището/структурата на одобрение за Съюза е оставащо непроменено на практика.2. Отношението към българското председателство е категорично позитивно като цялоПроучването на НЦПИ съдържа редица конкретни емпирични резултати, които доказват, че общественото мнение преобладаващо одобрява първото българско ротационно председателство на Съвета на ЕС. Нещо повече – факт е, че като тенденция категорично преобладава положително отношение към българското председателство.Ето дяловото разпределение на пряко зададения въпрос „Според Вас, по-скоро успешно или по-скоро неуспешно беше председателството на България на Съвета на ЕС?:Съотношението на имащите мнение е 4:1 в полза на положителната оценка. Най-важна в случая обаче е именно консистентността на тази оценка, постоянстваща в поредица от различни индикатори. Също така категорично преобладава (в отношение 3:1) виждането, че „Българското председателство на Съвета на ЕС е важно за страната“ (с 9).3. Съществена диференцираност на оценките съобразно спецификата на приоритетите на председателствотоОт чисто професионална, социологическа гледна точка най-същественото в получената емпирична картина е фактът, че регистрираната положителна нагласа към нашето председателство не е абстрактен конструкт, за който би могло да се предполага, че е идеологическо (патриотично) клише. Напротив, общественото мнение е конкретно-съдържателно и поради това – съществено диференцирано, съобразно конкретните измерения на председателството. Ето един симптоматичен пример:Общият смисъл на тези данни може да се обобщи така – категорично преобладаващото, като обща тенденция, положително отношение към българското председателство в никакъв случай не се дължи на безкритично отношение към неговата конкретна реализация и, най-вече, към неговите резултати. В светлината на това обстоятелство не бива да ни изненадва и сумарната оценка за Министерството на председателството, която го окачествява като почти безлично (с 35).Най-ясно съдържателното разглеждане на различните аспекти на председателството проличава в диференциацията на отношението към различните четири приоритета на нашето председателство (с 12). Първият измежду нашите приоритети, активната политика за младежта, получи най-ниска оценка. А нашата активна политика за ясна перспектива за еврочленство на Западните Балкани е, подобаващо, най-високо оценена.4. „Къде сме ние?“По отношение на този въпрос общественото мнение у нас няма илюзии:Под такива картинки във вестниците винаги има само един и същи текст – „Без думи“.5. Ясно изразена партийна пристрастност в оценкитеОсновната роля на ротационните председателства на Съвета на ЕС, особено след промените, въведени с Лисабонския договор, не е в сферата на Голямата политика, а в подготовката на нормативна рамка за провеждане на пределно практични секторни политики. При все това, оценките на председателствата винаги и навсякъде са предмет на разгорещени партийно-политически страсти.В това отношение българската общественост не прави изключение. И общите нагласи към членството в ЕС, а и конкретното мнение по въпроса за нашето председателство са пряко зависими в много висока степен от партийната принадлежност. И членството в Съюза, и председателството се оценяват положително най-вече от симпатизантите на ГЕРБ, ДПС, условното (партийно неоформено) дясно – точно в тази последователност при дяловите разпределения на отговорите по поредицата въпроси. Най-силно изразени са анти-европейските настроения и мнения сред симпатизантите на БСП и обединението на патриотите, което е интересно само от гледна точка на това, че именно последните са открито и последователно скептични към европейската интеграция, а БСП, поне на декларативно равнище, е про-европейски и про-интеграционистки позиционирана. Но не само водачката Нинова, а и значима част на нейните избиратели вече са отдалечени от тези базисни през последните 20 години ориентации (с 56, 65, 66, 70).Още по-важен емпиричен резултат от проучването е, че категорично най-силно диференциращ фактор е не партийната принадлежност, а самооценката за материалното положение на човека. Колкото по-силно е убеждението на хората, че живеят трудно или даже в мизерия, толкова по-изявена е тяхната подкрепа за президента Радев и, пропорционално, по-силно изразено е тяхното неодобрение/недоволство към ЕС, евроинтеграцията и председателството в частност. Дяловите разпределения получават действително контрастни стойности.А това е много важно, защото големият проблем на протеклата дотук българска евроинтеграция е, че тя не получи възможност да стигне до голямата част от българските граждани. Само това е обяснението за регистрирания от проучването факт, че по принцип ЕС е колкото познат, толкова и непознат за тях, а пък председателството не е променило никак това относително високо непознаване на Съюза (с 16).Още по-многозначителен е иначе дребният детайл, че нашите съграждани познават относително малко по-добре целите, но не дейностите на ЕС (пак там). А би трябвало да е обратното – именно дейностите на ЕС под формата на реално провежданите негови политики в многобройните сфери на обществения живот би трябвало да са основният източник на нагласи на одобрение за него и за нашето бъдеще участие в него. Тази фундаментална промяна, която трябва да е същината на членството на страната ни в ЕС, тепърва предстои.-----------------", "date": "2018.11.10", "title": "Общественото мнение дава категорично положителна оценка за нашето председателство на Съвета на  ЕС"}
{"url": "https://offnews.bg/nashite-avtori/gadno-ama-ot-sartce-691650.html", "text": "Да е ясно – Цвети не е Цвети. Цвети е обобщен литературен герой.Цвети е мадама. Леко провинциална, леко чалга, леко с лек нрав, ако ме разбирате… Цвети може да носи кафе. Тя е специалист по носене на кафе. Направо висшист носач.Цвети пърха и прави това за което е създадена. Носи кафе на шефа.- Шефе, кафе?- К'во кафе, ма! Не кафе а барбальок трябва на шефа! Мухахаааа…Шефът е шегобиец, ама никога не знаеш кога се шегува и кога - не. Цвети обаче не е притеснена. Тя е тесен специалист в широкия смисъл на думата.Цвети оставя кафето. Цвети пада на колене. Няма как, ще носи каквото е нужно. Затъмнение. Чува се още веднъж „Мухахаааа…“Нека превъртим лентата малко напред.Цвети вече е известна. Кара джип и има на предното стъкло лепенка за инвалид. Тя не е инвалид, обаче котката на една нейна приятелка е, така че всичко е законно. Шофьорската ѝ книжка е купена, но пак всичко е законно. Цвети вече не носи кафе. Не носи и хламидии, защото един доктор я е излекувал. Носи радост на лесно и резко забогатели хора. Цвети им носи каквото и както трябва, защото е професионален носач. Цвети не работи, но има пари странно откъде. Цвети е прочела във Фейсбук, че парите не са всичко, а тя иска всичко. Иска да се реализира. Цвети създава своя модна линия. Цвети създава свой собствен парфюм, Цвети прави курс по лайфкоучинг. Всичко се проваля, но Цвети е заета и известна. Канят я в тв реалити формат. Цвети показва колко може да носи на пиене и ще прави секс, ама без да си признава. Ще твърди, че слънцето е планета дори и след като разбира, че не е, защото тя ще държи на думата си. Също така ще бъде себе си. (Заради това, последното, цяла България ще я обича.) След това Цвети става водеща на някакво предаване. Цвети фъфли и срича, обаче нищо. Говори глупости, но нищо. За да поддържа рейтинга на предаването си, Цвети се праска по дискотеките с бездарни футболисти. После се скарва с коафьора си. Това е ужасно, но ще се обяви за скандала на годината. Няколко вестника ще публикуват интервю на Цвети, която няма какво да каже, но снимките ще са полуголи. След кратко затишие и набиране на скорост Цвети ще я кандидатират за депутат. Ще влезе в парламента и ще започне да кове закони. Цвети ще си купи язовир и хотел на морето. Може и зам.-министър на нещо си да стане. Цвети вече е в борда на директорите на десетина предприятия. Цвети е бизнесмен, професор, ментор, стожер и, ако трябва, космонавт. Цвети вече знае, че като умре, ще кръстят улица на нейно име или поне една детска градина.После иди, че не носи кафе.А сега да се върнем в действителността.Оттъмнение.Кафето е изпито, шефа доволен вдига гащите и те съветва: „Бъди като Цвети!“И к'во лошо виждаш?", "date": "2018.11.10", "title": "Гадно, ама от сърце"}
{"url": "https://offnews.bg/politika/spored-tcvetanov-edno-pokolenie-ne-znae-kakvo-se-e-sluchilo-na-10-11-1-691687.html", "text": "Днес цяло едно поколение не знае какво се е случило преди 1989 г. - твърди председателят на парламентарната група на ГЕРБ и зам.-председател на партията Цветан Цветанов.Според него \"силата на демокрацията е, че всеки може сам да определя пътя си, но когато цялата историческа истина не е изяснена, то ние трудно можем да формираме мнението си на базата на обективната реалност\". В началото на прехода тази истина ни била отнета. В противен случай сме щели да сме \"много по-демократични, толерантни и нямаше да се наслагва непрекъснато напрежение сред обществото\". Цветанов говори на откриването на форума „Проекции на комунистическия тоталитаризъм в България в периода 1944-1989 г.“, организиран от ГЕРБ.Той припомни унищожаването на част от досиетата на бившата Държавна сигурност. Цветанов твърди, че \"с идването на ГЕРБ и Бойко Борисов на власт дефицитът на политическа воля е бил заличен и през 2010 г. над 1 млн. архивни единици от архива на бившата ДС са били предадени на Комисията по досиетата\".Той укори младото поколение, че \"възприема всички блага на демокрацията като даденост и не знае какво са преживели всички репресирани от комунистическия режим\". И отново похвали шефа си Борисов, че правителството му \"имаше политическата воля да вкара историята на комунизма в учебниците и тя вече попада в учебния план за десетокласниците\".\"Ако някой преди време ми беше казал, че 29 години след края на комунизма ние още ще обясняваме какво е представлявал той – вероятно щях да се изсмея. В началото на 90-те бяхме убедени, че България много бързо ще се отърве от комунистическото си наследството и ще тръгне по пътя на пазарната икономика и модерното развитие. За съжаление – много неща от комунистическото минало на България още не са решени и някои от проблемите ни днес имат корен в миналото\", посочи политологът Антон Тодоров.", "date": "2018.11.10", "title": "Според Цветанов едно поколение не знае какво се е случило на 10.11.1989 г. Добре, че били ГЕРБ, за да влезе в учебниците"}
{"url": "https://offnews.bg/obshtestvo/slancheva-sabota-s-temperaturi-do-18-gradusa-691653.html", "text": "Днес ще е предимно слънчево, в източните райони - с разкъсана облачност. Ще духа слаб вятър от изток-североизток. Минималните температури ще са от 1° до 6°, а максималните – между 13° и 18°, прогнозира Националният институт по метеорология и хидрология.В планините ще е предимно слънчево, с повече облаци над масивите в Източна България. Ще духа слаб до умерен югоизточен вятър. Максималната температура на височина 1200 метра ще е около 14°, на 2000 метра – около 6°.По Черноморието ще има разкъсана облачност. Преди обяд на отделни места са възможни ръмежи. Ще духа слаб до умерен вятър от изток-североизток. Максималните температури на въздуха ще са между 15 и 17°. Температурата на морската вода е около 16°. Вълнението на морето ще е 1-2 бала.Слънцето ще изгрее в 7:12 часа и ще залезе в 17:09 часа.", "date": "2018.11.10", "title": "Слънчева събота с температури до 18 градуса"}
{"url": "https://offnews.bg/futbol/varna-posiniava-za-cherno-more-levski-691679.html", "text": "Отборът на Левски за пореден път ще има солидна подкрепа от трибуните на стадион “Тича” при гостуване на Черно море. Днес \"сините\" се изправят срещу варненци в двубой от 15-ия кръг на Първа лига, който ще започне от 15 часа.Очаква се дори “сините” да бъдат повече в сравнение с мача с варненци за Купата на България. Тогава отборът имаше също солидна подкрепа, но мачът се игра в делничен ден и в работно време, докато сега е през уикенда и феновете на Левски са още по-мобилизирани.В последните месеци отборът от “Герена” е следван навсякъде от верните си фенове. Секторите за гости във Велико Търново, Разград и Пловдив едва побираха агитката на Левски.За днес във Варна пък е предвидено шествие, което трябва да тръгне в 12,30 часа от Морската градина. Местният фенклуб е една от най-сериозните фракции извън София и съществува от 25 г.", "date": "2018.11.10", "title": "Варна посинява за Черно море - Левски"}
{"url": "https://offnews.bg/politika/razsledvane-za-patia-ubietc-v-svoge-predshestvalo-iskaneto-ot-tcatcaro-691688.html", "text": "Главният прокурор Сотир Цацаров е поискал имунитета на депутата от \"БСП за България\" и неин говорител Елена Йончева, докато тя е правила разследване, свързано с качеството на строителството на пътния участък край Своге, където в катастрофа загинаха 20 души.На 8 ноември главният прокурор Сотир Цацаров поискал падането на имунитетите на шестима народни представители, един от които е тя, с мотив: започване на наказателно производство. Йончева веднага даде разрешение това да се случи.Пред bTV тя заяви, че се е сдобила с документ от миналата година, който алармира за лоша настилка на пътната отсечка. След искане до агенция \"Пътна инфраструктура\", свързано със строителството на пътищата у нас, в БСП получили редица документи. Този, който получила преди два дни обаче бил и за прокуратурата, където бил и препратен.\"Преди три дни получих обезпокоителен документ, който веднага изпратихме в прокуратурата. Става дума за участъка в Своге, където загинаха толкова много хора. Има констативен протокол от експерти на Община Своге от 20 юни 2017 г. В него са изброени седем точки, в които се препоръчва незабавна подмяна на настилката”, заяви Йончева.Това не е направено. Последствието: 20 трупа.По думите ѝ от Камарата на строителите са се опитали да разубедят лидера на левицата Корнелия Нинова да не подава искане в Агенция „Пътна инфраструктура” за експертиза в независима лаборатория.По повод искането на главния прокурор за свалянето на имунитета ѝ Йончева заяви: \"Единственото нещо, което съм правила през целия си живот, това е журналистика и документалистика\". Сигналите срещу нея тя определи като \"атаки срещу мен, които отдавна продължават от страна на депутати от ГЕРБ\".\"Главна прокуратура е образувало дело по сигнал, а не обвинение, на тримата депутати - това е Делян Добрев от ГЕРБ, за когото внесох сигнал в прокуратурата и ДАНС за създаване на схема в община Хасково, вторият депутат е Тома Биков, който само преди няколко години казваше, че Борисов, ако не стане депутат, ще влезе в затвора и третият, бивш депутат от ГЕРБ, Антон Тодоров, който написа \"Шайка\" и каза, че ГЕРБ са шайка, което означава и организирана престъпна група\", още заяви Йончева пред bTV.Прокуратурата обяви, че Йончева е разследвана за пране на пари в особено големи размери. Проверката е започнала след сигнал на Делян Добрев, по който в Специализираната прокуратура е образувано досъдебно производство за извършени финансови операции с парични средства, присвоени от фалиралата КТБ и са прикривани чрез офшорна компания – „Далий Трейдинг Лимитид“. За средствата \"се знае или предполага\", че са придобити чрез престъпление, смятат от прокуратурата.В хода на разследването е установено, че на 17.04.2012 г., на основание чл. 113 от Търговския закон, едноличният собственик на капитала на „Авторска телевизия“ ЕООД Елена Йончева е взела решение представляваното от нея търговско дружество да учреди съвместно с офшорна компания „Далий Трейдинг Лимитид“ /дружество, регистрирано на 09.02.2011 г., съгласно действащите нормативни актове на територията на Британски Вирджински острови/ юридическо лице с правно организационна форма – дружество с ограничена отговорност и с наименование „Офроуд“ ООД. На 20.04.2012 г., представляващите „Далий Трейдинг Лимитид“ също са взели решение за учредяване на това съвместно дружество с „Авторска телевизия“ ЕООД. В решенията на управителните органи на двете търговски дружества е посочен размера на капитала на новосформираното „Офроуд“ ООД – 10 000 лева, разпределен в 100 дружествени дяла, всеки един с номинална стойност 100 лева. Всеки от учредителите /„Авторска телевизия“ ЕООД и „Далий Трейдинг Лимитид“/, при разпределението на капитала записва по 50 дружествени дяла /по 50 %/, с обща номинална стойност в размер на по 5000 лева. Вноските в капитала са разпределени, както следва:- съдружникът „Авторска телевизия“ ЕООД, срещу записаните 50 дружествени дяла, се задължава да извърши парична вноска в размер на 5000 лева.;- съдружникът „Далий Трейдинг Лимитид“, срещу записаните 50 дружествени дяла се задължава да извърши парична вноска в размер на 315 000 лева, от които 310 000 лева /разликата между общата сума на паричната вноска и общата номинална стойност на записаните дружествени дялове/ да бъдат отнесени във фонд „Резервен“ на „Офроуд“ ООД. „Далий Трейдинг Лимитид“ се е задължило след учредяване на „Офроуд“ ООД в Търговския регистър на Република България да направи и допълнителна парична вноска в „Офроуд“ ООД в размер на 250 000 евро или тяхната левова равностойност в срок от 1 година, при годишна лихва 5 %.Учредителното събрание е проведено на 23.04.2012 г., като за управител и представляващ на новоучреденото търговско дружество „Офроуд“ ООД е избрана Елена Николова Йончева. В това си качество, тя е сключила с „КТБ“ АД Рамков договор за платежни услуги за ЮЛ и ЕТ. Определена е като единствено лице, което има право да се разпорежда със сумите по сметките на „Офроуд“ ООД. На 20.06.2012 г. и 22.06.2012 г. по разплащателната сметка на „Офроуд“ ООД са постъпили договорените суми, включително и валутен превод в евро от „Далий Трейдинг Лимитид“. Предстоят множество действия по разследването, свързани с установяване на начина на разпореждане с тези средства, както и спазване на разпоредбите на данъчното законодателство.Исканията на главния прокурор касаят разрешение за възбуждане на наказателно производство срещу всеки от народните представители и извършване на действия по разследването, засягащи правата им, както и привличане като обвиняем, при наличие на предпоставките за това, съобразно НПК. Съобразно чл. 31 ал. 3 от Конституцията, обвиняемият се смята за невинен до установяване на противното с влязла в сила присъда.\"В този сигнал, в това заведено дело няма нито един факт, който да доказва твърденията. Аз въобще не знам какво значи пране на пари. Консултирах се с адвокати, защото никога не съм се занимавала с бизнес. Единственото нещо, което съм правила през целия си живот, това е журналистика и документалистика\", отбеляза Йончева.Тя поясни, че когато през 2012 г. -2013 г. е била поканена от ТВ7 да работи като външна продукция по създаване на документални филми и преки включвания от места на събитията, тогава юристи на телевизията са я посъветвали да сключи договор с фирмата, за да може да бъде закупена техника.\"Офшорната фирма ми е подадена от ТВ7. Нямам основание да се съмнявам през тези години, че има нещо нередно, защото телевизията има лиценз\", обясни Йончева и припомни, че през 2012 и 2013 г. КТБ е обявена за банка на годината.\"Това означава ли, че всички журналисти, които са работили в ТВ7 и са имали външни продукции, или са получавали заплата в дадената телевизия, са участвали в някакви схеми?\", попита Елена Йончева.\"Все още вярвам, че има шанс да получим правосъдие\", изрази надежда тя. ", "date": "2018.11.10", "title": "Разследване за пътя-убиец в Своге предшествало искането от Цацаров за сваляне имунитета на Елена Йончева"}
{"url": "https://offnews.bg/politika/dimitar-delchev-ot-dbg-triabva-nezabavna-promiana-na-modela-na-upravl-691690.html", "text": "Само обединени можем да се преборим отново за демокрация. Трябва да има незабавна промяна на модела на управление на страната, а единствените, които могат да го постигнат, са демократичните хора, заяви в Плевен Димитър Делчев, председател на „Движение България на гражданите”.Днес по инициатива на ДБГ в града се събраха представители на всички демократични партии, сред които БНД, ССД, ДСБ, БЗНС, Да България, СДС, БДФ и др., за да отбележат 29 години от падането на комунизма у нас.Председателят на ДБГ коментиора, че липсата на истинска парламентарна опозиция води до деградация на демократичните ценности. Хората нямат усещане, че има истинска справедливост. И ГЕРБ, и БСП подкрепят настоящия модел, при който демокрацията бива подменена с фалшиви ценности и еднолично управление, както в на държавно ниво, така и на общинско, добави Делчев.Тук, в Плевен, винаги сме писали уроци, които „големите” политици да прочетат. Тук 20 години управляват демократи и не смятаме да отстъпваме, заяви Найден Зеленогорски, заместник-председател на ДБГ.Има раздвижване вдясно и мисля, че скоро може да има добри новини за сближаване на позициите, добави Зеленогорски.Кметът на Плевен Георг Спартански, който беше подкрепен от всички десни партии в града, коментира, че егото трябва да отстъпи крачка назад, а игрите на лидери и лидерчета да бъдат прекратени, ако десните искат да работят заедно за по-добра България. Ние тук сме го постигнали и работим заедно за по-добър Плевен, заяви Спартански.По-късно днес започва Националният съвет на „Движение България на гражданите” в Плевен, на който ще бъдат обсъдени подготовката за европейските и местни избори и Бюджет 2019.", "date": "2018.11.10", "title": "Димитър Делчев от ДБГ: Трябва незабавна промяна на модела на управление"}
{"url": "https://offnews.bg/horoskop/horoskop-za-10-16-noemvri-ot-antonia-mechkova-689769.html", "text": "Периодът е изпъстрен с поводи за празнуване, планирайте точно кого и как да уважите, за да ви стигнат време и пари. Иначе от вторник Овните ще трябва да признаят, че не са се подготвили подобаващо за работа, пътуване и купони и убедителното им представяне ще изисква повече усилия,  средства. До петък не е добре да се претоварвате, не прибързвайте, контролирайте своите амбиции и не проявявайте припряност. Ако е нужно, дайте предимство на по-влиятелна рода и приятели, услуги ще ви бъдат от полза. Заздравявате любовната връзка.До четвъртък в деловата сфера възникват различни и съвсем неочаквани за вас шансове за изява, утвърждаване и печалби. Някои Телци държат най-вече на третото, ще упорстват в работата си, може да пренебрегнат и куп домашни дела. Не се увличайте, още понеделник подсказва, че колеги, познати и близки разчитат на ваши съвети и услуги, а и на вас ще ви бъде драго да се нагърбите с роля на старейшина в екипа, сред роднини. Дайте си пауза, радвайте се на това, което имате. За петък нещата се бавят, май ще се върнете към стари идеи.Времето ще тече доста бавно за вас през тези дни. Близнаците виждат, че в работата им възникват сериозни пречки, ако се инатят за едно или друго, може да объркат всичко още повече. От събота се заредете с търпение, даже пред припряността на близки не се предавайте, във вторник ще си дадете сметка – не сте наясно с редица обстоятелства, не бива да оставяте недовършени задачи. До края на периода се дръжте настрана от споровете на околните, имате идеи, но ги прокарвайте тактично. В любовта е ред да отстъпвате, да ви прощават...Началото на периода е по-напрегнато за вас, а като добавим и вашата прочута интуиция, която подсказва задаващите се трудности... Така е, Раците ще имат притеснения за финанси и партньорства, във вторник да намалят темпото и желанието да отстояват в спорове идеите си. В сряда и да не сте доволни от хода на делата си, ще намерите покровител или съветник, който ще помогне да се справите с пречки. Четвъртък и петък идват с ненадейни срещи и шансове, но не обсъждайте нашироко плановете си, мнението на вашия любим ви стига.Това 7-дневие е белязано от сериозни трудности, от събота се тревожите за личния си бюджет. Лъвовете имат и доста високи професионални амбиции, но моментът не е подходящ за смяна на работа, прекалени претенции към околни, настойчивост за реализация на лични идеи. Заложете на самоконтрола, а в понеделник изяснявайте новите обстоятелства, и то без бързане. Във вторник ще намерите начин за решаване на куп проблеми, приспособяване към среда, в четвъртък ще откроят ваши усилия. В любовта търпението е вълшебен ключ.Не споделяте проблеми и намерения, а и околните не разкриват докрай плана си. Хубаво е да обедините сили, имате енергия за цял екип, но дали сега ще се нагърбите с организираща роля? До понеделник Девите да избягват споровете в близкото си обкръжение, даже да се тревожат искрено за някого. Думите да са премерени, да не нажежават обстановката. До вторник трябва да играете по чужда свирка, после и другите ще прозрат: вашата стратегия е по-резултатна. Ще убедите обичаните си хора да ви следват и в най-далечни и трудни пътища.Седемдневието идва с куп празнични поводи, от вас зависи да се насладите на общуване и компании без да вредите на работа и кариера. Везните са чудесни събеседници, да използват това за привличане на сътрудници. Не ускорявате темпото в дейността си от понеделник, но се откриват шансове за позитивни делови промени. Във вторник ще поемете и чужди задължения, фактът да не ви изнервя, ще ви стигнат сили. После малко отдъхнете, точно за вашите идеи не е време, трябва да ги прокарвате с такт и хитрост, да търсите информация...Вашите работи не вървят най-гладко, а като добавим и упоритото ви взиране във всеки детайл... Е, Скорпионите поне са дискретни и няма да дразнят свои близки със забележки, а ще обединят всички усилия за справяне с пречките. До сряда се пазете от дребнавост, обективно преценете дали не трябва из основи да преработите свои планове. Част от знака до петък откровено ще говорят за недостатъци в екипа, сега да не се месят в чужди спорове и да не допускат да ги отклоняват от техни идеи. Приемате всичко лично, но ще сплотите кръга си.Време за намиране на партньори и стабилизиране на отношения, но не всичко ще е безоблачно. През уикенда Стрелците да си дадат пауза за отдих, да се разходят насам-натам, и случайни срещи са от полза. В понеделник искате да действате самостоятелно, не сте доволни от екипи и май има защо. От вторник се радвате на нови и ненадейни професионални оферти, личните ви неща също тръгват в желана посока. Петък дообогатява възможностите, но се пазете да не се затворите само в своите интереси, нали не харесвахте егоизма на околните...Периодът носи делови и лични трудности. Ще се справите, но трябва да разчитате повече на роднини, приятели, познати. В сряда обаче Козирозите предпочитат да действат сами, подценяват пречки. Нима забравихте колко натоварени сте от понеделник, а с някои услуги през следващите дни бихте ускорили важните неща. Разчиствайте изостанали дела, дори да са рутинни, съобразявайте се с желания на покровители. Рано е в четвъртък да споделяте нови замисли, първо шефът да ги благослови. Мнозина имат късмет в любовта.Динамично 7-дневие за вас, при това вие не винаги си определяте точно целите или много избързвате по куп задачи. Водолеите да избягват домашни спорове, господата могат доста да влошат отношенията си. Дамите по залагат на такт и гъвкавост и това не противоречи на постоянството, с което преследват целите си. В понеделник хич не се вторачвайте в дреболии, във вторник ви се ще да зависите главно от себе си, но проблемите е добре да обсъдите с близки, ще се задържат. В петък срещи с обичани хора ще повишат духа ви, и те ви обичат.Динамични дни. Колкото и служебни ангажименти да имате – отделете време и на най-обичаните хора. Едни Риби планират доста амбициозни дела, втори се мъчат да изяснят проблеми с партньори, колеги, клиенти. Напрежението ще ви идва в повече, но ще преодолявате затрудненията. От вторник май ще ви се наложи да действате и в нов екип, да учите, затова ще се стараете да заслужите похвали, не критика с упорство. В петък бъдете грижовни към близки, винаги ви подкрепят, а сега трябва да вървите сами, но връзката с тях също ви помага.", "date": "2018.11.10", "title": "Хороскоп за 10 - 16 ноември от Антония Мечкова"}
{"url": "https://offnews.bg/bojni/kubrat-pulev-bashta-mi-e-ot-plovdiv-i-mnogo-haresvam-tozi-grad-691689.html", "text": "Звездата ни в профибокса Кубрат Пулев пристигна днес в Пловдив и огледа зала \"Колодрума\", съобщи \"PlovdivNews.bg\".\"Половината ми кръв е пловдивска. Баща ми е от Пловдив и много харесвам този град. Като малки често ни водеха тук. Готвя се много сериозно и веднага съм готов за мач с Джошуа, но явно трябва да се изчака.Преди това ще имам два мача в Америка, вероятно в Лас Вегас. Там дори залата е по- евтина. В Арена Армеец ни искаха повече пари, но успяхме да се оправим. Все още не мога да кажа кои ще ми бъдат съперниците\", каза Пулев.Кобрата бе придружаван от своя промоутър Ивайло Гоцев, като двамата разгледаха многофункционалната зала \"Колодрума\". Причината за неочакваната визита на боксьора в града под тепетата е предстоящ мач на брат му - Тервел.Пловдивската зала е една от опциите за провеждането му. Пулев бе посрещнат от заместник-кмета Георги Титюков и шефката на съоръжението Галя Китена.", "date": "2018.11.10", "title": "Кубрат Пулев: Баща ми е от Пловдив и много харесвам този град"}
{"url": "https://offnews.bg/futbol/avtobiografiata-na-dimitar-berbatov-izliza-s-podkrepata-na-fibank-691681.html", "text": "Официалната автобиография на Димитър Бербатов вече е в книжарниците със съдействието нa Fibank (Първа инвестиционна банка).Премиерата на книгата се състоя на 10 ноември в Paradise Center София, където стотици фенове на великия български футболист дойдоха, за да видят своя идол на живо, да се снимат с него и да получат автограф с лично послание върху книгата му. Те чакаха търпеливо на огромна опашка с книгата в ръце, за да срещнат футболиста на живо и да получат автограф. Часове наред звездата говори с почитателите си и разписваше книгите, като обеща да остане, докато не даде автограф и на последния от опашката.В 500 страници футболистът e разказал както никога досега за върховете и спадовете, за проблемите и предизвикателствата в живота си:„В тази книга има върхове и падения, успехи и разочарования. Всичко, което ще прочетеш, написах с желание да споделя с теб пътя си от малките асфалтови игрища до големите световни стадиони. Вижданията си за футбола, но и за живота. Мнението си по различни теми и отговорите на доста въпроси. Срещите си с интересни хора, със световни звезди и гениални футболисти. Сблъсъците си на терена и извън него“, сподели Димитър Бербатов по време на събитието.Димитър Бербатов е голмайстор на националния отбор на България за всички времена. Играл е в ЦСКА, „Байер” (Леверкузен), „Тотнъм”, „Манчестър Юнайтед”, „Фулъм”, „Монако” и други. Шампион е на Англия през 2009 г. и 2011 г. и е голмайстор на английската Висша лига за сезон 2010/2011 г.„Димитър Бербатов е не само изключителен професионалист, но и невероятен човек с голямо сърце. Чрез своята фондация той помага на талантливите български деца да развиват своя потенциал в сферата на спорта, науката и изкуствата“, сподели Ивайло Мутафчиев, основен акционер на Първа инвестиционна банка (ПИБ).", "date": "2018.11.10", "title": "Автобиографията на Димитър Бербатов излиза с подкрепата на Fibank"}
{"url": "https://offnews.bg/sviat/smartonosni-navodnenia-otneha-zhivota-na-11-dushi-v-jordania-691692.html", "text": "Внезапни наводнения в Йордания убиха 11 души и принудиха близо 4000 туристи да се евакуират от древния град Петра, предаде Би Би Си. Стотици посетители на града със сградите от розов камък се насочиха към по-високите места вчера, след като водата покри тесния каньон, водещ до Съкровищницата на фараона.Спасителни екипи и хеликоптери издирват петима души, чиито автомобили бяха отнесени в Мадаба, югозападно от столицата Аман.Обявено е извънредно положение в пристанищния град Акаба.След внезапните наводнения бе затворена магистрала през пустинята, водеща към южните части на страната. Властите съобщиха, че са евакуирали 3762 туристи от различни националности и призовават жителите, намиращи се близо до водни басейни и мостове, да се евакуират преди очакваните нови дъждове, предаде АФП.Преди две седмици 21 души, повечето от които деца, се удавиха от придошлите води в района на Мъртво море.", "date": "2018.11.10", "title": "Смъртоносни наводнения отнеха живота на 11 души в Йордания"}
{"url": "https://offnews.bg/analizi-i-komentari/shto-e-to-dijp-fejk-i-mozhem-li-da-viarvame-na-videata-koito-vizhdame-691665.html", "text": "Задачата ни да се ориентираме в потока от информация и да отсеем фактите става все по-трудна с усъвършенстването на инструментите за обработка на видео и звук, давайки възможност да бъдат създадени т. нар. \"дълбоки лъжи\" (бел. ред. дийп фейкс).Дийп фейк новините са видео материали, които могат да заблудят зрителя, че някой е направил или казал нещо, което всъщност никога не се е случило. Макар фалшифицираните видеа да не са новопоявил се феномен, те стават все по-разпространени, тъй като софтуерът за направата им е общодостъпен и всеки интернет потребител може да ги произведе.. Говорителят на администрацията на президента Сара Сандърс публикува в Туитър видео, в което е заснет инцидентът.Според подробен визуален анализ, направен от медийната агенция Сторифул, определени кадри от видеото са били повторени, за да създадат илюзията, че Акоста отблъсква служителка на Белия дом, която се опитва да вземе микрофона от него.Първоначално видеото беше публикувано от Пол Джоузеф, който често създава съдържание за един от най-известните сайтове за конспиративни теории InfoWars, управляван от крайнодесния Алекс Джоунс.Няколко американски медии като Washington Post и New York Times обвиниха Белия дом в умишлена манипулация чрез преправеното видео.Анализ на сайта BuzzFeed твърди обаче, че забързването на видеото може да е в резултат на компресирането му в GIF и е възможно да не е било направено с умисъл. В последствие Сара Сандърс публикува туит, в който казва, че Акоста все пак е направил физически контакт със служителката и Белият дом застава твърдо зад решението си да му отнеме акредитацията. Що е то дийп фейк?Дали в този случай говорим за преправено видео или не, дийп фейк новините ще стават все по-популярни и заслужават нашето внимание. Разпространението им започна от Reddit, в който потребителите използваха технологията да наслагват лицата на известни личности в порно клипове.Дийп фейкс бяха тема на разговор и на проведената днес конференция \"Фалшиви новини на истински тролове\" (Fake News of True Trolls) в Националния дворец на културата. Преслав Наков от Катарския институт по компютърни изследвания обясни за OFFNews как работят те:Това бе демонстрирано преди време, когато Джордан Пийл, американски актьор и режисьор, използва AI технология да фалшифицира видео на американския президент Обама. Във видеото на Пийл Обама изглежда все едно казва неща, които в действителност никога не е изричал.  Макар че за момента дийп фейкс са лесни за идентифициране, за в бъдеще е възможно технологията да бъде усъвършенствана и използвана за масова дезинформация.", "date": "2018.11.10", "title": "Що е то дийп фейк и можем ли да вярваме на видеата, които виждаме"}
