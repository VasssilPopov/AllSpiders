{"url": "https://offnews.bg/futbol/ludogoretc-vze-samo-tochka-v-stara-zagora-685257.html", "text": "Лудогорец направи грешна стъпка в Стара Загора и стигна до равенство 1:1 срещу Берое в двубой от втория кръг на Първа лига. Капитанът на домакините Мартин Райнов донесе точката на тима си с фамозен гол в 62-та минута, а малко преди това Марселиньо бе дал аванс за \"зелените\".Старозагорци играха много добре през първото полувреме, когато Борислав Цонев удари греда, а главният съдия Ивайло Стоянов не посмя да даде дузпа за домакините в 40-та минута за зверска подсечка на Ренан в краката на Меска.Така Лудогорец събра актив от 4 точки след първите два кръга, но важният за тима мач е в сряда – гостуването на МОЛ Види в квалификациите на Шампионската лига след 0:0 в първия мач. Берое пък постигна второ поредно равенство от 1:1, след като в предишния кръг завърши при същия резултат като гост на Славия.В другия мач, който се игра по-рано днес Ботев Пловдив победи Септември с 2:0 като гост на националния стадион \"Васил Левски\". \"Канарчетата\" показаха атакуваща игра и голове на Стивън Петков (29) и Тодор Неделев (64) стигнаха до трите точки.В стартовата единадесеторка на Септември личаха имената на двама футболисти, преминали през Ботев. Това бяха румънският защитник Александру Бенга и младият полузащитник Асен Чандъров.", "date": "2018.07.28", "title": "Лудогорец взе само точка в Стара Загора"}
{"url": "https://offnews.bg/futbol/osnoven-futbolist-prepodpisa-s-tcska-685241.html", "text": "Сърцатият полузащитник на ЦСКА Кристиян Малинов преподписа своя договор с “червените”. По-рано днес стигналият до националния отбор халф се обвърза с клуба от “Армията” до 2022 година.Роденият в Петрич футболист се присъедини към ЦСКА през лятото на 2016-а. След пристигането си от Литекс Малинов записа 53 мача и 3 гола за “червените” във всички турнири. Към тях Кристиян прибави и 9 мача с едно попадение за дубъла на тима във Втора лига.Наскоро договорът си с \"армейците\" преподписа и младата звезда Кирил Десподов.Интерес към 21-годишният футболист не липсва, но ЦСКА ще се раздели с него срещу минимум 3,5 милиона евро. Възможно е Десподов да бъде продаден в Англия, където собственикът на ЦСКА Гриша Ганчев има отлични контакти.", "date": "2018.07.28", "title": "Основен футболист преподписа с ЦСКА"}
{"url": "https://offnews.bg/112/dve-tezhki-katastrofi-mazhe-na-28-i-38-g-zaginaha-dve-detca-sa-rane-685244.html", "text": "Две катастрофи отнеха живота на двама мъже на 28 и 38 години днес.Едната тежка катастрофа стана на Подбалканския път. Мъж на 38 г. загина, а двете деца, които са пътували с него - на 3 и 7 г., са в болница, съобщи bTV. Инцидентът е станал на разклона за село Розино.\"Опел\"-ът на загиналия мъж се е ударил челно с „Пежо”, управлявано от мъж на 27 г. към 13:20 ч.Шосето временно е затворено, полицейски екип отклоняват трафика по обходен маршрут.При друга катастрофа, в челен сблъсък между две коли загина 28-годишен мъж. Тя е станала на пътя Русе-Разград, в района на селата Осенец и Езерче, съобщи МВР. Варненски \"Сеат\" навлязъл в лентата за насрещно движение и се блъснал в автомобил. В него са пътували починалият и още един човек, който е пострадал тежко и е настанен в болница.В другата кола са били мъж и две деца, но те не са пострадали.", "date": "2018.07.28", "title": "Две тежки катастрофи: мъже на 28 и 38 г. загинаха, две деца са ранени (обновена)"}
{"url": "https://offnews.bg/izvan-terena/nejmar-pokaza-krashni-tantci-na-svatba-685240.html", "text": "Най-скъпият футболист Неймар п планетата родължава да се наслаждава с пълна сила на ваканцията си.Бразилската суперзвезда на Пари Сен Жермен и неговата приятелка Бруна Маркезине се появиха в бляскави облекла на сватбата на неговия бивш съотборник от Сантос Лео в Бразилия.В социалните мрежи се появиха интересни клипчета с танци на Ней заедно със сина му Давид Лука, който е на 6 години.Видео от кръшните движения на Неймар, които могат се сравнят единствено със спиращите му дъха финтове на терена, беше качено от сестра му Рафаела. В клипчето Неймар първо танцува малко консервативно, но постепенно се отпуска.Бразилецът е един от най-добре заплатените инфлуенсъри в Инстаграм. За един пост с рекламна цел той получава по 512 000 евро.", "date": "2018.07.28", "title": "Неймар показа кръшни танци на сватба"}
{"url": "https://offnews.bg/politika/kornelia-ninova-kabinetat-na-gerb-rushi-darzhavnostta-vreme-e-da-se-685246.html", "text": "За обединение на социалистите и противопоставяне на правителството на ГЕРБ, което \"руши държавността, обрича народа на бедност и посяга на най-святото - правото на хората да мислят и да се изразяват свободно\". За това призова лидерът на БСП Корнелия Нинова на ежегодния национален събор на БСП, който се провежда в местността Историческа поляна под връх Бузлуджа, съобщи БНР..Съборът тази година преминава под знака на проекта \"Визия за България\" , с който БСП представи преди седмица програмата си за бъдещето на страната и даде заявка, че е готова отново да управлява.\"Тези години създадоха политико-олигархична група в България, която си присвои държавата и която краде от вас 10 милиарда лева годишно\", заяви Нинова.Това управление не може да произведе никакви перспективи нито за хората, нито за страната, заяви и лидерът на Партията на европейските социалисти Сергей Станишев, който също присъства на събора и призова да се призове не само \"Оставка!\", но да се работи и да се постигнат предсрочни парламентарни избори, спасителни за България.", "date": "2018.07.28", "title": "Корнелия Нинова: Кабинетът на ГЕРБ руши държавността, време е да се противопоставим"}
{"url": "https://offnews.bg/obshtestvo/balgarskiat-natcionalen-otbor-po-fizika-se-vrashta-s-tri-medala-ot-mez-685242.html", "text": "Три медала спечели българският отбор на Международната олимпиада по физика (МОФ), която се проведе в португалската столица Лисабон от 21 до 28 юли, съобщи Сдружението на олимпийските отбори по природни науки.Освен с медалите - два сребърни и три бронзови - олимпийците ни се връщат тази вечер от най-голямото и важно състезание по физика и с две почетни грамоти.Националният отбор по физика този сезон бе в следния състав:● Георги Александров, 11 кл., СМГ, София - сребърен медал;● Иво Петров, 10 кл., СМГ, София - сребърен медал;● Стефан Иванов, 11 кл., ППМГ, Бургас - бронзов медал;● Руско Русков, 12 кл., АЕГ, Бургас - почетна грамота;● Владислав Стефанов, 12 кл., МГ Плевен - почетна грамота.Техните ръководители са проф. Мирослав Абрашев и гл. ас. Нено Тодоров от Физически факултет на Софийския университет.Състезателната част на МОФ се провежда два дни. Теоретичната част включва 3 задачи в няколко физични направления, с които състезателите трябва да се справят за 5 часа. Практическата част е една или две задачи, за които учениците имат 5 часа.Задачите подготвя страната домакин и одобрява международният борд. Четирима от физиците на IPhO бяха част и от отбора за Европейската олимпиада по физика в Русия през май, откъдето всеки от петимата състезатели се завърна с медал.В тазгодишното 49-о издание на олимпиадата участваха над 400 ученици от 90 държави.България е една от учредителките ѝ през 1967 г. и всяка година резултатите на националния ни отбор говорят за добрата му целогодишна подготовка. Към 2018 г. българските ученици са спечелили за страната ни общо 122 медала: 14 златни, 40 сребърни, 68 бронзови медала, както и 61 почетни грамоти. Изключително постижение за България е абсолютното първо място на Иван Иванов на XIV Международна олимпиада по физика през 1983 г. През 1967 г. България, Полша, Чехословакия, Унгария и Румъния, учредяват Международната олимпиада по физика и участва във всички 49 издания на олимпиадата оттогава насам.През последните две години състезателите се подготвят в нова оборудвана лаборатория. Центърът за подготовка на ученици и учители предлага необходимите съоръжения за изследване и решаване на задачи.________________________________________", "date": "2018.07.28", "title": "Българският национален отбор по физика се връща с три медала от международната олимпиада в Лисабон"}
{"url": "https://offnews.bg/sviat/zatvoriha-chast-ot-letishteto-v-miunhen-zasegnati-sa-poleti-do-sofia-685237.html", "text": "Един от терминалите на международното летище в Мюнхен бе затворен, след като жена премина през контролно-пропускателния пункт, без да бъде проверена, съобщават световните информационни агенции, цитирайки местната полиция.Терминалът бе затворен за няколко часа тази сутрин, което се отрази и на полетите до България, които закъсняват. Той се използва главно от \"Луфтханза\" и партньорите на превозвача. Пътници споделят, че не им е било позволено да слизат от самолетите, а снимки показват, че залите за чакащи се претъпкани. Към момента баварската полиция не съобщава подробности по случая.", "date": "2018.07.28", "title": "Затвориха част от летището в Мюнхен, засегнати са полети до София"}
{"url": "https://offnews.bg/koloezdene/gerant-tomas-si-garantira-pobedata-v-tura-tom-diumolen-specheli-predp-685250.html", "text": "Герант Томас е тазгодишният шампион в 105-ото издание на колоездачната обиколка на Франция, след като премина безпроблемно през триседмичното изпитание.Британският колоездач на \"Sky\" е 64-ият победител в надпреварата и наследява съотборника си Крис Фрум, който спечели Тура в последните три години.Уелсецът удържа днес на бягането по часовник в 20-ия етап - 31 км индивидуално по часовник от Сен Пи-сюр-Нивел до Еспелет, който бе последната голяма пречка пред лидера в най-престижната колоездачна обиколка. Томас завърши трети след победителя Том Дюмулен (Sunweb) и Фрум.Отборът на \"Sky\" отново се представи силно в етапа, след като Михал Квятковски завърши с четвърти резултат. В топ 10 влязоха още Сьорен Крех Андерсен (Sunweb), Боб Юнгелс (Quick Step), Илнур Закарин (Katusha–Alpecin), Примож Роглич (LottoNL-Jumbo), Марк Солер (Movistar) и Майкъл Хепбърн (Mitchelton–Scott), който беше един от най-ранно стартиралите.В генералното класиране Томас води още от 11-ия етап и увеличаваше преднината си методично, за да си осигури крайната победа. Втори е Дюмулен с изоставене от 1:51 минути, а трети с 2:24 минути е Фрум, като е сигурно, че това ще е и крайното класиране в \"Тур дьо Франс 2018\".Утре предстои етап от 116 километра между Уй и Париж. Той е изцяло параден, като остава да се реши единствено битката за етапната победа между малкото останали спринтьори.", "date": "2018.07.28", "title": "Герант Томас си гарантира победата в Тура, Том Дюмолен спечели предпоследния етап"}
{"url": "https://offnews.bg/112/kran-padna-i-potroshi-dve-iahti-v-sozopol-685252.html", "text": "Строителен кран падна на яхтеното пристанище в Созопол тази сутрин.Няма жертви или пострадали, но са нанесени сериозни щети на две яхти.Инцидентът е станал около 10:30 тази сутрин, причините за него се изясняват.Все още властите не дават официална информация за инцидента.", "date": "2018.07.28", "title": "Кран падна и потроши две яхти в Созопол"}
{"url": "https://offnews.bg/obshtestvo/ucheni-premestiha-96-lalugera-za-da-ne-se-udaviat-v-badeshtia-iaz-lu-685251.html", "text": "Учени преместиха 96 лалугера, открити на дъното на строящия се язовир \"Луда Яна\", съобщи Министерството на регионалното развитие и благоустройството.Учените са от Института по биоразнообразие и екосистеми към Българската академия на науките.Животните са обитавали място, което след приключването на язовира, ще е под вода.Сега животните се приспособяват успешно към новото си местообитание. ", "date": "2018.07.28", "title": "Учени преместиха 96 лалугера, за да не се удавят в бъдещия яз. Луда Яна"}
{"url": "https://offnews.bg/sviat/arhiepiskopat-na-vashington-podade-ostavka-sled-obvinenia-v-seksualno-685249.html", "text": "Папа Франциск прие оставката на изтъкнат американски кардинал, обвинен в сексуална злоупотреба срещу тийнейджър от преди близо 50 години, предаде Би Би Си.Католическият архиепископ на Вашингтон кардинал Тиъдър Маккарик, днес 88-годишен, няма да има правото да изпълнява обществените си задължения, докато каноническото дело продължава, обяви Ватиканът.Миналия месец официални американски църковни представители заявиха че обвиненията са правдоподобни.Маккарник, противно на опасенията им, заяви, че няма абсолютно никакъв спомен за предполагаемата злоупотреба.Той беше един от най-изтъкнатите американски кардинали и остава един от най-високопоставените лидери, който е изправен пред подобно обвинение.\"Папа Франциск прие оставката от кардинала и разпореди оттеглянето му от изпълнението на всякакво публично служение, заедно със задължението да остане в къща, която ще му бъде посочена, за да се посвети на живот на молитва и покаяние, докато обвиненията срещу него се проверят в стандартен канонически процес.\"Обвинението е за сексуална злоупотреба с тийнейджър по времето, когато е работил като свещеник в Ню Йорк в началото на 70-те години на миналия век. Обвиненията бяха отправени публично през юни от архиепископа на Ню Йорк кардинал Тимъти Долан, който ги подкрепи с твърдението, че независима агенция вече ги е разследвала. Резултатите били преразгледани от комисия, включваща юристи, психолози, родители и свещеник, която установила, че обвиненията са \"правдоподобни и обосновани\".След първото обвинение още няколко мъже заявиха, че Маккарик ги е принуждавал да имат сексуални отношения с него в къща на плаж в Ню Джърси, докато те учели за свещеници в духовна семинария. Един от тях твърди, че е бил нападнат, докато е бил все още малък на възраст.Маккарик не е коментирал тези допълнителни обвинения.Обвиненията включват сексуална злоупотреба с възрастни хора преди десетилетия, когато Маккарик е работил в Ню Джърси.Маккарик става свещеник през 1958 г. и по-късно работи в Ню Джърси, преди да стане архиепископът на Вашингтон между 2001 и 2006 г. Въпреки, че официално е пенсиониран, той продължава да посещава различни събития по света, включително тези, които са фокусирани върху спазването на човешките права.", "date": "2018.07.28", "title": "Архиепископът на Вашингтон подаде оставка след обвинения в сексуално посегателство над тийнейджър"}
{"url": "https://offnews.bg/tenis/kokoshkari-otvlekli-diadoto-na-saprugata-na-dzhokovich-685248.html", "text": "Аматьорска и кокошкарска работа се оказа т.нар. отвличане на дядото на съпругата на бившия световен номер 1 в тениса Новак Джокович, за който тенис сайтовете писаха на 26 юли.83-годишният Милослав Радисавлевич е бил измъкнат от дома си посред нощ и завързан за стълб в царевичак близо до град Лиг, където живее. Нападателите му взели телефона и парите от портфейла - около 26 000 динара или 220 евро, което било пенсията на възрастният човек.Според информациите от медиите в Сърбия вече са извършени арести на извършителите. Основният заподозрян е 36-годишният Бранислав М. от Сремска Митровица, докато другият по-скоро му е помагал.Съобщава се и за искан откуп от 2 милиона евро, като комуникацията е била водена със сина на Милослав Зоран чрез кратки съобщения. В задържания Бранислав са открити откраднатите вещи от дома на дядото на Йелена Джокович.\"Случаят е ясен. Става въпрос за деяние от най-ниско ниво на организация\", коментира министърът на вътрешните работи на западната ни съседка Небойша Стефанович.", "date": "2018.07.28", "title": "Кокошкари отвлекли дядото на съпругата на Джокович"}
{"url": "https://offnews.bg/futbol/harvatite-se-vazhitiha-na-zhoro-vrataria-685245.html", "text": "Медиите в Хърватия се възхитиха на неостаряващия вратар на Славия Георги Петков.Бившият национал на България направи поредния фантастичен мач в кариерата си, като малко не му достигна да донесе равенството на \"белите\" като гост на Хайдук (Сплит) в първи двубой от втория квалификационен кръг на Лига Европа. Все пак домакините стигнаха до успех с 1:0, но треперят за реванша в София в четвъртък.42-годишният капитан на Славия, който е с година по-голям от треньора на хърватите Желко Копич, спаси доста положения в мача на \"Полюд\" и нямаше абсолютно никаква вина при единственото попадение в заключителния четвърт час на срещата.Авторитетното местно издание \"24 сата\" възкликна по адрес на бившия национал. \"Кое е това старче, което се мята като котка и вдъхновява съотборниците си?! Всеки би казал, че трябва да го привлечем в нашия отбор, ако не беше на... 42 години\", пишат колегите по адрес на българина.В същото време Копич за пореден път настоя, че отборът му ще спечели в София. Той обвини терена в Сплит за трудния мач. \"Притежавахме топката в 70 процента от времето, отправихме 18 удара срещу три за противника. Топката се движеше много бавно заради терена, но в София ще е различно\", заяви Копич в навечерието на гостуването на Хайдук на Осиек на старта на първенството в Хърватия.", "date": "2018.07.28", "title": "Хърватите се възхитиха на Жоро Вратаря"}
{"url": "https://offnews.bg/kultura/kari-fishar-se-zavrashta-posmartno-v-devetia-epizod-na-mezhduzvezdni-685256.html", "text": "Снимките за \"Междузвездни войни: епизод IX\" започват следващата седмица, обяви Disney в петък и отправи шокиращото послание, че в космическата сага отново ще се \"появи\" Кари Фишър.Актрисата, играла принцеса Лея, почина внезапно от инфаркт през декември 2016 г. на 60-годишна възраст.Марк Хамил също ще се завърне, въпреки, че зрителите видяха предполагаемата смърт на героя му Люк Скайуокър в края на осмия епизод.Снимките на космическата сага, която започна през 1977 г., започват на 1 август в Лондон. Очаква се зрителите да могат да я видят през декември 2019 г.Завръщането на Кари Фишър ще стане възможно благодарение на неизползвани кадри.\"Ние ужасно много обичахме Кари Фишър. Намирането на наистина удовлетворяващ край без нея ни се изплъзваше. Никога не бихме ангажирали друга актриса, нито бихме използвали компютърно генериран персонаж\", коментира режисьорът Джей Джей Ебрамс и обяснява, че кадрите ще бъдат използвани \"с подкрепата и благословията\" на дъщеря ѝ Били Лурд.В \"Междузвездни войни\" ще се завърне и актьорът Били Дий Уилямс (Ландо Калризиан). В деветия епизод ще участват също Дейзи Ридли, Адам Драйвър, Джон Бойега, Оскар Айзък, Лупита Нионго, Кели Мари Тран, Домнал Глийсън, дъщерята на Кари Фишър - актрисата Били Лурд, Антъни Даниълс, Йонас Суотамо.Новите попълнения в актьорския състав са Наоми Аки и Ричард Е. Грант.", "date": "2018.07.28", "title": "Кари Фишър се 'завръща' посмъртно в деветия епизод на Междузвездни войни"}
{"url": "https://offnews.bg/politika/desetki-hiliadi-se-sabraha-pod-vrah-buzludzha-na-sabora-na-bsp-685235.html", "text": "Десетки хиляди души се събраха под връх Бузлуджа на Историческата поляна на традиционния събор на БСП.Съборът на левицата е под надслов „За по-добър живот – нашата кауза е България“. Той е най-многобройният от 2005 г. насам, съобщиха организаторите.На върха са и млади социалисти от Словения, Сърбия, Черна гора и Румъния.Преди началото на Бузлуджанския събор председателят на БСП Корнелия Нинова, народни представители от ПГ на „БСП за България“ и млади социалисти поднесоха венци и цветя на барелефа „Основоположници на социалистическото движение”, на паметника на Хаджи Димитър и на паметника на партизаните от Габровско-Севлиевския отряд.", "date": "2018.07.28", "title": "Десетки хиляди се събраха под връх Бузлуджа на събора на БСП"}
{"url": "https://offnews.bg/horoskop/horoskop-za-28-iuli-3-avgust-ot-antonia-mechkova-682509.html", "text": "Краят на юли ви настройва за пътища и отдих, не е зле да бъдете внимателни към съвети на близки, очертават се трудности. За едни Овни са финансови, за други - служебни, амбициите им са високи, не се съобразяват дори с мнението на по-големи специалисти. Понеделник е напрегнат, вторник подсказва да не бързате за нови успехи, да се радвате на постигнатите. Дръжте на проверените партньорства, четвъртък пак носи изненади, стратегията ви може да се окаже недалновидна, от август енергията ви нараства, а това може и да ви подвежда.Напоследък мнозина се претоварват със служебни и лични дела, време е да си дадат отдих, иначе може да се появят и леки неразположения. Телците ще се допитат до специалист, но важното е да прекарват повече време в най-тесен кръг, на спокойствие. И в понеделник ще упорствате по задачи, искате да приключите всичко в срок и качествено, а имате помощници... Август очертава някакви промени, идват шансове за изява и печалби. В четвъртък преценете равностойните партньори, няма да се нагърбвате с всички тежки отговорности.Това 7-дневие ще накара и вас да отделите малко повече време за отдих, няма условия за реализация на ваши по-амбициозни планове. Част от Близнаците тепърва ще изясняват въпроса с роднини, колеги, партньори, от понеделник до петък следва да уреждат юридически и финансови детайли с подобаващата им стриктност. Някои искат да се наложат, други май лицемерят, обаче в крайна сметка това няма да им донесе успех, ще покажат вторник и сряда. Особено с обичани хора бъдете искрени и тактични, за да тръгнат нещата от само себе си. Хубав период, ала не сте ли изяснили някои важни делови и лични въпроси, не бързайте с действия и приказки. В любовта доста Раци ще се съобразяват със слабостите на своя избраник и ще променят поведението си така, че и в бъдеще те да балансират нещата в двойката. Ако имате планове за отдих, и кратък да е, предвидете повече срещи с роднини и приятели, в петък можете да им искате някакви услуги. На работното място още от понеделник се трупат по-трудни задачи, във вторник и петък ще блеснете с изпълнителност и смели решения.Тези дни са изнервящи за вас, но въпреки това уреждайте много старателно делови, административни и финансови въпроси, а също и избягвайте разпри с близки. Лъвовете ще изясняват нещата от събота до четвъртък, ала на моменти ще реагират по-емоционално, дразнят се от повтарящи се грешки, колегиални интриги. От понеделник поемате доста и тежки задачи, някои се връщат към старите си  проекти, още във вторник и сряда ще преодолеят спънките. Ако се стремите към нови съюзи, в петък ще зависите от чуждите капризи и влияние.За вас периодът е напрегнат, в службата задачите са куп. Девите нека не бързат за кариера, печалби и пр., не е момент да привличат вниманието на шефове и колеги и при много голям принос в екипа. От друга страна, някои са отредили време за отдих, и да ходят на работа, ще уплътняват малкото свободни часове с усвояването на новости, с вниманието към близки. За да помагате на тяхна реализация, от събота оставяте свои цели на заден план. Във вторник и сряда не налагайте идеи, силата ви е в дългосрочни планове и финансова сигурност.През тези дни си поставяте амбициозни делови и лични цели и бързате към тях, но май е по-разумно да се запасите с още такт и търпение. Доста Везни да потърсят покровители и информация за творческите си проекти, в края на юли ще им трябват и сътрудници, партньори. От август се дръпвате на по-заден план между близки и познати, но не сте с празни джобове... В любовта бъдете по-сдържани, малко се разминавате с желанията на избраника си, може да има и пречки. В петък ще си наложите режим, за да свършите всичко, което искате.Време за почивка и мнозина ще обсъждат планове за отпуск или ваканционни впечатления. Група Скорпиони да се държат настрана от тези говорилни, имат шанс да направят крачка в кариерата, да се включат в по-печеливш екип. Ако действате самостоятелно, още от понеделник ще влезете в орбита на влиятелни хора и макар че в началото ще сте в чуждата сянка, август ще отвори поле и за вашите амбиции за изява и приходи. Имате идеи за работа, хич не се пилейте по купони и флиртове, страстите се разпалват и ви тласкат в грешна посока.В края на юли ви се струпват служебни задачи, не е чудно, че мислите за по-сериозни професионални промени. Стрелците да направят стратегия, но да не бързат да приказват, от събота до сряда има риск от противоречия, които няма да помагат на работата, нито при защита на принципи и позиции. Мнозина ще положат завидни усилия за проучване на деловата ситуация, привличане на сътрудници и покровители. От август нещата тръгват добре, упорството ви ще печели съмишленици, съюзници. В петък пречките са бол, подкрепата окриля. През ваканционния период и вие кроите амбициозен план, търсите помощ за изява и печалби. По-разумно е Козирозите да доработят проекта, ще се намери кой да им съдейства. Да, вършите много служебна работа, но шефовете дали ви ценят, или трябва да се опрете и на заместниците? Краят на юли ще покаже, че преодолените трудности не са били напразно, намирате и нови партньори, и признание, близките ви от четвъртък вече ще бъдат по-отзивчиви към вашите идеи. За лични неща е важно, търпеливо сте им внушавали какво чакате от тях.Ведро 7-дневие, ще се радвате на резултати от продължителни усилия. През уикенда Водолеите ще покажат: не смятат да стоят в сянка на колеги, познати, близки, имат още творчески идеи. От понеделник ще се заемете с тях, вероятни са хубави служебни промени и е важно да стабилизирате успехи, перспективни връзки, купони във вторник може да са от полза. Август вдига напрежението, а работата е доста, обаче пари и помощ се бавят. В петък уреждайте всичко и по административен път, новите шансове увличат. В любовта ви трябва търпение.Време за ваканция дори да не се чувствате уморени или отегчени от деловите си отговорности. Начинанията на доста Риби срещат спънки, от понеделник те стават по-критични. Във вторник ще прецените шансовете си за кариера, изява и печалби, трябва да обмислите стратегия, да потърсите подкрепа от приятели, познати. Не позволявайте да ви влияят песимисти, а усетът ще ви подскаже вие как да помогнете на близки. В петък избягвайте споровете, трудностите не са за да късате връзки, а за да ги заздравявате. Включително и с обичаните хора...", "date": "2018.07.28", "title": "Хороскоп за 28 юли – 3 август от Антония Мечкова"}
{"url": "https://offnews.bg/kultura/preporachvame-vi-kontcert-na-101-kaba-gajdi-685213.html", "text": "Гайдарски състав „101 Каба гайди” е създаден на 01 ноември 2004 г. в гр. Смолян с ръководител Костадин Стефанов Илчев, почетен гражданин на гр. Смолян, който е един от най-известните майстори на каба гайди. Съставът е самодеен, но през годините и до днес показва работа на много високо професионално ниво, а тази вечер от 21:00 часа жителите и гостите на София могат да се насладят на автентичния звук на българските гайди.Мястото е \"Маймунарника\" в Борисовата градина, а повече информация за събитието ще откриете.Билети ще откриете.", "date": "2018.07.28", "title": "Препоръчваме ви: Концерт на '101 каба гайди'"}
{"url": "https://offnews.bg/obshtestvo/mach-promenia-dvizhenieto-v-sofia-dnes-685176.html", "text": "Футболна среща променя движението в София днес, съобщи Столична община. Забранява се престоят и паркирането на пътни превозни средства от 00.00 до 24.00 часа при сектор Г на Националния стадион „Васил Левски” от вход 20 до вход 26; от 13.30 до 20.30 часа на моста пред Националния стадион „Васил Левски”.От 18.00 часа до приключване на футболната среща, само при необходимост и по преценка на ръководството на СДВР, ще се забрани влизането на пътни превозни средства в двете посоки (с изключение на автобусите на масовия градски транспорт) по ул. „Ген. Гурко” между бул. „Васил Левски” и бул. „Евлоги и Христо Георгиеви\", бул. „Евлоги и Христо Георгиеви” между пл. „Орлов мост” и бул. „Черни връх” и бул. „Драган Цанков” между бул. „Евлоги и Христо Георгиеви” и бул. „Пейо К. Яворов”.", "date": "2018.07.28", "title": "Мач променя движението в София днес"}
{"url": "https://offnews.bg/obshtestvo/sutrinta-slantce-a-sledobed-dazhd-685222.html", "text": "Днес до обяд в по-голямата част от страната ще е слънчево, но следобед ни чака дъжд.На места ще има краткотрайни, в отделни райони интензивни валежи. Очакват се и гръмотевици и временно усилване на вятъра.Ще има условия за градушки. Максималните температури ще са между 28 и 33 градуса, съобщават от НИМХ към БАН.В София максималните температури ще достигнат 28 градуса, в Пловдив - 31, по морето - 29-30 градуса. ", "date": "2018.07.28", "title": "Сутринта слънце, а следобед дъжд"}
{"url": "https://offnews.bg/obshtestvo/tcarkvata-pochita-sv-apostoli-prohor-nikanor-timon-i-parmen-685171.html", "text": "Църквата ни почита днес паметта на Св. апостоли и дякони Прохор, Никанор, Тимон и Пармен. Те били от 70-те апостоли на Христос. След устройството на Църквата са избрани за дякони заедно със Стефан, Филип иНиколай. Свети Прохор е придружавал известно време апостол Павел, след това проповядвал заедно със Свети Йоан Бофослов и записвал откровенията му. По-късно станал епископ в Никомидия. Загинал е мъченически, убит от езичници.Свети Никанор е убит от юдеите, когато след мъченическата смърт на архидякон Стефан започва голямо гонение срещу Църквата. Свети Тимон е бил епископ, умрял е разпнат на кръст от езичниците.Свети Пармен изпълнявал вярно и усърдно повереното му служение. Предполага се, че е и той е умрял като мъченик.", "date": "2018.07.28", "title": "Църквата почита св. апостоли Прохор, Никанор, Тимон и Пармен"}
{"url": "https://offnews.bg/sviat/67-uchenichki-nad-6-chasa-pod-obsada-napadnaha-uchilishte-za-akusherk-685254.html", "text": "Бойци нападнаха училище за акушерки в град Джалалабад, Афганистан, убиха двама охранители, шофьор и раниха най-малко 8 други.Нападателите задействали експлозиви и открили стрелба. Заложили взривни устройства и по улиците край комплекса, разказват очевидци пред AFP.След шест часа и половина афганистанските сили за сигурност са успели да си върнат контрола. Единият нападател е бил убит от служител на силите за сигурност, другият е загинал, когато задействал експлозиви, предаде Би Би Си.В атакуваната сграда е имало 67 ученички и персонал. Те са освободени и за здрави. Никой не е поел отговорност за атаката. Талибаните отрекоха да имат нещо общо с нея.Нападението започнало към 11:30 ч. местно време и приключило около 18.", "date": "2018.07.28", "title": "67 ученички над 6 часа под обсада: нападнаха училище за акушерки в Джалалабад"}
{"url": "https://offnews.bg/nashite-avtori/kalin-terzijski-bedstveno-polozhenie-685015.html", "text": "Живеем в едно непрекъснато бедствие. И то е бедствие на преживяването.Ах, колко ми се ще хората да започнат да мисля така! Не бих казал „правилно”! О, не съм все още напълно оглупял, та (подобно на всеки втори) да казвам кое е правилно и кое – не. Не съм, не съм.Струва ми се, че ако хората започнат да си дават сметка, че това, което става „отвън” – в околния свят, в природата и в обществото, не е нещо друго, а е всъщност факт на нашето съзнание - ще заживеят по-мъдро.Защото отвън може би става нещо (а може и да не става, а да е просто наше съновидение – зависи коя философска школа ни харесва), но ние няма как да знаем дали наистина става или не: ние единствено знаем това, че в съзнанието ни се оформя възприятие за нещо...Ако навън вали – всъщност ние само и единствено Виждаме, че вали.Външният валеж е нещо друго. Ние осъзнаваме само собствените си възприятия, както и мислите и чувствата, възникнали като следствие от тях.Асоциативните полета в тилния дял на мозъка ни създават мисъл за дъжд, лимбичната система в мозъка ни реагира на тази мисъл и създава „чувство за дъжд”.А накрая на този процес идва и най-важното, това за което говоря: нашата оценка на това възприятие.Ние, без да си даваме сметка, винаги и мигновено след възприемането – даваме оценка на всеки външен обект. И така – още преди да е минала и секунда – вече сме оценили: Вали – това е Добро...Или: вали това е Лошо.Та мисля си...Ако хората започнат да мислят така: това, което става по света, е всъщност Добро или Лошо само в зависимост от моята Оценка, ще се поуспокоят. Така ми се струва.Ще се избавят от чувството, че са жертви на някакъв жесток произвол. Да, природата вероятно е някакъв жесток произвол. Процесите в организмите ни са жесток произвол. И природата и организмите ни правят каквото си поискат! Тоест – правят неща, подчинени на строги закони, но тези неща често не ни харесват. Но как възприемаме тези неща – като агресия и жестокост, насочени специално и лично към нас......или като естествени събития – това зависи само от нашите Нагласи!Както казваше великият писател и философ Робърт Пърсиг в „Дзен или изкуството да се поддържа мотоциклет” – първото нещо, което ти трябва, когато започваш да поправяш своя мотоциклет... е Правилна Нагласа!И така. Вървим си с жена ми по \"Иван Асен\", късна вечер е, цял ден е било влажно. Превалявало е няколко пъти. Изведнъж небето се разцепва и завалява смешно силен дъжд!Чуйте сега какъв епитет използвам: „смешно”. Смешно силен дъжд. Мога ли да си позволя да използвам тоя епитет?Да, небето се разцепи и заваля силно, много силно. Тук епитетът е неутрален, не са отчетени моите емоции; оценката ми и личното ми отношение не личат: „много” не е нито добро, нито лошо. Но аз казах: заваля „смешно силен дъжд”!Защо казвам така?Защото ми е приятно. Защото от една страна ми е приятно да дразня тия, за които всеки дъжд е само и единствено „ужасно силен”. Или „отвратителен”, „гнусен”, „адски”. От друга страна ми е още по-приятно да осъзнавам, че само от мен и от никой друг зависи как Аз ще преживея тоя Дъжд. Само от мен зависи какъв ще бъде той за мен.Само от мен зависи дъждът „ужасен” ли ще бъде или „смешен”.Сега! Знам, че е нормално и някак справедливо тук веднага да нахлуят една рота критици-есесовци и да ми закрещят: Ти, негодяй мръсен, си позволяваш да наричаш дъжда както си искаш... и си позволяваш да не страдаш от него... защото си слободен човек! Мръсен пройдоха и безделник си ти!... писател долен, интелигент... кажи му поет и повече не го обиждай... говедо! Ти си играеш игрички, а хората страдат! За тебе дъждът може и да е „смешен” или „забавен”... ама за селските стопани и за хората по наводнените места той си е „ужасяващ” и „кошмарен”. Разбра ли, тикво зелена?!И не ни пробутвай твоите теорийки за „нагласите” – знаем те – учена глава, дървен философ – чете тъпите си книжки, а не вижда истинския живот! Така ти, философе долен, създаваш един нравствен релативизъм – та да не знаят хората кое е добро и кое – лошо...и да си мислят, че то зависело от тях!Не си отваряй устата по-добре повече, за да не загазиш!Та вървим си по \"Иван Асен\" с жена ми и небето се разцепва и завалява направо лудешки силен дъжд. Весело. Не капят капки, а въжета от вода. Хубава, хладна вода от небето. Все едно един хладен и освежаващ Бог пикае отгоре и му е весело. След цялата тая жега е хубаво – казвам си.И си давам сметка, че в душите на мнозина – на повечето, които сега виждат тоя дъжд – се раждат мрачни, грозни, апокалиптични чувства.Боже, какъв „ужасяващ” дъжд, какво бедствие... такова страшно нещо... ужас, ужас, ужас! Никога толкова зле не е било!Боже, колко е гадно, ужасно, страшно, непоносимо... Боже, защо ни наказваш? – да вали така! Че така ще изгният посевите... Ще се наводнят мазетата... Ще се издавят мишките... Ще изгорят инсталациите...Такива мисли се въртят – поне такива съм чувал – в главите на мнозина.И аз – мислейки си за това: колко силно се различават моята нагласа от нагласите на мнозина – се натъжавам. И ми се ще веднага да се прибера вкъщи и да напиша апел към всички хора. И в тоя апел да апелирам за това – да осъзнаем, че това дали е Добро или Лошо едно Нещо, което се случва в света около нас – зависи само и единствено от нас!Щях да напиша – „зависи донякъде от нас”.Защото си казах: Все пак има неща, които са толкова лоши, че няма как да се настроиш да ги възприемаш като хубави!И после веднага се сетих за една чудесна малка притча. Ето тази:Когато една велика последователка на Буда достигнала преклонните 59 (!) години, тя решила, че е време да приключи със земния си живот. Решила и веднага се заела – приготвила ритуална клада, облякла си новата роба, сресала косите си. И легнала върху кладата. Запалила я и скоро пламъците обхванали крехкото и тленно тяло. Тогава минал един млад монах и на шега и викнал: Хей, мила, не е ли твърде горещо там, на кладата?А великата следовница на Сидхарта Гаутама Буда се изсмяла презрително и му отговорила: Горещо може да бъде тук само за глупак като тебе!И така. Въпрос на нагласи.Вървим с жена ми под дъжда. Аз си мисля за нагласите. И си мисля за това: Кой ли пък така упорито ни създава тая така тежка и непреодолима представа за непрекъснато и ужасно бедствие?На кого е изгодно да създава у нас представа, че дори да завали един хубав, силен дъжд от милото ни Божие небе – и вече трябва да пищим и да окайваме живота си?На кого е изгодно да живее сред хора, живеещи с нагласата, че цари един гнусен, дребен, постоянен Апокалипсис?Явно на някой много му харесва да създава такава нагласа у хората. Или може би пък му харесват нещата, които извлича от хората, благодарение на тая нагласа?Не знам, не знам... Просто се питам.И така си вървим с жена ми. И изведнъж, ни в клин, ни в ръкав, аз започвам да крещя: Червен код, червен код!И тя започва – както е работила осем тежки часа с хора с душевни разстройства – да крещи: Червен код, червен код!И започваме да танцуваме странен, волен, лудешки танц под дъжда. Весели чичко и лелка. Въпрос на нагласи.", "date": "2018.07.28", "title": "Калин Терзийски: Бедствено положение"}
{"url": "https://offnews.bg/politika/stanishev-konstitutcionniat-sad-spasi-upravliavashtata-koalitcia-685239.html", "text": "\"С решението си да обяви Истанбулската конвенция за противоконституционна, Конституционният съд спаси управляващата коалиция - заяви президентът на ПЕС Сергей Станшев. - Истанбулската конвенция беше непреодолимо, фундаментално различие между ГЕРБ и Патриотите. Всяко друго решение щеше да предизвика дълбок разрив между политическите субекти в управлението, което и без друго се тресе от постоянни скандали и противоречия.\"Станишев коментира въпроса пред журналисти на Историческа поляна, където взе участие в традиционния събор на левицата на Бузлуджа. Вчера .Единствената добра новина след решението на КС е изявлението на БСП, че ще внесе предложените от широк кръг граждански организации законодателни промени срещу насилието над жени и деца, смята той и припомни, че това е ангажимент, който българските социалисти поеха вследствие на наскоро приключилата мисия на ПЕС в София.Колкото по-бързо тази законодателна защита бъде внесена и приета в парламента, толкова по-скоро България ще даде ясен знак пред Европа и света, че не толерира домашното насилие, коментира Станишев.", "date": "2018.07.28", "title": "Станишев: Конституционният съд спаси управляващата коалиция"}
{"url": "https://offnews.bg/obshtestvo/kzk-spriala-porachkata-za-novite-tramvai-po-linia-5-v-sofia-685247.html", "text": "Комисията за защита на конкуренцията е спряла поръчката за купуването на нови трамваи, които трябваше да заменят сегашните по линия №5 в София, съобщи общинският съветник Симеон Славчев пред БГНЕС.Съпредседателят на \"Политическа група 5\" обясни, че причината за становището на Комисията е техническа грешка в документацията на победителя - \"Шкода\". Те поставили цената си на два реда, вместо на един. На пръв поглед грешката изглежда дребна, но това е законът, коментира Славчев.", "date": "2018.07.28", "title": "КЗК спряла поръчката за новите трамваи по линия 5 в София"}
{"url": "https://offnews.bg/izvan-terena/grigor-i-dzhokovich-se-sastezavat-koj-shte-se-izpoti-poveche-video-685227.html", "text": "Българската суперзвезда в тениса Григор Димитров публикува любопитно видео в официалния си профил в социалната мрежа Инстаграм, в което компания му прави Новак Джокович.На кадрите се вижда как талантът от Хасково и сърбинът, който спечели тазгодишното издание на турнира от Големия шлем \"Уимбълдън\", изстискват своите мокри тениски след тренировка.Видеото е придружено и от шеговит текст: \"Ноле може и да спечели \"Уимбълдън\", но аз победих в потната надпревара днес\".В коментарите феновете на двамата им напомнят, че колкото и да се стараят трудно ще достигнат световния №1 Рафаел Надал, който е над всички и що се отнася до честата смяна на тениските. Следващото участие на двамата ще бъде на турнира от сериите \"Мастърс 1000\" в Торонто.", "date": "2018.07.28", "title": "Григор и Джокович се състезават кой ще се изпоти повече (видео)"}
{"url": "https://offnews.bg/politika/borisov-50-hil-se-sabrali-na-buzludzha-ami-te-sa-tolkova-strashna-685238.html", "text": "Превъзходство пред опонентите си от БСП демонстрира днес премиерът Бойко Борисов, който използва откриването на 23 санирани сгради в Нови пазар, за да подчертае колко добре е при ГЕРБ и колко зле е било при БСП.Ако всяко правителство си вършеше работата, сега нямаше да има нужда да правим по три сгради наведнъж - поде премиерът и се похвали, че вече имало кметове, които \"слагат снимки на това, което е било и на това, което сме направили\". Така спокойно можело да се покаже разликата в управлението.Самият той припомни, че знае \"какво е да си кмет, когато управлява БСП\" и даде за пример кризата с боклука в София и коментира, че социалистите \"много злини са направили на България за тези десетилетия, но да не им разваляме празника\".Той коментира събирането на 50 хил. души на събора на БСП на Бузлуджа с думите: \"50 000? Не думай... Ами те са толкова. Страшна мощ. Нека си хапнат, да си пийнат, те обичат… Не бива да се харчи енергия.\"Три пъти им (на БСП - бел. ред.) поднасях властта и какво? На шест месеца правим избори. Това ли иска държавата и това ли се очаква, попита още Борисов.В Нови пазар той заяви още, че за последните няколко години в града са влезли над 20 милиона лева. Премиерът увери, че знае проектите във всяко едно място и че правителството полага усилия за всеки български град.В Нови пазар са санирани 20 многофамилни жилищни сгради и 3 обществени - полицията, пожарната и сградата на общината. Финансирането - 15 450 885 лева, е отпуснато от Националната програма за енергийна ефективност на многофамилни жилищни сгради и Оперативна програма „Региони в растеж“. След изпълнението на проектите 30% от населението на Нови пазар живее в санирани жилища.Сградите на полицията и пожарната са с поставена топлоизолация, нова отоплителна система, осветление и дограма. Допълнително е извършено и конструктивно укрепване, подменени са ВиК и ел. системите. Пожарната служба в град Нови пазар обслужва територията на две общини – Нови пазар и Каспичан, като осигурява пожарната безопасност в 27 населени места. На територията, обслужвана от Районна служба „Пожарна безопасност и защита на населението“ – Нови пазар, са разположени близо 13 000 хектара гори, важни пътни артерии, както и националните археологически и исторически резервати Плиска и Мадара.", "date": "2018.07.28", "title": "Борисов: 50 хил. се събрали на Бузлуджа? Ами те са толкова - страшна мощ! Нека си хапнат, те обичат"}
{"url": "https://offnews.bg/sviat/desetki-hiliadi-biagat-ot-pozharite-v-kalifornia-dvama-dushi-zaginaha-685229.html", "text": "Десетки хиляди хора бягат от горските пожари в Северна Калифорния. Двама пожарникари загинаха в борба с пламъците, най-малко 500 сгради са били изпепелени, а 5000 са под заплаха, предаде Асошиейтед прес, цитирана от БТА.Това са обновени данни, но се очаква броят на изгорелите сгради да нарасне.Вчера беше съобщено за 65 изгорели постройки при бързо разрастващия се пожар в окръг Шаста.Към снощи огънят вече се е бил разпрострял на площ от 194 кв. км. Той възникна в понеделник, предизвикан от повреда на автомобил. В четвъртък излезе напълно извън контрол, премина през две малки селища и стигна до град Рединг.Заради горските пожари долината Йосемити в едноименния национален парк ще остане затворена за посетители още седмица.В сряда долината беше затворена заради пушека от огън, който към момента е овладян на 29 процента. Тя ще бъде отворена за посетители на 3 август. В четвъртък са били отменени най-малко 1000 резервации за къмпинги и хотели.В канадската провинция Онтарио бушуват пожари, които пожарникарите не могат да овладеят.Горят около 30 000 хектара. Регистрирани са 45 огнища, но пожарникарите са овладели и спрели разпространението на огъня само в 30. За гасенето са извикани над 150 спасители от провинциите Онтарио, Британска Колумбия, Алберта, Саскачеван и Нова Скотия. Пожарникари изпрати и Мексико. За гасенето са вдигнати и десет хеликоптера. Няма данни за жертви и пострадали.", "date": "2018.07.28", "title": "Десетки хиляди бягат от пожарите в Калифорния: двама души загинаха, 500 сгради са изпепелени"}
{"url": "https://offnews.bg/futbol/treniorat-na-iuve-ima-prekaleno-mnogo-euforia-zaradi-ronaldo-685232.html", "text": "Треньорът на Ювентус Масимилиано Алегри е доволен от трансфера на суперзвездата Кристиано Роналдо, но осъзнава и рисковете, до които води неговото присъединяване в редиците на \"бианконерите\".\"Кристиано има голям международен опит и ще ни помогне много, но трябва да внимаваме. Има прекалено голяма еуфория около отбора и това не е добре.Тази година ще е по-трудна от предишните. Съперниците ще са по-агресивни заради многото ни победи, а сега пристига отличен играч, какъвто е той.Ще приемат това и ще излизат с още по-голяма мотивация. С Роналдо разговарях за радостта и ентусиазма, с които беше посрещнат. Ще има време да си говорим и за футбол\", каза Алегри.Тази вечер Юве ще се изправи срещу Бенфика в контролна среща. Двубоят ще започне в 20:05 часа българско време.", "date": "2018.07.28", "title": "Треньорът на Юве: Има прекалено много еуфория заради Роналдо"}
{"url": "https://offnews.bg/futbol/chuzhdestrannite-medii-hvaliat-uspeha-na-tcska-685230.html", "text": "Водещите австрийски медии отразиха класическия успех на ЦСКА над Адмира Вакер в първия мач от втория квалификационен кръг на Лига Европа.Мнението е единодушно - тимът от централноевропейската страна има илюзорни шансове да се справи с българите. Медии от Португалия и Бразилия също съобщиха за победата на армейците.Една от 4-те национални телевизии на Австрия ORF обяви: \"ЦСКА потопи Адмира в София\". Der Standard излезе със заглавие: \"Никаква светлина за Адмира след 0:3 от ЦСКА\".Krone Sport пък анализира: \"Каква горчива нощ за Адмира. Австрийците загубиха всички шансове за третия кръг след провал в София - 3:0 за ЦСКА\".Die Presse също тотално отписва австрийския тим: \"Адмира помаха за сбогом на Лига Европа\". Сайтът Spox, който периодично публикува новини за ЦСКА, пък обяви: \"ЦСКА се справи набързо с Адмира\", отчитайки вихрените 9 минути, в които армейците вкараха 3 гола.Португалското издание А Bola и бразилското Planeta Brazuka пък се концентрираха върху изявите на тарана Мауридес.За него A Bola написа: \"Мауридес подпечата евроуспех на ЦСКА\". А в родината му излязоха със заглавие \"Мауридес бележи в голеада на ЦСКА\".", "date": "2018.07.28", "title": "Чуждестранните медии хвалят успеха на ЦСКА"}
{"url": "https://offnews.bg/sviat/7000-detca-sa-zaginali-ili-sa-bili-raneni-v-siria-ot-2013-g-dosega-685233.html", "text": "Повече от 7000 деца са загинали или са били ранени в конфликта в Сирия от 2013 г. по данни на ООН, а според непроверени данни броят им е доста над 20 000, каза специалният представител на Организацията на обединените нации за децата и въоръжените конфликти Вирджиния Гамба, цитирана от Асошиейтед прес и БТА.Гамба заяви пред Съвета за сигурност, че от началото на 2018 г. ООН е потвърдила над 1200 нарушения срещу деца.Те включват убийство или осакатяване на над 600 деца и набирането или използването на над 180 деца от правителствени сили или въоръжени групировки.Първото тримесечие на 2018 г. убийствата и осакатяванията на деца са се увеличили с 348 процента в сравнение с предишната четвърт.Гамба заяви, че задържането на деца за предполагаемо сдружаване с въоръжени сили и групи значително е зачестило.", "date": "2018.07.28", "title": "7000 деца са загинали или са били ранени в Сирия от 2013 г. досега"}
{"url": "https://offnews.bg/zvezdi/daily-mail-arestuvaha-geri-nikol-za-neprilichni-tantci-pred-ajfelovat-685231.html", "text": "Българска певица и нейна приятелка са били арестувани за неприлични танци по средата на улица пред Айфеловата кула във френската столица Париж, писа снощи британския в. \"Дейли мейл\". Става въпрос за 19-годишната поп певица Гери-Никол, допълва изданието, което не пропуска и нейният коментар в социална медия, че \"мястото няма значение\".Днес към 14 ч. Гери-Никол публикува съобщение, в което не отрече да е танцувала, но отрече да е била арестувана.Според вестника случката станала преди няколко дни, когато младата певица и нейната приятелка решили да потанцуват пред Айфеловата кула във френската столица, посред минаващите автомобили. Двете били арестувани за нарушаване на обществения ред, пише вестникът. Те трябвало да дадат обяснение пред полицията, а също така и да заплатят глоба, съобщава таблоидът.Явно певицата е искала да се похвали пред почитателите си с танците, защото те са били заснети, а Гери-Никол е публикувала видеото в Инстаграм. На кадрите се вижда как тя и и друго момиче танцуват пред кулата, а колите ги заобикалят.", "date": "2018.07.28", "title": "Daily Mail: Арестуваха Гери-Никол за неприлични танци пред Айфеловата кула, тя отрича (обновена)"}
{"url": "https://offnews.bg/sviat/putin-narodite-koito-prieha-hristianskata-istina-uspiaha-da-dostign-685255.html", "text": "\"Народите, които приеха християнската истина като своя собствена, успяха да достигнат безпрецедентни висоти в областта на политиката, изкуството, литературата, науката и икономиката. Постигнатото единение повече от веднъж спаси, укрепи и подкрепи нашата родина по време на най-тежките исторически повратни монети\".Това заяви руският президент Владимир Путин на церемония по случай 1030-ата годишнина от приемането на християнството от владетеля на Киевска Рус княз Владимир, предаде БНР.Приемането на християнството на територията, която впоследствие става Русия, е белязало началото на създаването ѝ, каза Путин.На обяд забиха всички църковни камбани в Москва и Подмосковието. Там са основните тържества, за които се събраха представители на 10 православни църкви.От сутринта започнаха честванията в Крим, където около Владимирския събор в Севастопол се събраха много вярващи.", "date": "2018.07.28", "title": "Путин: Народите, които приеха християнската истина, успяха да достигнат безпрецедентни висоти"}
{"url": "https://offnews.bg/futbol/frenski-otbor-s-interes-kam-zvezda-na-levski-685228.html", "text": "Защитникът на Левски е трансферна цел на завършилия на 9-о място през миналия сезон в Лига 1 - Нант, пише \"24 часа\".Човек от скаутския отдел на френския отбор пристига в България в понеделник, а вечерта ще бъде на стадион \"Георги Аспарухов\". Той ще наблюдава от трибуните изявите на Ейолфсон срещу Черно море и после ще представи информация за видяното на треньорския щаб.След края на миналия сезон наставник на Нант стана португалецът Мигел Кардосо. Той наследи италианската легенда в треньорската професия Клаудио Раниери, който се раздели с френския отбор.Ейолфсон пристигна в Левски миналото лято. През сезон 2017/2018 той игра за \"сините\" като преотстъпен от Макаби Хайфа. След края на кампанията от \"Герена\" се разбраха с израелския тим за окончателния трансфер на исландеца. За него левскарите платиха половин милион евро.На \"Герена\" бяха мотивирани да направят това след силния сезон на Холмар. Той много бързо стана твърд титуляр и оформи солиден тандем в центъра на отбраната с чеха Давид Яблонски. Именно доброто представяне на Ейолфсон с екипа на Левски върна бранителя в националния отбор на Исландия.От началото на 2018 година той записа участие в 4 контроли на островната държава и отбеляза първия си гол за родината.Така се стигна дотам, че Левски имаше представител на световното първенство в Русия. Ейолфсон бе сред 23-мата на Исландия, но не записа игрови минути на мондиала. Сега обаче това може да се осребри с трансфер във Франция.", "date": "2018.07.28", "title": "Френски отбор с интерес към звезда нa Левски"}
{"url": "https://offnews.bg/obshtestvo/balgarski-avtobus-zakasa-vav-frantcia-edin-chas-patnitci-niamali-kont-685236.html", "text": "Автобус на българския превозвач \"Юнион-Ивкони\" е закъсал рано тази сутрин във Франция. Той е превозвал българи от Испания и Франция към България, съобщи bTV.Аварията е станала около 4:30 ч. местно време. Един от пътниците - Ирена Тодорова, заяви пред телевизията, че нямало нито реакция, нито връзка с транспортната фирма в продължение на един час, след което се наложило да се обадят на тел. 112 и да искат помощ от френските власти.Така били извозени до пункт на \"Пътна помощ\". По думи на Тодорова от френска страна са предложили да осигурят автобус, който да поеме курса до България, но превозвачът отказал. Според пътничката извеждането на хората станало изцяло в резултат на усилията на френската страна. Тя допълва, че автобусът е бил в лошо състояние, имало е течове и ще си търси правата, когато се прибере у нас.По-късно управителят на „Юнион-Ивкони” Георги Атанасов заяви пред телевизията, че забавянето е станало, защото от \"Пътна помощ\" поискали парите за услугата в брой, което е забавило служителите на фирмата.След изявлението на фирмата дойде и това на Външно министерство. То уточни, че в автобуса са пътували не 29 души, каквато бе първоначалната информация, а \"около 50, сред които има и български граждани\".Аварията е станала във френския град град Пюи-дьо-Дом. Тодорова заяви пред телевизията, че е станала на магистрала.Според информацията на външното ни министерство в ранния следобед автобусът е бил откаран от платформа в сервизен център, където фирмата работила по отстраняване на аварията, причинена от повреда на водната помпа.Пътниците са настанени в център и имат осигурени храна, вода и тоалетна.Консулът на Република България във Франция е установил контакт с местните власти и автобусната компания, на този етап пътниците не желаят съдействие от нашето дипломатическо представителство във Франция, се казва в съобщението на МВнР.Наши сънародници, които желаят да получат актуална информация или да подадат сигнал за техни близки, могат да го направят на посочените телефони на представителството:Телефон: +33 1 45 51 85 90Дежурен телефон в извънработно време: +33 1 45 51 85 90.", "date": "2018.07.28", "title": "Български автобус закъса във Франция, един час пътници нямали контакт с превозвача"}
{"url": "https://offnews.bg/112/psihichno-bolen-mazh-se-barikadira-politciata-pretceni-che-triabva-d-685226.html", "text": "Психично болен мъж се барикадира в центъра на София, вдигайки на крак столичната полиция. Малко по-късно обаче униформените си тръгнали, тъй като преценили, че мъжът трябва да се успокои.Случаят е станал в малките часове на деня в блок близо до пл. \"Славейков\", предава бТВ.Мъжът е изгонил родителите си от жилището, след което се е барикадирал в него. На мястото са пристигнали полицаи и отряд за борба с тероризма, а психолози са разговаряли с него. По-късно специалистите преценили, че мъжът трябва да успокои, а родителите му трябва да пренощуват другаде. В резултат полицаите напуснали мястото, а към 9 ч. в района е имало само един полицейски бус.", "date": "2018.07.28", "title": "Психично болен мъж се барикадира, полицията прецени, че трябва да се успокои и си тръгна"}
{"url": "https://offnews.bg/obshtestvo/sotcialistite-se-sabirat-na-buzludzha-685223.html", "text": "Днес под връх Бузлуджа ще се проведе традиционният събор на БСП.В 10.00 часа ще започне кратък концерт, в 10.30 часа ще бъдат поднесени цветя на паметните на Хаджи Димитър. От 11.30 часа започва политическият митинг.От трибуната ще се изкажат лидерът на БСП Корнелия Нинова и лидерът на ПЕС Сергей Станишев.Събитието ще приключи с концерт на Горан Брегович.Заради събора се ограничава движението на камиони над 3,5 тона по пътя Габрово - Шипка.", "date": "2018.07.28", "title": "Социалистите се събират на Бузлуджа"}
{"url": "https://offnews.bg/politika/mareshki-malkiat-koalitcionen-partnior-na-gerb-udari-danoto-685234.html", "text": "\"Тази седмица малкият коалиционен партньор не знам колко дълбоко е изкопал дупката в дъното. Защото дъното беше достигнато със сформирането на тази коалиция. Изложиха се максимално, изложиха българския парламент. Изложиха и българския народ\".Това заяви пред Нова телевизия лидерът на ВОЛЯ и заместник-председател на парламента Веселин Марешки по повод , с които Обединените патриоти завършиха последния политически сезон.\"Събират се в тюрлю гювеч, за да прескочат бариерата, а след това се упражняват на гърба на пенсионерите, учителите и армията\", коментира Марешки. Той заяви, че коалицията е спечелила изборите, а на следващите хората \"ще им поставят оценка\". Марешки атакува лидерът на ВМРО и министър на отбраната Красимир Каракачанов.Според него идеята на Каракачанов да се снижи прага за преодоляване на психотестовете за прием в българската армия, през който преминават всички желаещи да станат професионални войници, е \"безобразие\".Той засегна и темата за Закона на приватизацията, върху който президентът Румен Радев наложи вето.Според него промяната \"тихомълком е вкарана точката за промяна на Закона за приватизацията от ВМРО\", затова той поиска в новия политически сезон до всеки законопроект, прокарван от партията на Каракачанов, да бъде представен и човекът, който го предлага, за да бъде ясно, че не е лобистки.Зам.-председателят на парламента допълни, че \"всички лобистки неща идват от ВМРО\". Въпреки това подчерта, че \"ако министърът на отбраната предложи нещо, което е добро, ВОЛЯ ще го подкрепи\".", "date": "2018.07.28", "title": "Марешки: Малкият коалиционен партньор на ГЕРБ удари дъното"}
