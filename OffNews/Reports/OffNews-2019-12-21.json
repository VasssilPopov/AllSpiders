{"url": "https://offnews.bg/ikonomika/goranov-ochakva-balgaria-da-prieme-evroto-na-1-ianuari-2023-g-718067.html", "text": "Министърът на финансите Владислав Горанов очаква България да приеме еврото за своя валута на 1 януари 2023 г. В интервю за Дарик радио Горанов заяви, че реалистичните срокове страната ни да влезе в т.нар. „чакалня“ за еврозоната са до края на април 2020 г.Според мнението на финансовия министър, заради валутния борд и фиксирания валутен курс, България няма причина да стои в ERM II, но такива са правилата и там престоят е минимум две години.Горанов очаква две години да е срокът, в който да стоим в ЕRM II - и ако през април 2020 г. влезем в ERM II, на 1 януари 2023 г. е логично да осъмнем с евро валута.Думата на 2019 г. е растеж. ERM II ще бъде думата на 2020 г. – прогнозира той.Растежът се мери като съотношение на миналото и настоящето – порасна икономиката на страната, кредитният ни рейтинг, нараснаха доходите, порасна мандатът на сегашното правителство, общо взето България се движи в правилната посока и това е удовлетворяващо. Очакваме тази година икономиката да реализира ръст от 3,6 %, който е един от най-добрите в ЕС, каза Горанов.Според финансовия министър това няма как да не ни радва, особено в контекста на сътресенията в глобалния свят, търговските напрежения между САЩ и Китай, между САЩ и някои европейски страни и Брекзит, който също се отразява на очакванията за развитието на европейската и световната икономика.Процесът за присъединяването на България в ERM II се движи според предварителните консултации с нашите европейски партньори, коментира още Владислав Горанов.Той обясни, че след проверката на шестте банки от ЕЦБ, е имало необходимост две български банки да засилят капиталовите си буфери, като е отнело малко време те да разработят своите планове и да бъдат утвърдени от ЕЦБ и от БНБ. В момента текат сроковете, в които тези планове ще бъдат изпълнени.Горанов обясни етапите на процеса по присъединяването, като припомни, че през лятото на 2018 г. нашата страна е подала сигнал, че искаме да се присъединим едновременно към ERM II и да установим тясно сътрудничество с банковия съюз, с ясните ангажименти, които страната е готова да поеме. Сега изчакваме положителна оценка на ЕЦБ за изпълнението на плановете за увеличението на капиталовите буфери на двете наши банки.„Подаването на заявление за участие във Валутно-курсовия механизъм е описано ясно в нормите на ЕС и на ЕЦБ – това е един лист хартия, той се разглежда обикновено в петъчен ден, като решението се взима в същия ден – това не е процес, който трае с месеци, решението се взима от всички държави членки“ – твърди финансовият министър.", "date": "2019.12.21", "title": "Горанов очаква България да приеме еврото на 1 януари 2023 г."}
{"url": "https://offnews.bg/politika/kornelia-ninova-balgaria-se-prevarna-v-smetishteto-na-sveta-neprosti-718073.html", "text": "Водата, чистите въздух и храна, и горенето на боклуците ще бъдат основната тема на настъпващата 2020 г., заяви лидерът на БСП Корнелия Нинова в предаването „Годината“ по Дарик радио.В студиото тя представи документи с подписа на министър Владислав Горанов, които показват, че в периода 2014- 2019 г. в страната ни са внесени 736 000 тона боклуци от трети страни, и 3 тона болнични отпадъци.„Много неща могат да се простят на една власт, но не мога да проумея как е възможно България да бъде превърната в сметището на света”, коментира Нинова.Тя показа и документ от министъра на околната среда и водите Нено Димов като доказателство, че 534 са фирмите, внасящи боклука в България. „Дишаме рак, пием отрова. Ще внесем законова промяна да забраним вкарването на боклуците от трета страна”, подчерта тя. Нинова припомни, че лично е посетила с. Яворец и е видяла с очите си разпокъсаните бали с боклуци, включително болнични, които инвеститорът иска да промива във водата на селото и да пуска отпадъците в реката.За Корнелия Нинова думата на 2019 г. е „ тревога”: „Имаше тревога сред семействата за децата им във връзка за Закона за социалните услуги, тревога сред медиците за заплатите им и за бъдещето на здравеопазването, тревога за хората дали ще имат вода”.Тя коментира и представянето на БСП на европейските и на местните избори : „Ние сме единствената партия, която увеличи броя на евродепутатите си. Увеличихме общинските си съветници и кметове на местните избори“.Според нея че купеният и корпоративният вот, невалидните бюлетини и подмяната на истинския вот на хората са попречили на левицата да завоюва по-добри резултати на европейските и местни избори.Лидерът на социалистите обяви, че БСП трябва да продължи по пътя, по който е поела - да бъде категорична опозиция и чиста и ясна алтернатива, както и реформата в партията да продължи. „Предстои ни и за пръв път в над 100- годишната ни история пряк избор на председател. Останалите европейски страни като Франция, Германия, Великобритания, Испания отдавна са минали по този начин на избори. В другите страни това доведе до мобилизация в партиите, вярвам, че и тук ще стане така”, каза тя.„Искам да продължа промяната в БСП. Платформата, с която ме избраха бе „Промяна в БСП , за да променим България”. Три години правим много болезнена промяна – шумна, публична, с различни мнения. Искам промяната да стане необратима, защото отговаря на очакванията на хората”, каза Корнелия Нинова.Тя даде пример с въвеждането на ограничения за народните представители до 3 мандата и до 2 - за председател на БСП. „Тези промени целят обновление. На местните избори имахме над 500 кандидати до 35 години. Това не се е случвало досега в БСП. Сигурна съм, че и другите системни партии ще минат по този път. Ще ни последват, но много закъсняха. Ние започнахме преди 3 години, а те тепърва\", допълни Нинова.„Думата на 2020 г. е смелост. Имаме нужда от смели хора, от отърсване от страха и апатията. Трябва ни смелост за реформи и за визия напред”, завърши Корнелия Нинова.", "date": "2019.12.21", "title": "Корнелия Нинова: България се превърна в сметището на света, непростимо е"}
{"url": "https://offnews.bg/politika/prezidentat-dogan-i-peevski-ne-triabva-da-polzvat-darzhavna-ohrana-i-718076.html", "text": "„Ако президентът има правомощия върху НСО, Ахмед Доган и Делян Пеевски не трябва да бъдат охранявани от службата – не защото не са заплашени, а защото имат достатъчно финансов ресурс да си организират охрана“.Това заяви президентът Румен Радев в интервю пред Дарик радио и подчерта, че кръгът на хората с държавна охрана следва да бъде стеснен.“Решението кой да влезе в списъка с допълнително охранявани лица от НСО се взима от тричленна комисия, в която влизат началникът на НСО, шефът на Държавната агенция “Национална сигурност“ (ДАНС) и главният секретар на МВР. Реално ДАНС и МВР взимат решенията кой да бъде охраняван. НСО няма право да откаже, а само организира охраната, а това става на базата на установени твърдения на ДАНС и МВР за заплахи към хората в списъка“, посочи държавният глава.Той подчерта, че само привидно ръководи службата, но тя оперативно се управлява от други, а тъй като МВР и ДАНС са на пряко подчинение на премиера, Бойко Борисов трябва да отговоря на “всички въпроси за охраната на г-н Доган и на г-н Пеевски”.Тъй като няма правото да заповядва, той е помолил началника на НСО да събере комисията. „Резултатът е категоричен – от МВР и ДАНС твърдят, че има заплаха и охраната на Пеевски и Доган трябва да бъде продължена. Нека българският законодател прецени за това дали трябва да се смали охраната. Има хора, които преценяват степента на заплахата”, коментира Румен Радев.Думата, която според него определя характера на 2019 г., е „безветрен“. Той смята, че това е олицетворението на липсата на промени във въздуха, който дишаме, така и в управлението на държавата. Много бих искал да кажа, че е демокрация, но аз не виждам промяна в управлението“, посочи Румен Радев.Радев коментира и изборите, които се проведоха в страната ни тази година. „Ако четете социологическите изследвания от местните избори, някои показват, че хората не вярват, че със своите действия могат да предизвикат промяна. Най-тежкото последствие е загубата на доверие. Особено ако вземем последните местни избори“, каза още той.Той припомни, че слабостите са много и поради това свиквал заседания на ЦИК, на институции и преди, и след изборите. Според него това е силно тревожно, отчетен е огромен брой недействителни бюлетини 15-20%, а се приема, че 3% е прагът за такива по европейските стандарти. „Купен корпоративен вот, неактуализирани избирателни списъци на много места“, уточни Радев.Той подчерта, че „всички тези проблеми изискват нашето внимание, това е удар по демокрацията“. Държавният глава още през януари ще покани изпълнителната власт и парламентарните партии в парламента, за да обсъдят някои важни стъпки. Няма да бърза с Консултативен съвет, ще направи такъв, ако види, че не се вземат мерки.„Този път трябва да постъпим като цивилизована държава преди следващите парламентарни избори. Шест месеца преди тези избори всичко трябва да е установено. Ако има законови промени, те да бъдат приключени , да се актуализират избирателните списъци и най-важното - да бъдат доставени машини за машинно гласуване“, поясни още държавният глава.Според него това е мярката срещу манипулацията при отчитане на резултатите. „Необходимо е през януари да се пусне поръчката за закупуването им, а в бюджета за 2020 г. няма такава позиция. Българският бюджет е аморфно понятие, че правителството може да бръкне в него и да извади няколко милиарда. Това е порочна практика. Законодателят трябва да вземе решение за дистанционно гласуване, не може да се хвалим, че сме държава с дигитализация и да се страхуваме от такова гласуване“, каза още Румен Радев.Президентът подчерта, че не води война с никого, интересуват го само резултатите от управлението на Бойко Борисов.„Преди 10 години ние бяхме заедно с Румъния, даже бяхме по-добре. Сега да вземем Румъния – какви са пенсиите там? Ако вземем статистическите данни, ние сме на 51 % от средното европейско ниво, Румъния на над 60 %. Само за 10 години Румъния се придвижи с 10 пункта напред. А ние само с три. Правителствена политика е това да продължава да залага на ниски заплати и ниски данъци\", коментира Радев.", "date": "2019.12.21", "title": "Президентът: Доган и Пеевски не трябва да ползват държавна охрана, имат пари да си плащат"}
{"url": "https://offnews.bg/zimni/vladimir-iliev-vleze-v-top-20-v-presledvaneto-v-ansi-718075.html", "text": "Най-успешният български биатлонист Владимир Илиев се класира на 18-о място в преследването на 12,5 километра от Световната купа във френския зимен курорт Анси.Спортист номер 1 на България за тази година направи три грешки в стрелбата и финишира на 2:54.2 минути след победителя Йоханес Тингенс Бьо.Българинът вече има има на сметката си 81 точки от началото на сезона и заема престижното 23-о място в генералното класиране.Иначе днес Бьо записа четвърта победа за сезона след поредното си впечатляващо представяне. Норвежката звезда в биатлона допусна един пропуск при първата стрелба, но след това бе безупречен и финишира първи с време 30:07.8 минути.Французинът Кентен Фийон Мейе свали и 20-те мишени, но остана втори с изоставане от 22 секунди след победителя. Трети е друг представител на Норвегия - Ветле Кристиансен с един пропуск в стрелбата и изоставане от една минута след Бьо.В генералното класиране Бьо води с 314 точки след първите шест старта, следван на 49 точки от брат си Тарей Бьо, който днес завърши четвърти. Трети е Фийон Мейе с 238 точки.", "date": "2019.12.21", "title": "Владимир Илиев влезе в Топ 20 в преследването в Анси"}
{"url": "https://offnews.bg/futbol/evertan-i-arsenal-sas-skuchno-ravenstvo-pred-pogleda-na-novite-si-meni-718074.html", "text": "Пред погледа на новите си мениджъри Карло Анчелоти и Микел Артета, Евертън и Арсенал стигнаха до скучно равенство 0:0 в двубой от 18-ия кръг на английската Висша лига.Дънкан Фъргюсън и Фреди Люнгберг водеха двата тима за последно, след като само преди няколко часа стана ясно, че италианският специалист поема \"карамелите\". Артета пък вчера бе назначен за мениджър на \"артилеристите\". Двамата ще започнат работата си от понеделник.Иначе срещата предложи твърде малко интересни моменти и разочарова с липсата на добри отигравания. До почивката нямаше точен удар към вратите и липсваше качество в последната третина.Домакините трябваше да правят ранна смята след контузия на Алекс Айоби, но това не промени нищо. В началото на второто полувреме беше най-чистата ситуация в мача. Вратарят Джордън Пикфорд отново демонстрира изумителния си рефлекс отблизо след цемтриране от корнер.Така след равенството Арсенал вече има на сметката си 23 точки и се намира на 9-то място в класирането на първенството, докато Евертън е 15-ти с 19 пункта.", "date": "2019.12.21", "title": "Евертън и Арсенал със скучно равенство пред погледа на новите си мениджъри"}
{"url": "https://offnews.bg/sviat/ukrainski-diplomat-v-sasht-ruska-agenturna-mrezha-raboti-v-oon-718079.html", "text": "Половината от руснаците, работещи в ООН, са агенти на руската Федерална служба за сигурност, част от тях работят официално, а някои тайно.Това твърди бившият постоянен представител на Украйна в ООН и вече посланик в САЩ Володимир Елченко в интервю пред „Укринформ“.„Руските кадри работят за спецслужбите на Русия, или по-мекия вариант – като постоянни нейни представители“, казва той. Според него става дума за агентурна мрежа, изградена в рамките на ООН. Така чрез 200-300 руснаци, работещи в секретариата на ООН, Русия скрито влияе на работата на организацията.„Някои уважават Русия, други откровено се страхуват от нея. От 20-23 страни, които гласуват в синхрон с Русия против резолюциите на организацията, мнозинството от тях са зависими на 100% от нея“, коментира посланикът. В числото на зависимите от Кремъл държави Елченко включва Венецуела, Никарагуа, Куба, Судан, Камбоджа и др.Той бе назначен на поста посланик в САЩ само преди няколко дни. От 2010 до 2015 г. Елченко беше посланик на Украйна в Русия, през 2015 г. бе пратен за постоянен представител на страната си в ООН.", "date": "2019.12.21", "title": "Украински дипломат в САЩ: Руска агентурна мрежа работи в ООН"}
{"url": "https://offnews.bg/zimni/losho-vreme-otlozhi-spuskaniata-pri-mazhete-i-zhenite-718071.html", "text": "Времето днес очевнидно не е в настроение за алпийските ски, след като състезанията и при мъжете, и при жените бяха отменени, заради неблагоприятните климатични условия.Силен валеж от сняг принуди организаторите в италианския зимен център Вал Гардена да отменят мъжкото спускане. Около два часа преди старта на състезанието комисията реши, че условията на пистата \"Саслонг\" не отговарят на необходимите условия.Все още не е известно кога ще бъде проведено спускането и дали ще бъде преместено за по-късен етап от сезона.Програмата на Световната купа по ски алпийски дисциплини при жените също ще претърпи промяна, тъй като спускането във Вал д'Изер няма да се проведе.Първоначално стартът на състезанието във Франция трябваше да бъде даден в 13:30 часа българско време, но организаторите прецениха, че то няма да се състои днес.", "date": "2019.12.21", "title": "Лошо време отложи спусканията при мъжете и жените"}
{"url": "https://offnews.bg/evropa/boris-dzhonsan-razdava-koledni-pujki-vav-voenna-baza-v-estonia-718081.html", "text": "Премиерът на Великобритания Борис Джонсън заедно с естонския си колега Юри Ратас посети военната база Тапа до Талин. Джонсън се срещна с британските военни, разквартировани в Тапа в рамките на мисията на НАТО и им поднесе рождественска вечеря, предаде Би Би Си.Там е базирана най-голямата група от 850 британски военни на кралица Елизабет. Джонсън поздрави хусарския полк с празника и раздаде порции от традиционната вечеря за Рождество Христово – пуйка и йоркширски пудинг.Британският батальон пристигна в естонската база през 2017 г. Заедно с военните от други държави от НАТО той изпълнява мисията по предотвратяване на потенциални агресивни действия от страна на Русия.Решението за това бе взето след анексирането на Крим и началото на конфликта в Донбас.", "date": "2019.12.21", "title": "Борис Джонсън раздава коледни пуйки във военна база в Естония"}
{"url": "https://offnews.bg/futbol/dermendzhiev-ludogoretc-e-igral-i-s-po-dobri-otbori-ot-inter-718068.html", "text": "Селекционерът на българския национален отбор и ивш треньор на Лудогорец Георги Дерменджиев сподело, че разградчани имат своите шансове да отстранят Интер на 1/16-финалите за Лига Европа.По това време \"нерадзурите\" ще имат много трудна програма в италианската Серия А. Това носи някакви надежди на \"зелените\".\"Шансове винаги има. Лудогорец е играл и с по-добри отбори. Интер се възобновява в момента и е много силен тим, но в крайна сметка се играят две срещи по 90 минути.Аз винаги съм предпочитал моят отбор да излезе срещу силен съперник. Това е показателно ти къде се намираш, какво е твоето ниво и какво трябва да правиш. Да усетиш реалността.Това, че ще играят срещу Интер, е много добре. В такива мачове се повишава и рутината на футболистите\", каза селекционерът на националния отбор пред Канал 3.\"Няма какво да се залъгваме. Лудогорец всяка година играе в групите и излиза от тях. Това вече е хегемон, тъй като го прави осем години, и го доказва. Искам другите отбори под Лудогорец да го догонват, а не да го свалят на тяхното ниво\", добави специалистът.", "date": "2019.12.21", "title": "Дерменджиев: Лудогорец е играл и с по-добри отбори от Интер"}
{"url": "https://offnews.bg/112/spor-za-zhena-zavarshi-s-ubijstvo-v-plovdivskia-kvartal-stolipinovo-718069.html", "text": "Спор за жена завърши с убийство в пловдивския квартал Столипиново днес по обед.Двама мъже - на 24 и на 26 години, са се сбили на ул. \"Батак\". Загинал е 26-годишният мъж, прободен с нож във врата.24-годишният е задържан на място. Той е с порезни рани по корема и крака.Ситуацията е овладяна и няма напрежение в квартала, съобщават от пловдивската полиция.", "date": "2019.12.21", "title": "Спор за жена завърши с убийство в пловдивския квартал Столипиново"}
{"url": "https://offnews.bg/sviat/trima-turski-politcai-sa-arestuvani-za-trafik-na-migranti-718078.html", "text": "В Истанбул е разбита организирана група за трафик на мигранти, задържани са трима полицаи и служителка на летище, предаде Анадолската агенция.Екипите на службата за борба с трафика на мигранти и с търговията с хора са подложили на физическо и техническо проследяване служители и охрана на голямото истанбулско летище и на „Сабиха Гьокчен“. Така на по-малкото са установени двама полицаи, които за един месец са помогнали на 23-има души от Бангладеш и Пакистан да напуснат Турция, като са ги прекарвали с немаркиран автомобил към транзитните полети.Служителка от паспортния контрол в новото летище на Истанбул пък е регистрирала определени хора като влезли в страната, но е сменяла снимките на документите. По този начин е помагала на много мигранти да се прехвърлят в Европа.Всички тези услуги са ставали срещу солидно заплащане, но засега не се съобщават повече подробности. С решение на съда тримата полицаи остават зад решетките, четвъртият заподозрян, вероятно жената, е оставен на свобода след медицински преглед и необходимост да остане под лекарско наблюдение.", "date": "2019.12.21", "title": "Трима турски полицаи са арестувани за трафик на мигранти"}
{"url": "https://offnews.bg/sviat/loshoto-vreme-vze-osem-zhertvi-v-ispania-i-portugalia-718083.html", "text": "Лошото време причини смъртта на общо 8 души в Испания и Португалия от четвъртък до днес. Един човек е в неизвестност във Франция, предаде Франс прес, цитирана от БТА.Бурята Елза продължава да причинява щети в Западна Европа, следвана отблизо от друга набираща сила буря, наречена Фабиен. С нови три смъртни случая в Испания общият брой на жертвите вече е 8 - 6 в тази страна и две в Португалия.32-годишна южнокорейка почина днес от раните, които получила, след като била ударена от отломки от сграда в центъра на испанската столица Мадрид при силен вятър. 60-годишен холандец се удавил вчера, докато карал сърф край югоизточната провинция Уелва. Мъж се удавил днес, когато колата му била отнесена от придошла река в южната провинция Гранада. Вчера във Франция мъж паднал от яхта в Средиземно море край югоизточното крайбрежие на страната и оттогава е в неизвестност.14 души загинаха при две влошавания на времето на Лазурния бряг и на остров Корсика през последния месец. Вчера в района отново валя проливен дъжд.Всички летища на Корсика ще останат затворени утре заради очакваните бурни ветрове.В северозападните испански автономни области Галисия и Астурия е обявен червен код - най-високата степен на опасност. Около 8000 домакинства в Галисия нямат ток.Лошо време обхвана Италия. Венеция е заплашена от нови наводнения, а шофьор загина в североизточната част на страната, предаде по-рано днес ДПА.Мъжът се озовал с колата си на затворен за движение, частично наводнен път в област Фриули - Венеция Джулия. Той се обадил на спасителните служби, но бил отнесен от придошлите води преди да дойде помощта.Във Венеция водното равнище се повиши до 120 сантиметра. В резултат около 30 процента от града са под вода.Очаква се утре и вдругиден \"високата вълна\" да достигне пик от 130 сантиметра, което ще остави близо половината от Венеция под вода.Гражданска защита обяви оранжев код, умерена степен на опасност, заради дъжд и риск от свлачища в части от областите Ломбардия, Фриули - Венеция Джулия, Лигурия, Тоскана, Умбрия, Лацио, Кампания и Сардиния.", "date": "2019.12.21", "title": "Лошото време взе осем жертви в Испания и Португалия"}
{"url": "https://offnews.bg/dw/neminuem-brekzit-efektat-na-britanskoto-osvobozhdavane-718080.html", "text": "Гръмкият му призив \"Спрете Брекзит\" се бе превърнал в постоянен фон за всички журналисти пред парламента, докато в Камарата на общините течаха безкрайни и ожесточени дебати.И в студ, и в пек, повече от година Стив Брей и неговите съмишленици развяваха европейските знамена пред камерите на международните телевизионни екипи и протестираха срещу Брекзит. В този съдбовен петък обаче Брей сам застана край загражденията, въоръжен само със син чадър с 12 златни звезди. Съпротивата в и извън парламента се срина. „Днес е мрачен ден за Великобритания“, промълви Брей, който стана известен със своя неотстъпен протест срещу Брекзит.Краят на една тъжна историяБорис Джонсън впрегна всичките си ораторски умения, за да постави още в края на тази седмица отново на гласуване проектозакона за излизане от Европейския съюз. Законопроектът предвижда нови моменти - например изключва се възможността за удължаване на преходния период и се намалява ролята на парламента в бъдещите отношения с единния блок. Гласуването премина този път гладко, проектозаконът беше одобрен с 358 на 234 гласа. Премиерът има зад гърба си солидно мнозинство от верни поддръжници, които дължат изборната победа и мандатите си именно на него. Вече нямаше кой да му противоречи. Затова пък брекзитърите изразиха своя триумф над все още останалите противници на Брекзит със заядливи закачки от рода на: Merry Brexmas и „Всичко, което искам за Коледа, не е ЕС“.Премиерът настоя от тук нататък страната да гледа напред. \"Тъжната история от последните три години и половина завърши\", а етикети от сорта на \"римейнъри\" и \"брекзитъри\" остават в миналото, заяви Джонсън. Той каза, че не би искал да чува повече думата \"Брекзит\", а министерството за Брекзит и бездруго ще бъде разпуснато. В трогателно слово премиерът за пореден път възхвали славното бъдеще и независимостта на Великобритания след „освобождаването“ й от ЕС и заяви, че сега пред нея ще се разкрие „океан от възможности“.Борис Джонсън остана непоколебим в позицията си по същество. Според него, краткият срок за преговори с ЕС ще укрепи позицията на британската страна в преговорите с Брюксел. Освен това Джонсън не желае никакво бъдещо привеждане в съответствие с регламентите и правилата на ЕС. Което показва, че всички високопарни приказки за близките отношения с европейските „партньори и приятели“ в бъдеще опират единствено до споразумението за свободна търговия.Опозицията е на дънотоСлед гласуването в петък Камарата на общините ще трябва отново да се заеме с подробностите около закона за излизането от ЕС в началото на идущата година - но това ще са вече само формални процедури. Същото се отнася и за предстоящото гласуване в Камарата на лордовете - вече не съществуват никакви пречки за оттеглянето на Кралството от ЕС в края на януари. След като гласуванията в Лондон приключат, Европейският парламент ще трябва да даде своето одобрение, но това също е просто формалност.Единствено от опозиционната лейбъристка партия, която все още е в шок след тежкото поражение на изборите, отново бяха отправени предупреждения. Според нейни представители, проектозаконът е лош, независимо че Камарата на общините го прие с голямо мнозинство. Проблемите, които ще възникнат след Брекзит тепърва предстоят, предупреди Киър Стамър, който е сред фаворитите за приемник на лидера на лейбъристите Джереми Корбин. Много от колегите му обаче не се солидаризират с неговото мнение: шестима депутати от лейбъристите този път гласуваха за правителството, 32 се въздържаха.Преговори за ново споразумение - от февруариКогато на 31 януари в 23:00 ч. британско време Брекзит официално приключи, дискусиите в Брюксел за бъдещите отношения ще могат да започнат - и то още на 3 февруари. Преговарящ от страна на ЕС ще е отново Мишел Барние, а позицията на Лондон най-вероятно ще защитава Майкъл Гоув.След вота в Обединеното кралство председателят на Съвета на ЕС Шарл Мишел приветства факта, че сега вече има някаква яснота за бъдещето. От друга страна, той посочи, че ЕС настоява за принципа на \"равнопоставеност\", което означава, че Великобритания ще може да има достъп до вътрешния пазар само ако се придържа към европейските регулации и стандарти.В Брюксел важи принципът „достъп до пазара срещу спазване на правилата\". Но ако Борис Джонсън не желае да се съобразява с това, всичко ще се сведе до едно безплодно споразумение за свободна търговия със стоки. ЕС сключва подобни споразумения само с трети страни, които не са особено близки до съюза и не са готови на допълнителни отстъпки. Мнозина все още не искат да повярват, че една страна като Великобритания, която до неотдавна е била член на ЕС, всъщност ще се окаже толкова далеч от останалата част на Европа.Във всеки случай след вчерашния вот в Лондон и абсолютната победа на привържениците на Брекзит е ясно, че преговорите вероятно ще са трудни и горчиви. Сега вече ще става въпрос главно за защита на вътрешния пазар, както държавните ръководители на ЕС многократно подчертаваха през последните седмици и месеци. В следващия кръг от драмата за Брекзит държавните ръководители ще трябва отново да демонстрират единство, за да се защитят срещу британско правителство, което заплашва от партньор да се превърне в конкурент.", "date": "2019.12.21", "title": "Неминуем Брекзит: ефектът на британското \"освобождаване\""}
{"url": "https://offnews.bg/obshtestvo/blokada-i-sblasatci-na-protesta-za-voda-v-pernik-718082.html", "text": "Протестиращи блокираха кръговото движение на пернишкия квартал „Изток“.Това е главният път, който води към АМ „Струма“. По този начин полицаите предотвратиха затварянето на самата магистрала, предаде БГНЕС.За кратко протестиращите влязоха във физически сблъсъци със силите на реда. Целият квартал „Изток“ е блокиран от жандармерия.Основните искания на гражданите са за оставка на министъра на регионалното развитие Петя Аврамова. Те настояват предишният директор на водното дружество в града да бъде разследван за злоупотреби, които са довели до източването на язовир „Студена“.“В XXI в без вода – това е положението”, заяви Иво Венелинов. Той каза, че в момента няма решение на кризата.“Краткосрочно няма как, наясно съм с това. Искам тези, които ни докараха до тук, да си понесат последствията. Има виновни, както обикновено има виновни, и както обикновено се опасявам, че няма и да има наказани, но се надявам този път наистина някой да понесе вината. Това е страшно”, каза Венелинов. Той носеше табела, на която беше изредил имената на виновните, според него, сред тях са двама министри – Аврамова и Димов.„Искаме г-н Димов и г-жа Аврамова да дойдат в град Перник. Ние не сме страшни, искаме да чуем тяхното становище по въпроса, който касае целия град и околията на Перник“, заяви Алекса Стефанова. Те искат да чуят, защо се е стигнало до тук и какви са прогнозите.Според нея, освен сушата, за липсата на вода в язовир „Студена“ е отговорна и човешката немарливост. Веселин Илиев каза, че е тук, „защото Перник иска вода“.Към протестиращите прииждат все повече и повече полицейски коли, а движението от квартал „Изток“ по посока София остава блокирано.Кметът на Перник Станислав Владимиров обяви по-рано днес бедствено положение заради кризата с водата. Решението за въвеждане на извънредната мярка бе взето след заседание към Кризисния щаб на общината. На него присъства и министърът на икономиката Емил Караниколов. Още днес започват действия по осигуряване на алтернативни източници на вода за града, допълни кметът на Перник.Днес е вторият ден на протести срещу режима на водата в Перник. Липсата на вода превърне живота на перничани в ад. На 20 декември, петък, в града стартира нов воден режим – в някои квартали ще има вода през деня, а в други вечерта. В централната градска част, кварталите „Изток”, „Мошино” и „Тева”, както и в по-малките населени места, черпещи вода от язовир “Студена”, чешмите ще текат от 14 до 22 ч.Преди това жителите на общината имаха достъп до течаща вода по 10 часа на ден, но той ще бъде ограничен. Новият режим е несправедлив, категорични са перничани и по тази причина излязоха на протест.Водният режим в Перник е от три седмици. Въпреки липсата на вода в града и прилежащите му села, в КЕВР бе обсъдена и по-висока с 3% цена на водата в Перник от следващата година. Окончателно решение ще се вземе от регулатора на закрито заседание в последните дни на 2019 година.Докато властите издирват и последната капка вода, по автомивките в Перник със сигурност има и то в изобилие. Факт, който позволява на перничани и гостите на града невъзмутимо да мият колите си, предаде бТВ. Камерата показа автомивки, работещи на пълни обороти, защото използвали само подпочвени води, изпомпвани със сонди.В и К уверява, че за Бъдни вечер, Коледа и Нова година режимът на водата ще бъде по-лек.Сайтът „За Перник“ обаче се възмути от телевизиите, които отразяваха протеста пряко и търсели сензации, и съобщи, че „за втори ден няколко батки с качулки излязоха на протест и поискаха наказания за виновниците за водната криза, блъскайки полицаи“.Според пернишкото издание става дума за „една група радикализирани хора се опитва всеки ден да блокира магистралата, без да има разрешение за това и без да има широката обществена подкрепа“.", "date": "2019.12.21", "title": "Блокада и сблъсъци на протеста за вода в Перник"}
{"url": "https://offnews.bg/obshtestvo/7-dni-bedstveno-polozhenie-v-pernik-zaradi-krizata-s-vodata-718064.html", "text": "Кметът на Перник Станислав Владимиров обяви бедствено положение в града заради кризата с водата. То ще продължи седем дни и при необходимост може да бъде удължено. От вчера в града е въведен и още по-строг воден режим. Въпреки това предприетите мерки не са достатъчни, защото рискът да навлезем в мъртвия обем на язовир \"Студена\" е реален в следващите месеци, заяви кметът.Решението за обявяване на бедствено положение беше взето днес на заседание на Кризисния щаб на общината, на което присъства и министърът на икономиката Емил Караниколов.Караниколов заяви, че държавно предприятие \"Сондажи\" вече е на терен и започва дейности за търсене на вода и отвеждането й в язовир \"Студена\".На място са професори и изследователи, които заедно търсят най-доброто решение, каза още министърът. Предвижда се сондиране в т.нар. карстов басейн над язовир \"Студена\", изграждане на съоръжение, което да хване горната част на река Струма и да я насочи към язовира.Има работен , който е добре запознат с всички водохващания и подземни води в района, каза кметът Владимиров. Според него планът на Русев е сравнително евтин и среща подкрепата на държавата.Държавното предприятие \"Сондажи\" ще помогне и на ВиК - Перник за отстраняването на многобройните аварии.Засега вариантът със свързването на язовир \"Студена\" и язовир \"Искър\" отпада, съобщи председателят на Общинския съвет Димитър Колев.", "date": "2019.12.21", "title": "7 дни бедствено положение в Перник заради кризата с водата"}
{"url": "https://offnews.bg/sviat/tramp-nalozhi-sanktcii-na-severen-potok-2-zaharova-mu-otgovori-s-718065.html", "text": "Американският президент Доналд Тръмп подписа закона, с който се налагат санкции на компании, свързани с изграждането на газопровода \"Северен поток 2\".Санкциите са част от закона за бюджета за отбрана за финансовата 2020 г., възлизащ на внушителните 738 милиарда долара.Проектът \"Северен поток 2\" за доставка на руски природен газ до Германия предизвика икономическа и геополитическа конфронтация между САЩ и Европа, отбелязва агенция Франс прес. - така говорителката на руското външно министерство Мария Захарова коментира днес влизането в сила на санкциите.Американската идеология за живот на заем не издържа световната конкуренция и финансовото министерство на САЩ редовно го потвърждава, издавайки нова \"заповед за икономически арест\". Скоро ще настоят незабавно да спрем да дишаме. И мнозина дори ще изпълнят това искане, написа Захарова във Фейсбук.", "date": "2019.12.21", "title": "Тръмп наложи санкции на ''Северен поток 2''. Захарова му отговори: Скоро ще искате и да не дишаме"}
{"url": "https://offnews.bg/kultura/duet-perfekt-obiaviava-vojna-na-chalgata-video-718063.html", "text": "Ако не сте слушали някога група \"Гранулом\", веднага да наваксате.Певицата Надя Валентинова е от онези хеви метъл дами, които притежават естествен рок глас и не е необходимо да се напъват, за да докарат драйв.Разговарям с Надя обаче вече в качеството й на половинка от дует \"Перфект\", където заедно с певицата Кристина Гоцева се е заформило едно жизнеутвърждаващо осемдесетарско диско, наречено \"Късно е\".Не бе, изобщо не е късно, признавам си, че 80-те и на мен ми липсват - не точно тъпият соц, а фактът, че бях млад, наивен и...абе, не знам дали си внушавам, но тогава музиката беше 700 000 000 пъти по-яка от сегашната (плюйте ме, ама наистина го мисля, но пък, както казваше за мен една друга певица, която в момента е партийна активистка, аз съм \"кисел чичак\").Венци: Надя, това реверанс на един рокаджия към диското ли е? Още повече, че клипът към песента ви започва с участие на култовия DJ Ва Гро (Васко Громков), известен с любовта си към 80-те?Надя: То и при метълите има любов към 80-те, това е неизбежно. Аз съм ретро! Аз съм даже много ретро! Даже използвам телефон с копченца. Аз отдавна исках да направя нещо в танцувална, мелодична концепция.В: Не си търсила онова влечение на KISS например, които направиха диско парче (\"I was made for loving you\")?Н: Не, точно на KISS не. С \"Гранулом\" сме правили техни кавъри, но на по-тежки парчета.В: Това е страничен проект, който няма нищо общо с основната ти банда (\"Гранулом\")?Н: Да, този проект няма нищо общо с \"Гранулом\". Искам да обявя война на чалгата - окончателно и официално! Ултраофициално! 90 процента от нашата държава (защото София не е България) са чалгари. Аз виждам как част от старата музикална гилдия са огорчени, защото няма никаква приемственост. Сега, защо направих този проект? Защото с Кристина работим отдавна и трябваше да започнем да правим авторска музика. Иначе съвместният ни репертоар включва 700 песни на 9 езика. Искаме да правим интелигентна музика, с художествена стойност вътре.В: Ще правите ли още парчета и какво се случва оттук нататък с дует \"Перфект\"?Н: Догодина смятаме да запишем цял албум. Ще направим и голям концерт! Следващата песен, която готвим, ще е посветена на 8 март. Никой не е правил песен за 8 март, а всички го празнуват.А ние с нетърпение ще очакваме новите песни на дует \"Перфект\" и на \"Гранулом\". Сега стига сте чели, пуснете си песента и я разпространявайте из социалните мрежи. Коледа е, разкършете ги тия телеса малко!!!", "date": "2019.12.21", "title": "Дует ''Перфект'' обявява война на чалгата (видео)"}
{"url": "https://offnews.bg/futbol/bozhidar-chorbadzhijski-futbolist-na-tcska-sam-imame-shansove-za-evr-718070.html", "text": "Защитникът на ЦСКА Божидар Чорбаджийски разкри, че се завръща в състава на \"червените\", след като от началото на сезона игра под наем в румънския ФКСБ.\"Не можах явно да се докажа в очите на управниците на Стяуа. Така че се връщам вкъщи, където винаги съм твърдял, че е моят дом и съм готов да помогна, ако ми се гласува доверие. Да, аз съм футболист на ЦСКА.Не ми се търси приют. Не съм неравностоен човек, както писахте повечето медии. Четох онзи ден, че ми се търси приют и на мен. Приютили са ме вече, няма проблем. Нямам официални разговори с никой от клуба. Надявам се след празниците да седнем и да разговаряме за моето бъдеще.Не е вярно, че не искам да съм част от ЦСКА. Никой не се е свързвал с мен и да ме пита дали искам да се върна. Аз съм тук. Има ли оферти към мен?! Нямам право да се състезавам за трети футболен отбор през тази година. Най-вероятно щях да продължа да играя зад граница, но това спира много неща. Ще видим. Най-вероятно до лятото ще остана тук.Отборът започна да набира сила. Държа контакт с колегите си и те са много доволни от работата, която се върши. Трябва да се продължи по същия начин. Разбира се, че можем да настигнем Лудогорец. Казвал съм, че във футбола може да се случи абсолютно всичко. За отбор като ЦСКА това е абсолютно постижима цел. Работил съм с Крушчич. Този човек работеше в клуба и преди това. Това не е рязка смяна. Той познава футболистите. Вече ги няма тези чести смени. Може да се гласува доверие на Крушчич.Имаме сили да се класираме на европейското и апелирам за подкрепа, защото България е зажадняла за спорт. Можем да се вземем в ръце и да се издигнем по-високо в очите на другите.За нас, футболистите, това ще е чест и привилегия да играем срещу Португалия, Франция и Германия. Но нека не избързваме. Ще дадем всичко от себе си, защото всеки един от нас мечтае да играе на голям форум\", каза Чорбаджийски.", "date": "2019.12.21", "title": "Божидар Чорбаджийски: Футболист на ЦСКА съм, имаме шансове за Евро 2020"}
{"url": "https://offnews.bg/horoskop/horoskop-za-21-27-dekemvri-ot-antonia-mechkova-715877.html", "text": "Периодът е празничен, затова ви се ще да планирате по-дългосрочно редица неща. Все пак до четвъртък следва да изяснявате обстойно условията за изява и печалби, за обединяване с нови хора. В понеделник Овните да не поемат много задачи, до оставят нещо и за петък, преди това възникват куп трудности в работата и трябва да проявят бдителност. За Бъдни вечер и следващите дни избягвайте общуване с големи компании, част от хората се мъчат да ви вкарат в спорове, месят ви се в дела. Имате свои грижи и радости, там да са очите ви.Празнично 7-дневие, стегнете се за работа, за да се стегнат и вашите колеги, партньори, домашните... Телците не са наясно с доста неща през уикенда, но в понеделник ще привлекат сътрудници за реализация на идеите си, доходни са. На Бъдни вечер мечтайте, имате и нереализирани планове, към които си струва да се върнете, или пък подкрепете роднини и приятели за изпълнение на техни намерения. Спойката между вас става по-силна, ще води към сериозни общи успехи. Любовта и уважението на близки хора сякаш дават крила на мнозина.Коледните празници са предшествани от доста делови задачи и общуване, та може да пренебрегнете покани от рода и приятели. През уикенда Близнаците ще се съобразяват с чужди идеи, в понеделник очакват влиятелна подкрепа за реализиране на техните. В тихата и свята нощ ще мислите за трудностите, с които предстои да се захванете лично, може да е и поемане на част от чужди отговорности през следващите дни. В четвъртък силата си черпите от любовта, някои зареждат с енергията си дом и семейство, помагат на нуждаещи се хора.Големи празници идват, а не ви е весело. Едни Раци са преуморени или болни, втори не са доволни от развоя на лични неща, трети се сблъскват със сериозни пречки, техните амбиции не са реални. В понеделник внимавайте с финанси и по пътища, във вторник избягвайте разпри с близките, в сряда споделете пред приятели какви пречки ви спъват, да дадат едно рамо. Е, мнозина не разкриват идеите си за печалби и кариера, може и да не са решили как точно ще действат в бъдеще. Стефановден ще ви окуражи, но не гонете пост, а убедителна изява.Коледа ще ви зареди с обич и енергия, необвързаните може да срещнат сродна душа, останалите ще се насладят на общуването с близки, познати. Лъвовете ще пътуват, влизат в нови кръгове, привличат много симпатии. През уикенда основа на съюзите ви ще бъдат чужди идеи, не бързайте да налагате своите в понеделник. На Бъдни вечер обаче сте организатори на чудесни часове у дома, после ще се отворите и за света, търсят ви за услуги, съвети. До Стефановден задачите са бол и трудни, овладейте критичността, правете нужното за екипа.Не ви е най-празнично, едни подготвят нови проекти и упорстват в дела, други не са доволни от постигнатото в службата или ги мъчат разправии с колегите. През уикенда Девите да се отпуснат, служебните им резултати не са лоши, от понеделник ще могат да изяснят и още проблеми. На Бъдни вечер се откъснете от познати и съседи, най-близките заслужават цялото ви внимание, с такт и упорство ще направите доста да почувстват обичта и коледното вълшебство. В четвъртък се амбицирате за кариера, но май петък да ви предложи шансовете.Празници идват, ала от уикенда вие си чертаете нов план и хич не мислите да протакате изяви. За Везните дните са напрегнати, в понеделник и вторник да не се изясняват с колеги, партньори, клиенти, биха се отклонили от важните си задачи. Все пак не прекарвайте Коледата си в професионални ядове,  веселете се с близки, познати, някои скоро ще ви протегнат ръка за помощ. В четвъртък актуализирайте замисленото, трудностите ви подсказват къде и какво точно да промените. В петък бъдете бдителни за целия екип и да не сте формален лидер.Празниците ви настройват за анализ и равносметки, трябва да се каже: имате какво да обмисляте до Стефановден. През уикенда Скорпионите се насочват към самостоятелни начинания, време е да уредят парични въпроси, да стеснят кръга до най-доверени хора. В понеделник отстоявате мнение пред шефове и колеги, за близки създавате финансова сигурност. В следващите дни някакси бързате за промени, а има неща за довършване вкъщи, за службата. Четвъртък ще подскаже да контролирате хъса за постове, важно е да проявите дарбите си.По Коледа се очертават куп задачи: едни за довършване, други - да угодите на близки. От уикенда Стрелците разчитат и на услуги от околни, не е изключено шефове да одобряват стила им на работа и да им възложат още отговорности. Понеделник е за контакти, мнозина искат помощ, това ще направи следващите ви дни по-трудни. Коледа обаче е щедра, ще зарадвате домашни и приятели някак. На купони не се изкушавайте от флиртове и авантюри особено ако вече сте обвързани. Пречките до Стефановден уморяват, но разкриват и шансове...Следващите дни ще укрепват връзките ви с колеги, познати и близки, още от уикенда мнозина мислят как да се впишат в празничните коледни традиции. Колкото и делови задължения да имат, Козирозите ще поддържат равномерно темпо, ще търсят търпеливо подходящи помощници за начинанията. На Бъдни вечер мечтайте, но не напирайте за промени, а и не се разпростирайте на много широк фронт. Коледа идва с проясняване на куп ситуации, а и с нови шансове, за тях няма да разчитате на услуги от приятели, а на хармонични партньорства.Тази Коледа вече е на прага, а вие не спирате да щурмувате делови задачи. В понеделник-вторник Водолеите да избягват спорове и особено със старите си опоненти. Поемете част от товара на другите в екипа, за да няма закъснения, пропуски. На Бъдни вечер забравете амбиции и разправии, в следващите дни ще укрепвате по-плодотворни съюзи и ще реализирате амбициозни идеи. Има доста желаещи да работят с вас, вие ще си прецените дали не са ви по-изгодни самостоятелните проекти. В любовта получавате нещо мечтано и заслужено...Светли празници идват и е време да позабравите за деловите проблеми. Рибите може и да не последват съвета – през уикенда са готови за спорове и с близки, във вторник спънките в работата са големи. На Бъдни вечер поне избягайте от тези ядове, няма как да ги разчистите от раз, а близките чакат знаци на обич и внимание. На Коледа прокарвайте идеите си търпеливо, с такт, после по-лесно ще намирате сътрудници за всички задачи, които си поставяте. Стефановден ви носи приходи, нещата тръгват добре и това ви изпълва с щастлива умора.", "date": "2019.12.21", "title": "Хороскоп за 21 – 27 декември от Антония Мечкова"}
{"url": "https://offnews.bg/obshtestvo/oblachna-sabota-do-18-gradusa-dnes-718052.html", "text": "Днес югозападният вятър ще се усили, в Източна България и северно от планините ще е умерен и временно силен. Мъглите в повечето райони ще се разсеят, а започналото от запад заоблачаване до края на деня ще обхване цялата страна.Максималните температури ще са от 8 градуса в крайните северозападни райони до 18 градуса на места в Източна България и Предбалкана.Над Черноморието облачността ще е променлива, с повече слънце преди обяд. Ще духа умерен, след обяд и временно силен югозападен вятър. Максимални температури на въздуха: 14-18 градуса.Над планините облачността ще е променлива, по-често значителна. След обяд на отделни места слабо ще превали. Ще духа силен, по билата и бурен вятър.Максимална температура на 1200 метра – около 11, на 2000 метра – около 5 градуса.", "date": "2019.12.21", "title": "Облачна събота, до 18 градуса днес"}
{"url": "https://offnews.bg/obshtestvo/stotitci-mazhe-postradali-zaradi-krasivata-iuliania-dnes-cherpi-i-kad-717720.html", "text": "Църквата почита днес света мъченица Юлиания. Имен ден празнуват Юлиана и Юлиан.Името е от латински произход и се свързва с месец юли, когато се почита св. Юлия девица, както и с Юлий - \"къдрокос, с буйна къдрава коса\". Св. Юлиания била дъщеря на знатни и богати родители езичници, които живеели във Витиния (Мала Азия) в края на ІІІ век. Още малка тя била сгодена за Елевсий, също от знатен род и езичник. Като пораснала, приела християнската вяра и отказала да свърже съдбата си с идолопоклонник. Затова, когато дошло време да се омъжи, заявила на Елевсий, че ако той не повярва в Христа, комуто тя служи, да си търси друга годеница. Разгневен от нейната упоритост, баща й я предал на съд от Елевсий, който вече бил станал управител. Отначало той се зарадвал на възможността да отмъсти на отхвърлилата го годеница, но поразен отново от необикновената й красота, пак започнал да я моли да се свърже с него, като обещавал никога да не я принуждава да се покланя на езическите богове. Нито молби обаче, нито изтезания успели да накарат Юлиания да отстъпи.Съблечена гола, привързана с въжета, тя била бита отначало със сухи жили, после я обесили за косата, тъй че кожата с косата се отделяла от главата й. В същото време изтезавали тялото й с остро желязо и измъчена, едва жива я хвърлили в тъмница.Поразен от свръхестествената сила, с която мъченицата понасяла изпитанията, превишаващи човешките сили, народът славел Бога на Юлиания, който прави чудеса. По време на страданията й повярвали 500 мъже. Всички те веднага били посечени с меч. След това и Юлиания била обезглавена. Тялото й било погребано от християните и над гроба й била построена църква.Според вярванията Юлиания привлекла към християнската вяра и света Варвара, чийто ден се чества на 4 декември.", "date": "2019.12.21", "title": "Стотици мъже пострадали заради красивата Юлиания, днес черпи и къдрокосият Юлиан"}
{"url": "https://offnews.bg/bojni/menidzharat-na-dzhoshua-vatreshniat-mi-glas-kazva-che-machat-s-pulev-718066.html", "text": "Мениджърът на краля в тежката категория на професионалния бокс Антъни Джошуа Еди Хърн заяви в прав текст, че следващият мач на клиента му ще е срещу българската гордост Кубрат Пулев.Мачът ще е за пояса във версия IBF, където българинът е претендент №1.\"Следващият мач на Антъни ще е през април. Вътрешният ми глас ми казва, че двубоят му ще е срещу Пулев. Аз лично бих искал да е с Александър Усик и бих настоявал да е срещу него, защото съм и негов промоутър.Но ще видим какво ще стане. Сега трябва да изпратим писма до IBF и WBO и от там да ни кажат с чий представител трябва да се бие първо Антъни\", заяви Хърн. А няколко часа по-късно стана ясно, че Усик ще се бие с Чисора през март, като остава да се договорят няколко дребни детайли.Сега трябва да се организира наддаване за условията на мача между Пулев и Джошуа. Българинът обяви, че се надява да се пребори мачът за световната титла да се проведе в България, но това изглежда много трудно постижимо.", "date": "2019.12.21", "title": "Мениджърът на Джошуа: Вътрешният ми глас казва, че мачът с Пулев ще е през април"}
{"url": "https://offnews.bg/futbol/levski-slaga-visoki-tceni-na-tri-ot-zvezdite-si-718056.html", "text": "Ръководството на Левски не смята при никакви обстоятелства да продава трима от основните си играчи. Става въпрос за Станислав Иванов, Найджъл Робърта и Станислав Костов, пише вестник \"България Днес\". \"Сините\" са готови на всичко, за да ги задържат на \"Герена\" и да градят отбора около тях.За целта са поставени доста високи цени на двама от тях. Това са Робърта и Иванов. Те направиха много силна есен и са основните голмайстори на отбора с по осем гола в efbet лига. Холандецът се утвърди на върха на атаката в отсъствието на Костов. Заговори се за интерес към него от няколко чужди клуба.Младокът Станислав Иванов хвана дадения му от треньора Петър Хубчев шанс и се превърна в основен футболист на Левски. Той бе наблюдаван от различни скаути по време на мачовете на тима. Цената и на двамата за евентуални купувачи е над 2,5 милиона евро.В същото време голмайсторът на елита за миналия сезон Станислав Костов пропусна почти всички мачове от началото на настоящата кампания. Той претърпя операция заради травма, която го мъчеше няколко месеца. Докато се лекуваше, той подписа нов договор с Левски, тъй като настоящият му изтичаше в края на сезона.До момента на \"Герена\" няма получена официална оферта за нито един играч. Има само запитвания за някои от тях. Все пак шефовете са решили да променят коренно трансферната политика и футболисти няма да се продават при първата постъпила оферта.Основните играчи ще с задържат и ще се пускат само при наистина изгодно предложение. Целта е да се изгради боеспособен отбор, което няма как да стане при постоянно текучество на играчи.", "date": "2019.12.21", "title": "Левски слага високи цени на три от звездите си"}
{"url": "https://offnews.bg/futbol/bozhinov-mozhe-da-smeni-vratca-s-pazardzhik-718062.html", "text": "Нападателят Валери Божинов може да се озове във втородивизионния Хебър Пазарджик. Доскорошният футболист на Ботев Враца е имал среща с треньора Николай Митов, като според \"Тема Спорт\" са постигнали устна договорка.Самият Божинов иска да играе в чужбина, но ако това не се осъществи няма да е изненада, ако се озове в Хебър, където ще се засече с други бивши свои колеги от столичния Левски.В същото време Хебър освободи 36-годишния нападател Георги Андонов и така се освободи място за Божинов през пролетта.Хебър започна колебливо сезона, но в момента отново се завърна в битката за баражите за елита. Пазарджиклии зимуват на седмото място на шест точки от третия Монтана.От обкръжението на Митов в Хебър засега неофициално отрекоха за интерес към Божинов пред \"Пловдив Дерби\".\"Да, работим по селекцията. Да, имало е среща между Митов и нападателя, но те са добри приятели и заради това се спекулира с имената им. За Хебър не е проблем да удовлетвори финансовите изисквания на Божинов. На този етап Хебър обаче няма интерес към него\", казват от Хебър.", "date": "2019.12.21", "title": "Божинов може да смени Враца с Пазарджик"}
{"url": "https://offnews.bg/zdrave/dotc-maia-argirova-kolednite-rituali-chesto-zavarshvat-v-klinikata-p-718054.html", "text": "Доц. Аргирова, кои са изгарянията, типични този сезон и празниците?Българите имат навика да правят зимнина, която много често е свързана с колене на прасета, открити огнища, нагрети тенекии в дворни места, където най-често играят деца. Много често, около Коледните празници, извършването на подобни „ритуали“ осигурява пациенти на клиниката. Това са най-често пламъкови изгаряния, тъй като се използват различни уреди като бензинови лампи. Няколко пъти сме огласявали и проблема с газовите бутилки и имаше ефект. Това малко или много кара хората да бъдат внимателни и да избягват опасностите.Промяната в начина на живот става ли причина за поява на нов тип травми? Има ли „модерни“ изгаряния?Напредъкът в технологиите води и до промяна в начина на живот, респективно в моделите на изгарянето. При децата това са т. нар. опасни игри. Интернет пространството дава информация дори на най-малките, които може да имат желание да извършват някакъв вид ритуали, повлияни от детски филмчета. Такъв е случаят с Уинкс например. В тези филмчета се показва как се палят от разстояние определени предмети и децата, повлияни от това, търсят начин да запалят нещо или пък да преживеят подобни емоции като във филмчето. Имитират поведението от анимацията. Имахме няколко такива деца.Имали сме изгаряния с дезодоранти, които предизвикват ефекта на замразяване върху кожата. Това може да увреди кожната покривка и да предизвика рани, подобни на тези от изгаряне. Всичко това е повлияно от модели на поведение от филмчета или пък от интернет. Експериментират доколко може да се издържи на болка – такава е играта „лед и сол“ примерно. Изгарянията са най-често по откритите части на тялото. Обикновено това са 12-13-годишни деца.Каква е тази игра „лед и сол“, доц. Аргирова?При тази игра децата се самоувреждат. За определен период от време се поставя лед върху кожата, след което се редува със сол, доколкото издържат, състезават се кой ще издържи повече и накрая се образува рана.Кои са най-честите видове изгаряния при децата?Децата могат да бъдат увредени във всяка възраст. При най-малките, новородените, има невнимание или липса на съобразяване от страна на родителите. Родителите и другите възрастни, които се грижат за децата, са за това - да внимават, да предвидят всички фактори, които могат да им навредят и да осигурят безопасни грижи. Такъв пример е пускането на духалка в стая на детенце, което не може да ходи и не може да се защити.Родителите са ангажирани с ежедневната си дейност и могат с часове да не влязат в тази стая, ако детето примерно спи или не реагира. Така могат да се нагреят определени части на легло, кошарка или пък може да се нагорещи въздухът в стаята, а детската кожа е изключително чувствителна. Изискванията за гледане на деца са при по-ниски температури - 20-22 градуса.Преди време имахме изгаряния на 4-5-месечни деца. Пак в интернет се появила информация, че при определена честота на работещите уреди – абсорбатор, сешоар - т. нар. „бял шум“ децата заспиват по-лесно. Не знам какъв е ефектът върху мозъчната им дейност, но знам какви изгаряния сме имали и че е недопустимо работещи уреди да се оставят при дете. Така имахме изгаряния в областта на шията при няколко деца. Скоро сме нямали, което показва, че винаги, когато се говори, има някакъв ефект.Изгарянето е предотвратима травма и превенцията е най-важна. Колкото повече се внимава, толкова повече вероятността да не се получи е голяма. При децата до 7-годишна възраст категорично отговорността е на родителите.При ходещите деца има други модели на изгаряния. При изучаване на околната среда те пипат, лапат много предмети, така могат да захапят необезопасени кабели. Имали сме 4-месечно бебе с контактно електрическо изгаряне в устата – захапан кабел. Дете, което не се движи – стои или лежи, което значи, че този кабел е висял от някъде.През зимата голяма част от хората се отопляват с камини. Те също трябва да бъдат обезопасени, да има поставена решетка на метър от огъня, за да не стигат децата до тях. Защото дори топлината, която се излъчва чрез конвекция, може да ги изгори, когато играят наоколо. Всички сме забелязали как се зачервяват, особено по-малките, при които кожата е тънка, нежна и при по-висока температура може да се получат изгаряния.Не може да се готви и да се гледат деца. Недопустимо е поставянето на съдове с горещи течности и ястия на земята, което много често се прави, особено по селата, където се отглеждат животни, приготвят се в по-големи количества топли течности, вари се мляко, и имат навика да ги оставят на открито на земята, защото са тежки, да се охладят, а децата, играейки, може да седнат, да се облеят.Електрическата кана например първоначално е била произвеждана с дълъг кабел. Изгарянията зачестяват, понеже кабелът виси от плота, детето го дръпва и водата от горещата кана го облива. Затова производителите намалиха дължината на тези кабели. Всичко се прави в името на това детето да няма достъп до горещия предмет. Лицето, шията, гърдите т. нар. изгаряния тип „лигавник“ са най-уязвимите части.През зимата все още се правят инхалации с гореща вода при по-големите деца. Слага се между краката нагорещен съд с течност с разни добавки и се диша. Водата се задържа, излива и това създава предпоставки за по-дълбоки изгаряния и оперативно лечение. Почти винаги такива случаи завършват с оперативно лечение. Това са гениталии, бедра, изключително шокогенни зони, силно болезнени, болката е жестока и децата получават много голям стрес. Кои са по-опасните изгаряния – тия, които са причинени от течности, или пламъковите?Обширните. Изгарянията от течности и пламъковите изгаряния са еднакво опасни, но най-вече пламъковите, защото много често те са свързани със запалване на дрехите на пострадалото дете или възрастен, ангажират по-голяма телесна повърхност и са свързани с инхалация – увреждат и дихателните пътища. Инхалирането на пушечни газове и горещ въздух води до изгаряне на горните и долни дихателни пътища и опасността се увеличава. Това е 10% дълбоко изгаряне допълнително.Какви изгаряния причиняват фойерверките, пиратките?При фойерверките много често се запалват околни предмети и в опит да ги загасят децата получават изгаряния. Най-опасно е, ако се запалят и дрехи, но обикновено причиняват по-ограничени като площ изгаряния. При т. нар. бомбаджии имаме термодинамични травми, които са свързани с доста тежки увреди, много често с инвалидизация, с необходимост от отстраняване на част от пръсти и обикновено изискват дълготрайно лечение и много реконструктивни операции впоследствие.Кое правилното поведение според типа изгаряне? Как могат да се минимализират щетите до получаването на професионална помощ?Доболничното поведение има много голямо значение. Ако са малки и ограничени изгарянията, охлаждането е много важно. Охлаждане веднага. Колкото по-бързо, толкова по-добре. По възможност на течаща, студена вода с температура между 8 и 21 градуса, около 20 минути, до момента, в който се намеси екипът специалисти.Добре е да имаме вкъщи гелови пакети, продават се в аптечната мрежа – гелови превръзки. Когато се извадят, се изчаква да се отпуснат и се поставят върху изгорялата повърхност. Това е вид охлаждане. Екипите са оборудвани с охлаждащи превръзки, които могат да се моделират и да се поставят върху изгорената площ. Доказано е, че охлаждането веднага след травмата, има огромен ефект върху прогресирането му в дълбочина.Сигурно сте виждала най-невероятни мазила и сте чувала за най-невероятни реакции при първа помощ. Кои са най-абсурдните сред тях?Всяко нещо, извън това за което говорихме преди малко, е вредно, особено при изгаряния, при които има нарушена кожна цялост, като при пламъковите изгаряния и изгарянията от горещи мазнини. Всяко манипулиране върху раневата повърхност е свързано с опасност от инфекция. Всяка инфекция задълбочава изгарянето. Да оставим болката. Впоследствие, когато вече пациентът попадне на правилното място и трябва да бъде професионално обработен, това води до трудно отстраняване на някои от тези средства, с които се мажат – жълтък (сварен, несварен), паста за зъби, масло, белтъци. Хората, не знам защо, са изключително склонни да прилагат подобни средства. Това освен че е вредно, губи време. Ако през това време извършат адекватното охлаждане и максимално бързо да се озоват в спешните центрове, няма да изпитват толкова дълго тази изключително силна болка. Психотравмата от нея, особено при децата, е много голяма. Човек, който преживее такава травма остава с отпечатък за цял живот.Виждали сме изключително широк набор от подобни средства и това ни накара да създадем това мобилно приложение „Какво да правим при изгаряне?“. Засега работи само с Андроид, но достъпът ще се разширява, за да могат хората да получат адекватна информация, ако се наложи. Приложението е безплатно и може да се свали.Има ли зависимост между капацитета на родителя и честотата на изгаряния?Има, най-често при децата в риск. Деца, отглеждани в многодетни семейства от малцинства, които не желаят да се интегрират. Това са деца, които се неглижират, поради нисък капацитет на родителя.Как трябва да сътрудничи родителят, за да ви улесни максимално в процеса на възстановяване?Много често чуваме репликата „детето се изгори“. Не може дете на 3 години да се изгори само. Никой не търси вина, но навсякъде по света изгарянията при малки деца се квалифицират като насилие. Отговорността е наша. Ние сме родителите. Първо трябва да осъзнаем къде сме сбъркали, за да няма други подобни инциденти. Важно е при децата в риск социалните служби да са на мястото си. А те не работят, особено в малките селища, защото ги е страх.Когато е завършил лечебният процес, детето трябва да идва редовно на контролни прегледи, независимо с какъв тип изгаряне. Когато се засягат и функционални места, в процеса на растежа възникват проблеми. За да придобие и белегът максимално добър вид, има определен комплекс от мероприятия, които трябва да се извършат от родителя - носене на компресивно бельо, силиконови листа, грижи.Не всеки родител осъзнава, че това е нужно. Много често вземат някакъв процент ТЕЛК и ги няма по 3-4 години. В процеса на растеж, вследствие на липсата на адекватно лечение до момента, децата развиват увреди. Но родителите идват само, за да им продължат ТЕЛК-а. Това ги интересува. Да поддържат инвалидността на детето и да вземат някакви дребни пари.Ние никога не съдействаме за подобен тип поведение. Но това е отговорност и на лекарските комисии. Не трябва да се дават дълги решения за 3 години, трябва да бъдат по-кратки. Разбира се, има хора и хора. За това говорим. Но социалните служби трябва дълготрайно да проследяват този рисков контингент, а не само да разследват обстоятелствата около изгарянето, защото ние винаги ги алармираме.В такъв случай вероятно имате и рецидиви?Разбира се! Не са един и два такива случаи. Изгарянето може да бъде причинено по невнимание, но и умишлено. Причините и изясняването на тези случаи са работа на социалните служби. Три пъти съм алармирала. Изключително трудна е комуникацията. В началото всички са много ентусиазирани, после... Имаме деца от малцинствен произход, които са с обширни изгаряния. Ние ги следим, всичко се документира. Това е важно - колко от тях ще имат последствия във времето и в кои зони. Но няма присъствие. След като мине първоначалното телково решение, по някакви причини връзката се къса. Неглижират се нещата и тези деца изчезват.Клиниката по изгаряния беше обновена и оборудвана наскоро. Какви възможности ви дава новата апаратура?Огромно удоволствие е да се работи в пространство, което е оборудвано с последна дума на техниката. В момента очакваме и един нов апарат за определяне дълбочината на изгарянето и ако това се случи, ще имаме един изключително съвременен център, позволяващ бърза, адекватна намеса при всички пациенти, защото с такъв тип апаратура ние определяме пътя на пациента в първите 24 часа след постъпването – дали ще бъде опериран или ще бъде лекуван консервативно. Така препаратите, с които ще се лекува, ще бъдат насочени правилно, тъй като лечението на изгарянето е изключително скъпо.Частен център по изгаряне няма никъде по света. Лечението навсякъде се финансира от здравната система, защото е изключително скъпо. Особено при обширните изгаряния, при които освен хирургично има реанимационно лечение, използване на биопродукти с висока стойност, ентерално хранене и т.н. Затова и апаратурата е много скъпа, но позволява пациентите да получат представа какво ги очаква. Както казахме, изгарянето е динамичен процес. И разходите намаляват, защото се съкращават сроковете за лечение.Различен ли е подходът при лечението на децата? Споменахте за посттравматичен стрес.Реакциите на децата след преживяната травма са разнообразни. Има деца, които свързват травмата с родителя, при когото се е случила. Реакцията е негативна. Има деца, които след стреса, който са изпитали, особено ако не са щадени в първите минути след травмата с неправилни манипулации, не позволяват да бъдат доскосвани. Докосването по раневата повърхност трябва да е минимално, да се избягва мазане с различни неща. Важно е тази болка да премине бързо и бъдат адекватно обезболени в лечебно заведение. По никакъв начин да не им се причинява допълнително страдание.Изгарянето много често е свързано с инвазивни манипулации – поставяне на венозен път – централен или периферен, поставяне на катетър, поставяне на електроди, датчици и т.н. и децата изпадат в ужас. Сега се борим от Българската Коледа да получим апаратура – 3D сензорна система, която е за отвличане на вниманието и понижаване на болката. При откъсването на децата от родителите и отвеждането им в непозната обстановка, каквито са превързочната или операционна, те са в жесток стрес.Системата е интерактивна. Детето слага едни очила и се пренася в друг свят, в зависимост от възрастта. Дали ще бъде в приказка, на дъното на океана, дали ще обикаля със самолет някъде – създадени са различни приложения. За пръв път видях тази система в Англия и изключително много се впечатлих. Видях ефекта в различни центрове - колко лесно се работи, как няма детски плач, как няма проблем да откъснеш детето от майката и как безпроблемно се сменя превръзка или се прави рехабилитация.Колко напред е медицината в това изгарянията да се лекуват така, че да не остане белег?Белег няма само във филмите. Това е истината. Но както ние казваме, този белег трябва да е красив. Един белег е „красив“, когато има осигурен правилен растеж (при децата), няма функционални увреждания – деформации, които да нарушават нормалното ходене и обслужване на детето и извършване на нормалните ежедневни дейности от него.Белегът трябва да е равен, на нивото на другата кожа. Да бъде гладък, да бъде мек и ако пигментът е еднакъв с този на околната кожа, е идеално. Но за съжаление, невинаги е така. Има области от човешкото тяло, като лицето, където този ефект се постига много, много трудно, с много чести операции. Там където е имало срязване, задължително остава белег. Въпросът е той да не предизвиква деформации и да осигурява правилен растеж. Тогава ние сме доволни.Какви съвременни средства използвате?Това са кожните заместители. Но не могат да заменят на 100% собствената кожа в имунен смисъл, тъй като те служат като скеле за образуване на собствена дерма и това помага, особено при обширните изгаряния. Новите технологии рефлектираха и в кожните заместители. Има синтетични, биосинтетични. Те могат да служат като матрица за изграждане на дермата. Повърхностният слой, епидермисът, се взима от останалите незасегнати от изгарянето зони. С какво помагат те? Първо, в много кратък срок може да бъде покрита цялата изгоряла повърхност и така да предотвратим опасността от инфекция. Болните от изгаряния умират от инфекция на първо място. Второ, по този начин осигуряваме по-добри естетични и функционални резултати.Какво от това съвременно лечение заплаща НЗОК?Покрива се 100% от Касата, с изключение на реконструкциите. Някои от пособията не се изплащат. Закупуват се от пациентите и в момента имаме уверение от НЗОК, че ще се покриват разходите за подобен тип лечение. При болни с изгаряния над 40%. Имаме изключително голямо разбиране от страна на Касата за допълнително остойностяване на някои от пътеките.Как да си осигурим безопасно и безгрижно посрещане на празниците? Децата трябва да бъдат далеч от подготовката за празничната вечер, докато се приготвят ястията за Бъдни вечер, които никак не са малко. Родителите са заети и вниманието им е концентрирано в тази подготовка. Децата не се следят активно и не се изолират от опасните горещи предмети около тях. Да се внимава със запалимите неща, които много се използват в празничните дни. Да не се бърза – най-честите изгаряния в празничните дни са от гореща мазнина и горещи ястия.", "date": "2019.12.21", "title": "Доц. Мая Аргирова: Коледните ритуали често завършват в Клиниката по изгаряния"}
{"url": "https://offnews.bg/kultura/kakvo-se-sluchi-s-balgarskata-kultura-prez-2019-g-717989.html", "text": "Понеже България е страната на поговорките, може би е добре да започнем този културен обзор с няколко такива.Например - \"От нищо - нещо!\".Тази поговорка е чудесен прелюд към един обзор на културните събития на изминалата година. Година, в която въпреки усилията на една шайка чиновници, обединени около управляващата коалиция, чийто премиер-министър не знаеше колко състава има под шапката на БНР, все пак се случиха хубави неща за родната култура.Да, те се случиха с артисти, които родината по-скоро е прогонила отдавна навън.Да, те се случиха с българи, които намериха призванието си другаде.Но все пак се случиха.Например - нова номинация за Оскар (все още в кратката листа, чакаме финалните номинации).Или - българин, който излиза на килима с българско знаменце в ръка, за да е част от награден с Оскар филм.Или - млад български пианист (Емануил Иванов), който печели конкурса \"Бузони\".Случиха се хубави неща и не можем да си кривим душата - все още България е страна, населена с талантливи хора, които успяват къде сами, къде с много труд и късмет, да постигнат световен успех.А после ние си ги закичваме на ревера и в зависимост дали някой от тях пасва на малоумните политически кръжоци у нас или да се гордеем с него, или да обясняваме, че \"тоя е егати и селянина\" и че \"нищо особено не е постигнал\".Впрочем, годината започна с нещо твърде показателно.Пловдив бе избран, заедно с италианския град Матера, за Европейска столица на културата.Новината бе посрещната от българската чиновническа мисъл с такъв възторг, че чак се притесних, когато разбрах какво откриване е планирано.И притесненията ми се оказаха съвсем основателни.В деня на откриването, 12 януари 2019 година, станахме свидетели на мегаломанския спектакъл \"Ние сме всички цветове\" - огромна кула, титанично осветление и озвучаване, електронна музика, народни инструменти, масовки - ум да ти зайде, както би казала друга българска поговорка.Хубаво, ама пловдивчани, като хора със сериозни културни традиции, съвсем правилно отбелязаха, че на фона на тази скъпа масовка (2,2 милиона лева беше цената на въпросния спектакъл за откриването според организаторите) е повече от безумен фактът, че центърът все още не е ремонтиран.\"Е, нищо де, то като се ремонтира, пак ще остане за пловдивчани, нали така?\" - бодряшки и с характерния си тон на обиден от живота и трайно загърбен от късмета библейски апостол заяви министърът на културата Банов в интервю по телевизията.И откриването се случи.А после отново лъснаха някои контрасти, които за пореден път могат да ви дадат отправна точка какъв е генералният проблем у нас.А той се състои в следното - дадените 5 куфара с пари за тази грандоманска вакханалия започнаха да изглеждат цинично на фона на течащия покрив на концертната зала, която приютяваше пловдивската опера.Проблемът стои от години.От години и Рашидов и наследникът му Банов мрънкаха някакви неща, когато някой ги питаше кога, аджеба, ще измислят как да върнат операта в дома ѝ.Вместо това обаче, водени от необяснимото, дълбоко, страстно и всеобхватно фатално увлечение към социалистическата манифестация във всичките ѝ форми, министрите предпочитаха да се занимават с масовки.Защо това е така - не знам.Пловдив скоро няма да е европейска столица на културата.Но операта ще продължи да е без дом, а домът ѝ накрая ще рухне, за да може руините да се използват за \"ново културно пространство\", на което да боднем някоя инсталация за 3 милиона...", "date": "2019.12.21", "title": "Какво се случи с българската култура през 2019 г."}
{"url": "https://offnews.bg/futbol/spriagat-liubo-penev-za-trenior-v-kipar-718055.html", "text": "Българският специалист Любослав Пенев е все по-близо до това да поеме кипърския гранд АПОЕЛ Никозия, съобщава местното издание Gоаl-Phile-News, цитирано от Гонг. Още преди няколко дни родни медии написаха, че Ел Голеадор е бил предложен на ръководството на клуба.Явно двете страни вече са провели разговори помежду си, защото в Кипър са категорични, че той е първи избор на шефовете, а сделка няма да има само ако Любо откаже. Развръзка се очаква още около Коледа, защото в местния шампионат няма дълга пауза.Понастоящем наставник на кипърския шампион е Лукас Хаджилукас, който обаче е само временен вариант. Пенев, който бе спряган и за Ботев (Пловдив), е впечатлил ръководството на АПОЕЛ с методите си на работа, а двете страни вече са уточнили финансовите параметри на договора.Ако всичко е наред, любимецът на Сектор Г се очаква съвсем скоро да заеме мястото на уволнения наскоро Томас Дол. Макар АПОЕЛ да търси нов треньор, е важно да се отбележи, че той се класира за 1/16-финалите на Лига Европа, където ще се изправи срещу швейцарския гранд Базел.През 2015 г. Пенев бе спряган за наставник на друг кипърски гранд - Омония Никозия, но тогава двете страни не се разбраха. Ел Голеадор за последно води ЦСКА, като напусна “Армията” с големи скандали през май. Името му обаче пак се спрягаше за \"червените\" след раздялата им с Люпко Петрович.", "date": "2019.12.21", "title": "Спрягат Любо Пенев за треньор в Кипър"}
{"url": "https://offnews.bg/kultura/preporachvame-vi-sladka-smart-v-teatar-vazrazhdane-718060.html", "text": "Поет и алкохолик с обща емигрантска съдба попадат в трагикомични ситуации с черно чувство за хумор. Спектакълът представя живота на двама емигранти, които се опитват да надхитрят системата на една чужда страна, та дори и самата смърт. Пътят е един единствен - да пропътуват разстоянието от Германия до Хърватия не къде да е, а в ковчег. Двамата се опитват да сбъднат мечтата за бленуван и спокоен живот в собствената си родина, но са поставени на ръба на провала. Това е история за „Балканския човек“, за който малкото не може да бъде достатъчно.Цинцо и Маринко са двама гастарбайтери, работещи в Мюнхен. Поради мизерията, нищетата и страха, в който те са принудени да живеят и работят, Цинцо решава да измисли гениален план, като инсценира смъртта си и пропътува пътя от Мюнхен до Хърватия, затворен в ковчег. Неговата идея е, след като „умре“, Германия да отпусне пенсия по смърт на жена му (като вдовица), която е в Загреб.Критичен момент в идеята на Цинцо настъпва, когато поръчаният ковчег, пристигайки в квартирата му, се оказва къс и тесен. Маринко - самотен алкохолик, страдащ от епилепсия, е единственият приятел на Цинцо и само той знае за неговия замисъл. Маринко е поставен пред тежката дилема да остане сам завинаги в непозната страна без приятел или да се отдаде на изпълнението на плана. Но комичният обрат на събитията ни отвежда до момента, в който Маринко разбира, че е станала огромна грешка и въпросният ковчег няма да пътува за Хърватия, а за Турция. Оказва се, че към Хърватия пътува друг ковчег с друг мъртвец, заради объркване от страна на погребалната агенция. Жената на Цинцо е на път да посрещне мъртвец на име Абдул. Гробарите вече пристигат в квартирата и изнасят ковчега…Автор: Мате МатишичРежисьор: Димитър ИлиевСценография и костюми: Елис ВелиУчастват: Румен Драганов, Петър Силви Петров21 Декември, 19.00 (зала Надежда)18 Януари, 19.00 (зала Надежда)Билети .", "date": "2019.12.21", "title": "Препоръчваме ви: ''Сладка смърт'' в Театър ''Възраждане''"}
{"url": "https://offnews.bg/futbol/levski-pozdravi-fenovete-s-nastapvashtite-praznitci-video-718057.html", "text": "От Левски пуснаха клип с пожелания на отбора към феновете за Коледа и Нова година. Пръв пред камерата застана треньорът Петър Хубчев, който по принцип избягва да говори за публиката по време на сезона, но сега призова за помощ от трибуните през 2020-а.\"Скъпи левскари, благодарим ви за всеотдайната подкрепа. Пожелавам ви светли празници и успешна Нова година, в която рамо до рамо да се борим в името на Левски!\", заяви Хубчев. Добрите приятели Станислав Костов и Иван Горанов заедно се обърнаха към привържениците.\"Пожелаваме ви от сърце здраве, усмивки и весела Синя Коледа!\", а капитанът Живко Миланов допълни: \"Левскари, бъдете здрави, бъдете единни в делата и помнете: Без битка няма победа!\".Чужденците в състава пък на родния си език пожелаха весели празници на всички.", "date": "2019.12.21", "title": "Левски поздрави феновете с настъпващите празници (видео)"}
{"url": "https://offnews.bg/obshtestvo/18-godini-ot-tragediata-pred-diskoteka-indigo-718053.html", "text": "Днес се навършват 18 години от трагедията пред столичната дискотека \"Индиго\".На 21 декември 2001 г. пред дискотеката загинаха 7 деца, стъпкани и задушени, 12 пострадаха.След трагедията бившият председател на Държавната агенция за младежта и спорта Цвятко Барчовски получи 3 месеца затвор с тригодишен изпитателен срок и глоба от 1 500 лева, а управителят на заведението Ангел Николов – глоба от 3 000 лева.Осъдени бяха и охранителите Георги Василев и Анри Силаги, които трябваше да заплатят глоба от по 800 лева.Всяка година на мястото на бившата дискотека - на стадион „Юнак\"- се събират оцелелите от трагедията и родителите на загиналите деца.", "date": "2019.12.21", "title": "18 години от трагедията пред дискотека Индиго"}
{"url": "https://offnews.bg/obshtestvo/gasta-magla-i-namalena-vidimost-v-rajona-na-sandanski-i-po-patia-blago-718058.html", "text": "Агенция \"Пътна инфраструктура\" предупреждава за гъста мъгла и намалена видимост в района на Сандански и по пътя Благоевград - Кулата.Шофьорите да се движат с повишено внимание и съобразена скорост на АМ \"Струма\" в района на Сандански и по път I-1 Благоевград – ГКПП Кулата поради гъста мъгла и намалена видимост до 20 метра, гласи прессъобщението на пътната агенция. ", "date": "2019.12.21", "title": "Гъста мъгла и намалена видимост в района на Сандански и по пътя Благоевград - Кулата"}
{"url": "https://offnews.bg/nashite-avtori/kalin-terzijski-zashto-triabva-da-sme-strogi-kogato-stava-vapros-za-718026.html", "text": "Първо ще кажа две-три изречения по този въпрос: Има ли всеки гражданин право на мнение по всеки въпрос и да го дава по всеки повод?И ето моят отговор: Това е плуралистичната демокрация!Защото може да кажем така: Не, не всеки има право! Откъде-накъде ще си дават мнението и ще казват как стоят Нещата разни... профани и лаици, неграмотници и незапознати хора?По Въпросите трябва да се изказват Експерти!Какво са Въпросите в тоя живот?Всяко едно нещо, по което човек може да има мнение.Примерно: някакъв политик излязъл на главния път от някаква си пресечка, даже не погледнал, а по главния път летяла с превишена скорост друга кола, тя го връхлетяла – това било колата на някакъв нищо неподозиращ човек - и станала страховита катастрофа, и едно дете загинало. Да, по този въпрос могат да говорят само Експерти.Така биха казали някои.Аз се чувствам длъжен да заявя, че по този и по всички останали Въпроси имат право да говорят не само експерти; а задължение имат да говорят всички хора!Защото властта принадлежи на един единствен Суверен и той не се казва Експертна група, а се нарича Народ.Всеки има право и задължение да говори по важните въпроси (а всички въпроси всъщност са важни) в тоя живот. Казвам: право и задължение. Не само право, а И задължение.Тоест – целият народ би трябвало да бъде една Експертна група.Някой тук сполучливо ще се изсмее: Да, народ от разбирачи – това сме ние българите! И ще настане една ужасна говорилня!Да, това е свещената демокрация! – ще кажа аз. – на агората! Там, където всички взимат черни и бели камъчета, наречени „остракос” и дават своята оценка-присъда-мнение-дума – по всеки един обществен въпрос! Това аз наричам Всеотговорност!И така.Един политик блъска кола, в нея има дете, детето загива., в която е било детето.Тук, както казах, трябва да се изкажат експертите! Експертите?Не, тук трябва да се изкажа аз, както и всеки един друг човек, целият народ, а съдът трябва да се съобрази с народа.Особено когато става въпрос за съд над политик.Това, което интуицията ми веднага подсказва е: Не бива да се съди човек, който и без друго е бил осъден от съдбата. Тоест – бащата.Второто, което казва интуицията ми е: Не бива да се замъглява присъдата над политика с отклоняване на вината и към един обикновен човек; за да се извърши обичайното аберацио, да се застреля с куршум, предназначен за едного – някой съвсем друг човек.Третото, което казва обаче разумът ми, тоя плах съобразител с всички застрашителни външни авторитети, е: Но нима не е прекалено това – да съдим само политика, та да извършим едно демагогско жертвоприношение пред народния гняв?! Да заколим политик, а да оневиним обикновения човек – па макар и да е виновен – за да се харесаме на народа? И да плюем на справедливостта - заради народа?Тук Бергсон би казал нещо, но Бергсон не е между живите, та да ни каже: дали интуицията като знание за Цялото, е по-истинна; или разумът – като вечно чоплещ и разчленяващ - е по-истинен, въпреки че винаги изпуска Цялото?Интуицията ми казва: Не харесвам измъкващи се политици.И то защото... винаги се измъкват.Трябва да има – не заради назиданието, а заради прецедента, който ще се създаде – едно сурово наказание за политик; и то на високо ниво; и то – само на политика, не на всички наоколо, защото и те уж са виновни. Без замазвания и без разделяния на вината.И да се каже ясно: Не съдим политика, защото е политик – та да го пратим на заколение за да успокоим народния гняв! А съдим виновен човек, без да ни притеснява фактът, че е политик - за да е ясно, че има закон и справедливост.А разумът ми пак казва: трябва да се изкажат експертите.Но интуицията ми няма да се примири. Тя някак усеща, провижда, наясно е... че истината не е в експертните оценки. Не е в мисленето, а в предрационалното схващане.Защото...Защото е ясно: всяка оценка е основана на интуитивно, чисто морално, чисто (да го наречем) емоционално решение. То предхожда цялата работа на разума. Но повечето хора, вече взели решението си чрез тая древна система на оценяване с първия поглед, след това извършват една не съвсем осъзната процедура по натрупване на доводи, потвърждаващи първичната оценка. Тоест – ние още от първия поглед вече сме решили – след това вече просто си намираме подходящите доводи.Аз знам за себе си, че първо решавам, оценявайки нещата с интуицията си, а след това намирам доводите. Но колцина знаят това? Те си въобразяват, че всъщност разумът им е стигнал до решенията. А разумът само услужливо е намерил подходящата аргументация!И затова аз си позволявам да казвам какво говори интуицията ми. А тя определено е на мнение, че един несимпатичен човек със сигурност има защо да ни е несимпатичен. И когато блъсне някого с колата си – той просто потвърждава нашата антипатия.И тук интуицията ми веднага прави обратен завой и казва: Тук мирише на зле! Не може да се съди по симпатия! Не може на основата на антипатиите ни нито да осъдим някого, нито напротив – защото сме се уплашили от това, че не сме „безпристрастни” да направим обратното – да го оправдаем, именно защото ни е антипатичен! Често така правят добрите хора, които имат твърде взискателна съвест: оправдават охотно хора, които са им антипатични, дори и да са виновни. Оправдават ги, за да не бъдат обвинени в „пристрастност”.И така.Просто трябва да се мисли. И тук пак идва разумът: трябва да му мислят експертите!Не, казвам аз, това е огромен морален казус. И по него трябва да мисли будната съвест на Суверена. А кой е Суверенът?Народът. Мисля, че още е.", "date": "2019.12.21", "title": "Калин Терзийски: Защо трябва да сме строги, когато става въпрос за съд над политик"}
{"url": "https://offnews.bg/futbol/ludogoretc-vzema-shvejtcarski-natcional-718059.html", "text": "Шампионите от Лудогорец може да подсилят своята отбрана преди битките с Интер от 1/16-финалите в Лига Европа. Според сайта butfootballclub.fr разградчани имат интерес към национала на Швейцария Лео Лакроя.27-годишният бранител има договор със „зелените“ до края на сезона, а клубът няма намерение да го продължава. Затова Лакроа може да излезе евтино на българския шампион, защото и без това френският тим го губи след няколко месеца като свободен агент.197-сантиметровият швейцарец премина в Сент Етиен от Сион през лятото на 2016 г. За три години има 38 мача, но за този период два пъти е даван под наем. Първо на Базел, а през миналия сезон и на Хамбургер. За тима от Втора Бундеслига е изиграл 17 мача и е вкарал един гол. За националния отбор на Швейцария има един мач.Преди началото на настоящия шампионат Лудогорец вече привлече футболист от Сент Етиен. Това е Жоржиньо, който обаче през миналата пролет игра за ЦСКА под наем от френския тим.В същото време стана ясно, че няма шанс Лудогорец да привлече камерунския нападател Дидрик Жоел Тагу. Първата причина е, че той няма европейски паспорт, а в момента в Разград нямат свободни квоти за играчи извън ЕС.Друга причина е неясното му здравословно състояние. Както е известно, той е отпаднал от състава на Камерун за Купата на Африка през тази година заради проблеми със сърцето. Все още няма ясна информация дали се касае за животозастрашаващ проблем, но при всички положения рискът е голям.", "date": "2019.12.21", "title": "Лудогорец взема швейцарски национал"}
