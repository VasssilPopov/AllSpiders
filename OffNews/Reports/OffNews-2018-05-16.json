{"url": "https://offnews.bg/futbol/atletiko-madrid-specheli-liga-evropa-680781.html", "text": "Атлетико Мадрид прегази Олимпик Марсилия с 3:0 във финала на турнира Лига Европа и триумфира с трофея за втори път под ръководството на треньора Диего Симеоне, който изгледа двубоя от трибуните поради наказание.На финала на стадиона в Лион над всички бе Антоан Гризман, който вкара две попадения за победителите.След като загубиха последните два финала в сблъсъците срещу Реал (Мадрид) в Шампионска лига, тази вечер \"дюшекчиите\" не оставиха съмнение в превъзходството си, макар и двубоят да започна с натиск на френския тим.Антоан Гризман потопи мечтите на марсилските фенове с попадения в 21-ата и 49-ата минути, а капитанът на испанците Габи Фернандес ги довърши с гол в 89-ата. “Рохибланкос” отново се възкачиха на трона във втория по сила европейски клубен турнир, след като триумфираха през 2010 и 2012 година.Олимпик Марсилия - Атлетико Мадрид 0:30:1 Гризман (21)0:2 Гризман (49)0:3 Габи (89)", "date": "2018.05.16", "title": "Атлетико Мадрид спечели Лига Европа"}
{"url": "https://offnews.bg/obshtestvo/shok-uzhas-i-semejni-drami-karat-i-naj-drebnite-chinovnitci-da-dekla-680749.html", "text": "Стотици хиляди държавни чиновници от втория и третия ешелон на администрацията са в паника от това, че трябва да подават декларации, в които да изнесат данни за любовните си партньори, с които съжителстват.Професионалното обединение на държавните служители излезе с гневно становище по повод декларациите по чл. 35 от Закона за противодействие на корупцията и отнемане на незаконно придобитото имущество /ЗПКОНПИ/, които следва да попълнят почти всички служители в държавната администрация. Според организацията е напълно ненормално и служителите на най-ниските експертни нива, които нямат контролни функции, да попълват документи \"със смущаващо съдържание\". Те смятат разкриването на данни за висшите административни позиции за напълно необходимо, но за дребните служители в държавната администрация за напълно неоправдано - предпоставка за много семейни скандали, които биха били избегнати, ако чувствителната информация за партньора в сянка я няма черно на бяло.От Комисията за противодействие на корупцията и за отнемане на незаконно придобитото имущество обясниха пред OFFNews, че съдържанието на декларациите е определено от Народното събрание и не е приумица на ведомството на Пламен Георгиев. Странно е, че сега се появява недоволство по обхвата на документа, при положение, че законът бе гласуван още през януари, казаха оттам.Ето и цялото становище на Професионалното обединение на държавните служители:След като се запозна с утвърдените Декларации по чл. 35 от Закона за противодействие на корупцията и отнемане на незаконно придобитото имущество /ЗПКОНПИ/, които следва да попълнят почти всички служители в държавната администрация /без незначителен брой технически и изпълнителски длъжности/ и след получени запитвания и коментари от свои членове, Професионалното обединение на държавните служители (ПОДС) изказва тревога и недоумение относно съдържанието и целите на този документ.Още с публикуването на ЗПКОНПИ, бяхме изненадани от обхвата на това задължение стигащо до най-ниските експертни нива без никакви контролни функции, но очаквахме, че това обстоятелство ще бъде отчетено и документът ще е по-опростен с оглед различните възможностите за корупционни практики на различните нива в администрацията. Това не се случи – и днес, а и в следващите дни, служителите в администрацията ще се занимават с попълването на данни, които не винаги са разбираеми, свързани са със затруднения при набавянето на информация и са смущаващи по своето съдържание. Сложният процес на попълването им, независимо от указанията, също няма логично обяснение.Декларациите будят много и разнообразни въпроси, на които няма еднозначни отговори:Изброените въпроси съвсем не изчерпват всички поводи за тревога, които изпитват „деклараторите“, взирайки се с недоумение в графите.Общото усещане е, че назначавани на ниски и средни експертни позиции те влизат автоматично в числото на заподозрени в тежка корупция лица, тъй като се декларират данни за притежавани сухопътни, плавателни и летателни превозни средства. Целият документ има излъчване на „виновен до доказване на противното“.Не е ясно дали е направена оценка на въздействието на този закон, и ако е направена какво е съотношението между необходимите средства, време и усилия и очакваните резултати, или по-популярно съотношението „разходи – ползи“ от това мащабно упражнение. През май тази година и ежегодно над 120 000 служители ще губят време и нерви да попълнят тази всеобхватна информация, разположена на 10-на страници. Интересно е и какъв брой контролни органи ще е нужен, за да се провери надеждно всичко това. Ако данните ще се проверяват само при наличие на сигнал, то в разрез със всички правила за събиране и обработка на лични данни – принципа „прекомерност“ се събират толкова мащабно и подборно данни за имуществото, дълговете, приходите, живота и семейните връзки на всеки държавен служител.Декларацията в този си обем е прекомерна и единствено е приложима за висшите публични служители (които я и попълваха до сега), за висшите държавни служители и всички контролни органи, но за редовите служители е излишна и плашеща административна тежест.Дали вместо борба с корупцията, не се обяви война на брака и всички негови проявления!? Младите високо компетентни експерти, ще се запитат дали си заслужава срещу невисоките си възнаграждения да са длъжни да предоставят толкова голяма част от личния си живот и ежегодно да попълват безумни по обем и съдържание документи. Интересен би било проучване колко служители ще напуснат администрацията в периода 09.05.2018 г. до 09.06.2018 г., за да не декларират имуществото на хората на които държат и обичат. Подобен анализ трябваше, а не се направи, през 2009 г. когато беше приет първия закон за борба с корупцията и по същия начин претърпя неуспех при влизането си в сила. Беше преработен, включително и по отношение съдържанието на декларацията. През януари и февруари 2009 г. ключови експертни от администрацията напуснаха, заради влизащата в сила рестриктивни разпоредби.Законът предвижда проверката на декларациите, както и производството по установяване на конфликт на интереси да се извършват от комисия от служители (там където няма обособени Инспекторати по Закона за администрацията), изрично овластени от органа по назначаването да осъществяват тези функции. Това предполага ангажиране на допълнителен ресурс за обезпечаване на тези дейности, за които не съществува реален механизъм и възможност за осъществяване. Съгласно чл.44, ал.1 от закона проверката на декларациите се извършва чрез пряк достъп до електронните регистри, бази данни и информационни масиви, поддържани от държавните органи, какъвто достъп служителите нямат. Дори и да се осигури такъв достъп, то се създава една огромна група от овластени служители, които ще имат привелигирован достъп до чувствителна информация не само за служителите, но и за целите им семейства. Кой ще контролира тях?! Тепърва трябва се мисли и по създаването на организация за извършване на проверките, а и независимо по какъв начин ще се реши – чрез сключване на споразумения между институциите, чрез размяна на писмена кореспонденция или по друг начин, това безспорно ще натовари служители от администрацията с несвойствени за изпълняваната от тях държавна служба функции.ПОДС смята корупцията за едно от най-отвратителните явления в държавната администрация. Нейната хранителна среда са политически и роднински назначения на недостатъчно компетентни служители, на достатъчно високи и/или ключови постове. Корупцията не е само искане и получаване на подкуп. Тя е влияние, търговия с това влияние, получаване без законово основание, похвали и отличия, награди, сплашване, смачкване на достойнство, на кариери, на надежди и очаквания. Корупцията изтрива постепенно моралните устои на нашето общество. Действия и поведение неприемани и осъждани преди 10-15 години, сега са напълно допустими и търпими от гражданското ни общество, те вече не са изключения – те са практика, добра управленска практика. Корупция е и недостойните назначения, налагани от водената политика и преди и сега в държавната администрация и в сферите от държавно управление.Така подхранвана корупцията едва ли ще се пребори по този начин и с тези средства. Тя се разпространява отгоре на долу и така трябва да се преследва. Корупционни нагласи сред служителите са формират от примера на техните началници и от създадената система и наложени практики, в която ги насилват понякога да се впишат, с компромисите, които трябва да направят, за да не си загубят работата. Тези компромиси едва ли ще произведат средства за такова всеобхватно „разбогатяване“ на ниските длъжностни нива, а за високите – системата е създала достатъчно възможности за избягване на справедливи наказания.Обръщаме се към законодателите и органите, създадени да борят уродливите корупционни практики да преосмислят тези декларации, техния обем и съдържание, които са несъразмерни с отговорностите на огромния брой почтени държавни служители с надеждата да създадат документи съответни на техните функции и задължения.", "date": "2018.05.16", "title": "Шок, ужас и семейни драми: Карат и най-дребните чиновници да декларират с кого живеят"}
{"url": "https://offnews.bg/tenis/iaponetc-razvali-rozhdenia-den-na-grigor-dimitrov-680768.html", "text": "Най-добрият ни тенисист Григор Димитров отстъпи пред японеца Кей Нишикори със 7:6 (4), 5:7, 4:6 в двубой от третия кръг на турнира \"Мастърс 1000\" в Рим навръх 27-ия си рожден ден.Двубоят започна позитивно за българина, който успя да обърне първия сет, макар и да изоставаше с пробив, който върна за 5:5, а след това показа стабилност в тайбрека.Във втория сет Димитров допусна пробив в края и пропиля аванса си, който имаше в сета.В третата част българинът отново водеше с пробив, но допусна обрат и в крайна сметка напусна надпреварата.Добрата новина от мача е подобрената игра на Димитров на сервис, макар и да не беше достатъчна за краен успех. В следващия кръг съперник на Нишикори ще бъде германецът Филип Колшрайбер.", "date": "2018.05.16", "title": "Японец развали рождения ден на Григор Димитров"}
{"url": "https://offnews.bg/sviat/pred-oon-nikolaj-mladenov-prizova-izrael-da-ne-upotrebiava-prekomerna-680763.html", "text": "Специалният координатор за Близкоизточния мирен процес на ООН и бивш външен министър на България - Николай Младенов (ГЕРБ), изрази съмнение за прекомерна употреба на сила от Израел и съчувствие към палестинците за жертвите, дадени при сблъсъците в понеделник в Ивицата Газа. Той говори на извънредно заседание на Съвета за сигурност във вторник.\"За хората в Газа вчера беше трагичен ден\", заяви Младенов, цитиран от официалния сайт на ООН.Най-малко 60 души - включително 6 деца - са били убити, а повече от 1 300 са били ранени в понеделник в палестинския анклав, окупиран от Израел, чиито войници са обстрелвали с куршуми и сълзотворен газ протестиращи, събрани по протежението на оградата, казва Младенов.\"Израел носи отговорност да калибрира употребата си на сила, да не използва смъртоносна сила, освен в краен случай, при непосредствена заплаха за смърт или сериозно нараняване. Тя трябва да защитава границите си от проникване и тероризъм, но трябва да го прави пропорционално (на заплахата - бел. ред.)\", казва Младенов.Той призовава и считаната за терористична от Израел, САЩ и ЕС групировка Хамас, която контролира Газа и чиято основна цел е унищожаването на Израел, да не използва протестите, за да отвлича вниманието от нападения, които извършва по границата и с които провокира ответна реакция от израелските сили за сигурност.\"Нейните агенти не трябва да се крият сред демонстрантите и да рискуват живота на цивилни\", каза той.Протестите на палестинците започнаха на 30 март под надслова \"Големият марш към завръщането\". В понеделник край граничната ограда в Ивицата Газа бяха провокирани сблъсъци, при които, според контролираните от Хамас здравни власти в Газа, са загинали 60 души и са били ранени повече от 2 700. Ескалацията на напрежението се свързва с откриването на посолството на САЩ в Йерусалим същия ден. Това действие се приема като публично признаване от САЩ на свещения град за столица на Израел. То подбуди гнева на палестинците, чиято столица е Източен Йерусалим.Напрежението не стихна и вчера, когато за палестинците бе Nakba или Денят на катастрофата, в който се отбелязва бягството и прогонването на стотици хиляди палестинци от домовете им при основаването на държавата Израел на 14 май 1948 г.Израелските власти обясняват действията си от понеделник със самозащита и са категорични, че войниците са предприели мерки изцяло според установените правила. Позицията им е категорична - Хамас стоят зад размириците, изкарали на протестите в понеделник между 35 и 40 хил. палестинци.По този повод Младенов казва, че в рамките на протестния марш са протестирали около 35 000 демонстранти, като в градовете от Западния бряг - Рамала, Витлеем, Хеврон, Йерихон, Наблус и Източен Йерусалим - не се съобщава за жертви.Официалният представител на ООН потвърждава, че Хамас и бойци от други групировки са извършвали насилствени и провокативни действия, включително са поставяли импровизирани взривни устройства в периметъра на оградата.\"На този кръг на насилие в Газа трябва да се сложи край, защото в противен случай ще експлодира и ще привлече всички в региона в смъртоносно противопоставяне\", казва Младенов.\"Международната общност трябва да пристъпи и да предотврати войната\", подчертава той.САЩАмериканският посланик в ООН Ники Хейли заяви по време на дебата, че насилието се разпространява не само в Газа, а в целия Близък Изток. Тя защити Израел с думите, че \"двойният стандарт е добре познат в тази зала и днес работи извънредно\".Посланик Хейли посочи, че Съветът трябва да изследва ролята на Иран в последните нападения срещу израелски позиции в Голанските възвишения. Терористите от Хамас, подкрепяни от Иран, са инициирали нападения срещу израелските сили за сигурност и срещу инфраструктурата им в страната, смята тя.Тя за пореден път подчерта американския мотив за прехвърлянето на посолството в Йерусалим, като заяви, че то \"отразява реалността\", че Йерусалим е столицата на държавата от нейното основаване и е древната столица на еврейския народ.\"Няма правдоподобно мирно споразумение, според което Йерусалим да не остане столицата на Израел. Разпознаването на реалността прави мира по-достижим, а не обратното\", каза тя, добавяйки, че страната ѝ е готова да подкрепи преговорите и мирно споразумение по всички начини. \"Мир, при който хора от всички вероизповедания са свободни да се покланят в Йерусалим.\"ЕвропаЕвропейските страни членки на Съвета призоваха за преговори между Израел и палестинците за статута на Йерусалим.Позицията на Великобритания е ясна и остава непроменена от дълго време - Йерусалим трябва да в крайна сметка да бъде споделената столица на държавите на израелци и на палестинци, заяви посланикът на страната в ООН Карън Пиърс.Тя подчерта необходимостта от независимо, международно разследване за установяване на фактите за случилото се в понеделник. Отговорните трябва да бъдат задържани, необходимо е и да се определи дали използването на сила от израелска страна е в съответствие с международното право.ПалестинцитеВ обръщение към Съвета постоянният наблюдател по въпросите на Палестина Рияд Масур нарече случилото се в понеделник \"отвратително клане\". Израелската окупация на палестинската земя е основният източник на напрежение, каза той.Провокативното прехвърляне на посолството на САЩ в Йерусалим наруши резолюция на Съвета, допълни Масур, подчертавайки, че никоя страна няма правото на застрашава палестинската територия, особено когато статутът на Йерусалим трябва да се определи чрез преговори.\"Още колко палестинци трябва да умрат, преди да предприемете действия\", попита той и добави още един въпрос - ако се беше случило във вашите страни, как бихте реагирали?\"Нашите хора чакат дълго време. Не можем повече да чакаме края на тази несправедливост\", каза той.ИзраелДани Данон - израелският посланик в ООН - заяви, че Израел се е отказала от Газа през 2005 г., но анклавът никога не е достигнал потенциала си, защото Хамас го управляват след изборите през 2006 г. Вместо са инвестират в образование, инфраструктура и в икономиката, групировката харчи ресурсите си, за да \"тероризира Израел\", каза той.Международната общност, с малко смели изключения, не е направила нищо, за да спре палестинците да тероризират Израел, допълни посланикът.Според него обяснението, че преместването на американското посолство е предизвикало протестите, е просто поредното извинение за агресия срещу Израел.Съветът е длъжен да изобличи лъжите, да осъди насилието, причинено от Хамас и да \"застане на правилната страна в историята\".БългарияВчера българското Министерство на външните работи излезе с изявление по въпроса. Ето текста дословно:", "date": "2018.05.16", "title": "Пред ООН Николай Младенов призова Израел да не употребява прекомерна сила"}
{"url": "https://offnews.bg/interviu/uli-zima-vazduhat-vav-viena-stana-po-chist-kato-postroihme-zavoda-za-680715.html", "text": "Заводът Шпителау във Виена например е произведение на изкуството, намира се в центъра на града, а покривът на сградата е превърнат на градина. OFFNews разговаря с г-жа Ули Зима, Съветник по въпросите на околната среда в правителството на провинция Виена. Защо заводът за изгаряне на отпадъци във Виена Шпителау прилича на замък?След голям пожар през 1987 г. заводът за изгаряне на отпадъци Шпителау беше изграден отново – оформлението на това уникално съоръжение беше направено от прочутия виенски художник Фриденсрайх Хундертвасер. Така той създаде един символ за свръхмодерно изгаряне на отпадъци и екологично чисто и сигурно производство на топлинна енергия, което в днешни дни е известно далече извън границите на града и със сигурност е една от най-често фотографираните сгради във Виена.А защо се намира близо до центъра на града? Не бяха ли против хората, които живеят наоколо?Естествено преди новия строеж имаше дискусии, дали заводът за изгаряне на отпадъци да бъде на същото място - в девети район на Виена. Тогавашното ръководство на Виена, начело с кмета Хелмут Цилк, съвсем съзнателно взе решение да се запази мястото. И до днес голямото предимство на Шпителау е, че има изградена инфраструктура за централно отопление. И освен това – отпадъците се изгарят на мястото, където възникват, т.е. в самия град. Не се налага да бъдат транспортирани на далечно разстояние, което замърсява околната среда.Какво показват изследванията на въздуха – увеличи ли се замърсяването?Тъкмо обратно: Още при изграждането от 1988 до 1992 г. бяха спазени най-високи стандарти за опазване на околната среда. Например заводът Шпителау е оборудван с едни от най-модерните филтри за пречистване на отпадъчни газове в света. От 2012 до 2015 г. в Шпителау беше направено основно саниране. В рамките на тази модернизация бяха сменени котлите за отпадъци и монтирани нови филтри за улавяне на прахови частици, които намаляват емисиите до минимум. Актуалните стойности за състоянието на въздуха могат да се видят по всяко време на страницата в интернет на завода.Вярно ли е, че на покрива на завода свиват гнезда соколи?Да, непосредствено до комина има направени места за гнездене на керкенези. И това е само един от примерите, които показват усилията за свързване на човека, техниката, изкуството и природата в Шпителау. Покривът е озеленен, а на една от козирките има и дървета – всичко това прави присъствието на природата в центъра на града още по-забележимо. Златното кълбо, което прави особено впечатление, заедно със синия комин и двете златисти обшивки, символизират един по-добър и по-красив свят.Колко боклук преработва и колко енергия произвежда от RDF отпадък?В Шпителау годишно се преработват 250 000 т битови отпадъци. При преработването им се произвеждат 120 000 мегаватчаса електричество и 500 000 мегаватчаса топлинна енергия. Така се осигурява екологично чисто отопление за над 60 000 домакинства и електричество за над 50 000 домакинства.Има ли недоволство днес сред жителите на Виена от завода и производството – миризма, шум от камиони с боклук, натоварване на трафика?Както при всички големи проекти в центъра на града диалогът с населението и прозрачността са особено важни. Фриденсрайх Хундертвасер допринесе много заводът да се приеме добре от живеещите в негова близост, останалото се постига от модерната техника. Освен това се предлагат безплатни посещения на съоръженията, предвидени са специални места за представяне на изкуство и култура. Виенчани се гордеят с Шпителау – един от най-известните символи на град Виена.", "date": "2018.05.16", "title": "Ули Зима: Въздухът във Виена стана по-чист, като построихме завода за боклук"}
{"url": "https://offnews.bg/koloezdene/sajman-jejts-s-vtora-etapna-pobeda-v-dzhiroto-680774.html", "text": "Лидерът във временното генерално класиране на Обиколката на Италия Саймън Йейтс (Mitchelton–Scott) спечели втора етапна победа в тазгодишното издание на Джирото, след като финишира пръв в 11-ия етап Асизи - Осимо (156 км).Британецът финишира само с 2 секунди аванс пред основния си конкурент Том Дюмулен от Sunweb. Етапът премина в спокойно темпо, като Йейтс нанесе удара си във финалните 3,5 км, които се проведоха по стръмнина.Той се откъсна от съперниците, като единствено Дюмулен тръгна след него, но успя само да задържи минимална разлика. Трети с пет секунди изоставане завърши Давиде Формоло от Bora.Голямата звезда Кристофър Фрум от екипа на Sky завърши едва 23-и с изоставане от 40 секунди и вече върви на цели 3,20 минути зад лидера.След пробягването на първите 11 етапа Йейтс води с 47 секунди пред Том Дюмулен, а Тибо Пино (FDJ) е трети на 1.04 минути. В четвъртък предстои 12-ият етап – 214 километра от Осимо до легендарната писта от Формула 1 \"Имола\".", "date": "2018.05.16", "title": "Саймън Йейтс с втора етапна победа в Джирото"}
{"url": "https://offnews.bg/sviat/tusk-za-tramp-s-priateli-kato-tezi-koj-ima-nuzhda-ot-vragove-680772.html", "text": "\"Когато погледнем към последните решения на президента Тръмп, някой може да се запита – с приятели като тези кой има нужда от врагове\". Това заяви председателят на Европейския съвет Доналд Туск преди утрешната среща на върха между лидерите на ЕС и Западните Балкани. \"Ако говорим честно, Европа трябва да бъде много благодарна на президента Тръмп. Благодарение на него се  отървахме от всичките си илюзии. Той ни накара да разберем, че ако имаме нужда от приятелска ръка, ние може да я открием на собственото си рамо. Европа трябва да направи всичко възможно, за да запази трансатлантическите отношения, но трябва да бъдем готови и за онези сценарии, при които действаме сами. Имаме достатъчно потенциал, за да посрещнем това предизвикателство\", коментира Туск. Думите на Туск идват на фона на решението на Тръмп да извади САЩ от ядрената сделка с Иран и на темата за американските санкции срещу производителите на стомана и алуминий. \"В новата глобална игра Европа ще бъде или един от основните играчи, или пионка. За да бъде субект, а не обект на глобалната политика, Европа трябва да бъде икономически, политически и военно обединена, както никога досега. Или сме заедно, или няма въобще да ни има\", каза Туск.Според него излизането на САЩ от ядрената сделка с Иран трябва да бъде посрещнато от обединена Европа.\"Искам лидерите да препотвърдят, че ЕС се придържа към сделката, докато Иран се придържа към нея. Сделката е добра за глобалната сигурност, което е причината да я подкрепим\", подчерта той. По повод американските мита срещу европейски производители на стомана и алуминий Туск заяви, че част от мотивите на САЩ да предприемат тази крачка са, че по този начин защитават националната сигурност на страната, но е абсурдно Тръмп да възприема ЕС като враг.За предстоящата утре среща ЕС - Западни Балкани Туск коментира, че ще бъдат обсъдени европейските перспективи за тези страни, инфраструктурната свързаност и връзките между хората.Той призова да не се правят просто политически декларации, а да се демонстрира, че ЕС е загрижен за икономическото развитие на Балканите, защото това е в интерес и на ЕС. ", "date": "2018.05.16", "title": "Туск за Тръмп: С приятели като тези кой има нужда от врагове"}
{"url": "https://offnews.bg/politika/radev-obshtestvoto-mozhe-da-plati-mnogo-visoka-tcena-ako-obektivnost-680769.html", "text": "Обществените медии носят отговорност пред гражданите за утвърждаването на професионалните стандарти в журналистиката и акцентирането върху социалнозначими теми в свят на все по-голяма концентрация на медии и финанси.Това беше общата позиция на държавния глава Румен Радев и на генералния директор на Европейския съюз за радио и телевизия Ноел Къран, който е на посещение в България за участие в срещата на обществените радио и телевизионни медии от Югоизточна Европа.В Срещата участваха генералният директор на БНР Александър Велев и генералният директор на БНТ Константин Каменаров.  Свободният достъп до достоверна и актуална информация е важен за всяко гражданското общество. Обществото може да плати много висока цена, ако плурализмът в медиите отсъства и липсва доверие в тяхната обективност, а те се възприемат предимно като източник на пропаганда или реклама, беше подчертано на срещата.Алтернатива на електронните медии и изданията, които следват собствен подход за отразяване на събитията на основата на корпоративна или политическа принадлежност, могат да бъдат само обществените медии, отбеляза Ноел Къран.Като основно предизвикателство пред обществените медии в България бяха посочени неадекватното финансиране, което не им позволява да бъдат конкурентоспособни на пазара на труда, нито да инвестират в съвременни технологии.Президентът Радев посочи и необходимостта от усъвършенстване на медийното законодателство в България за повишаване на прозрачността в собствеността на медиите, тяхното финансиране, както и на критериите за формиране на субсидията за обществените медии.", "date": "2018.05.16", "title": "Радев: Обществото може да плати много висока цена, ако обективността отсъства в медиите"}
{"url": "https://offnews.bg/sviat/ruski-voenni-korabi-shte-patrulirat-postoianno-v-sredizemno-more-680775.html", "text": "Руски военни кораби ще патрулират през цялата година в Средиземно море, за да противодействат на терористичната заплаха в Сирия, където руската армия действа на страната на режима на Башар Асад.Това стана ясно от думите на руския президент Владимир Путин, цитиран от ТАСС и БТА.\"Поради запазването на терористичната заплаха в Сирия нашите кораби с крилати ракети \"Калибър\" ще патрулират постоянно в Средиземно море\", заяви Путин на среща с руски военни в Сочи.Русия разполага с две военни бази в Сирия, в които са разположени усъвършенствани системи за противовъздушна отбрана - военноморската база в Тартус, близо до ливанската граница, и базата в Хмеймим, северно от Латакия. Освен това Путин изтъкна \"прецизните и добре координирани действия на руските кораби и подводници по време на операцията в Сирия и ударите с крилати ракети и ефективната работа на флотската авиация, които нанесоха значителни щети на терористите\" на сирийска територия.Руската намеса промени хода на конфликта, позволявайки на сирийската армия да отнеме от бунтовниците и от групировката Ислямска държава контрола на над половината от територията на Сирия, отбелязва АФП.Путин каза още, че флотът повишава бойния си потенциал и това трябва да продължи. Според него трябва да се подсилят разположените на плавателни съдове стратегически ядрени сили, за да се повиши ролята на флота в ядреното сдържане.Той увери, че Москва ще продължи да осигурява на военноморските сили най-новите оръжейни, комуникационни и други системи.", "date": "2018.05.16", "title": "Руски военни кораби ще патрулират постоянно в Средиземно море"}
{"url": "https://offnews.bg/politika/borisov-pomagajte-che-ako-na-balkanite-ne-si-pomognem-sami-i-gospod-680762.html", "text": "Помагайте ни, защото, ако ние на Балканите не си помогнем сами, то и Господ няма да ни помогне. Това заяви премиерът Бойко Борисов, който участва в откриването на конференцията \"В диалог със Западните Балкани: създаване на регион на растеж, сигурност и свързаност по пътя към Европа\".Пред присъстващите Борисов посочи като успех идването на лидерите в София и поставянето на проблемите пред тях. Преди 15 години Гърция, в Солун, дават перспектива на България и Румъния и ние като държава винаги трябва да помним направеното, посочи Борисов, цитиран от БТА.Той подчерта, че днес в София идват лидерите на ЕС заедно с лидерите на Западните Балкани, което по думите му е било трудно, защото има достатъчно проблеми в Европа, но накрая са се съгласили и са приели присърце срещата, което се дължи най-вече на германския канцлер Ангела Меркел.\"Това, което мога да кажа в момента категорично, по което мисля, че имаме абсолютно разбиране всички в Съвета и съм сигурен, че ще стане, това са основните транспортни, жп коридори, магистрали, дигитална инфраструктура, пристанища\", каза Борисов, като изказването му беше онагледено със схема на инфраструктурните проекти.\"Немалка част от тях вече са изградени с европейско финансиране, а сега, знаете, днес тук са и Световната банка, и ЕБВР, Европейската инвестиционна банка - шефовете им, направили сме панели, в които ще се работи два-три дена, за да могат оттук вече да си тръгнат с ясна картина кое как ще се финансира. Тол-системите, които се въвеждат във всички тези държави, гарантират, че могат да изплащат нисколихвените заеми, които ще дадат тези банки, и в същото време с грантовете от ЕК, с малко кофинансиране от бюджетите на тези страни, това, когато го има, съм убеден, че Балканите ще бъдат едно от най-добрите места за живеене на Европа\", допълни той. Защо толкова се плашат от Западните Балкани, попита премиерът, като посочи, че БВП на всички тези държави е около 96 млрд. евро, т.е колкото е БВП само на Словакия.Говорим все едно за приемането на Словакия - и такъв страх. Така че Западните Балкани като БВП са колкото Словакия, а като население са по-малко от Румъния. От какво толкова се плашим при огромните - трилиони бюджет и БВП на Европа, а в същото време, това място генерира само войни и огромни разходи след това, продължи той.Премиерът коментира още, че за съжаление голяма част от вниманието на лидерите ще бъде ангажирано с иранското ядрено споразумение, с търговските отношения със САЩ.Хърватският премиер Андрей Пленкович изтъкна важността на връщането на Западните Балкани отново в дневния ред на ЕС. Имаме нужда от много работа, защото Европа се променя всеки ден, коментира Пленкович, който посочи и възхода на популизма и антиевропейски партии.По думите му колкото по-силни са такива партии, толкова по-малко вероятност има за разширяване на ЕС.Посланието ми е, че трябва да се възползваме от момента, от ентусиазма и инициативата от страна на Бойко Борисов, посочи Пленкович.", "date": "2018.05.16", "title": "Борисов: Помагайте, че ако на Балканите не си помогнем сами, и Господ няма да ни помогне"}
{"url": "https://offnews.bg/politika/borisov-zagovori-za-nobelova-nagrada-za-merkel-680760.html", "text": "Г-жа Меркел, която след време не знам дали Нобелова награда ще вземе, но за Балканите има за какво да й благодарим, заяви днес премиерът Бойко Борисов на конференцията \"В диалог със Западните Балкани: създаване на регион на растеж, сигурност и свързаност по пътя към Европа\".Борисов акцентира, че германският канцлер има много съществена роля лидерите на ЕС и Западните Балкани да приемат присърце срещата в София.Защо толкова се плашат от Западните Балкани, след като - какви са цифрите - като население те са по-малки от Румъния, а като БВП - те са колкото Словакия, каза премиерът и сравни евроинтеграцията на Западните Балкани като \"приемането само на Словакия\" в ЕС.Брекзит зацикля, не се развива така, както на всички ни се иска, констатира Борисов. Aко ние на Балканите не си помогнем сами, то и Господ няма да ни помогне. Всички зависи в края на краищата от нас, завърши изказването си министър-председателят.Македония чака чудоНа конференцията в НДК днес македонският външен министър Никола Димитров заяви, че \"ще бъде чудо, ако успеем да решим спора за името с Гърция, но чудесата са възможни. А днес всички ние се нуждаем от чудеса\".ЕС трябва да помогне на страните, които искат да се реформират. Македония изгуби поколения, застинала на място. Гледахме влака на ЕС как минава и искахме да се качим. Днес ние се променяме. Променяме начина, по който водим политика, сменяме системата, разчитаме на много по-голяма прозрачност в действията си, каза Димитров.Днес в Македония министрите се състезават кой по-малко разходи ще има във ведомството си. Преди две седмици ни гостуваше министър от една голяма държава. Всички искаха да се срещнат с него, но никой не искаше да го покани на обяд, пошегува се македонският външен министър.Ще е трагедия, ако ЕС не започне преговори с Македония за присъединяване, прогнозира Димитров.", "date": "2018.05.16", "title": "Борисов заговори за Нобелова награда за Меркел"}
{"url": "https://offnews.bg/obshtestvo/predadohme-li-makedonskata-pravoslavna-tcarkva-za-da-napravim-usluga-680771.html", "text": "Решението на Светия синод да забрани на духовниците от Българската православна църква да участват в планираното съвместно честване на 1000-годишнината от основаването на Охридската архиепископия в Македония днес провокира протест на десетки граждани.Един от главните инициатори на протеста пред Синодалната палата е председателят на фондация \"Българска памет\" Милен Врабевски.  Според него взетото на последното заседание решение обслужва \"външни антибългарски интереси\" и по този начин в момента Светият синод води \"антидържавна дейност\".Настояваме Патриархът да свика извънредна сесия на Светия Синод, на която да бъде преразгледано решението от 14 май, когато 8 архиереи подкрепиха предложението Светият синод на Българската православна църква да не изпраща делегация в Македония за честванията на 1000 години Охридска архиепископия. Скандалното гласуване е станало в отсъствието на Патриарх Неофит, който пое отговорност да приемем подадената ръка от МПЦ да им бъдем Църква-майка в битката им за автокефалност, коментира Врабевски.Демонстрантите са на мнение, че \"няма никакви действия за последните 10 години по въпроса за духовното единение с братята от двете страни на границата. Това компрометира усилията на България за мир и прогрес в региона.\"От фондация \"Българска памет\" предупреждават също така, че специално създадената комисия по въпроса БПЦ да стане Църква-майка на МПЦ е нефункционираща.Вчера - часове след като ясно, че предстои протест - от пресслужбата на Светия синод обявиха, че е взето решение \"за отбелязване на 1000-годишнината от основаването на Българската Охридска архиепископия\" с отслужване на архиерейска св. Литургия в Патриаршеската катедрала \"Св. Александър Невски\" на 10 юни.По сценария на МоскваПред БНР Милен Врабевски коментира, че общо взето се играе по сценария на Москва: Руската православна църква не желае да има отделна Украинска църква, и най-верния ѝ сателит - Сърбия, да не дава независимост на Македонската православна църква.Журналистът от БНТ и водещ на \"Вяра и общество\" Горан Благоев е на мнение, че с решението си Светият синод е проявил абсолютно историческо късогледство.Според него страхът от двете големи църковни сили - Цариградската и Руската патриаршия, е надделял.Русия стои зад Сърбия, а Цариградската патриаршия си играе своята игра като претендира, че тя е Църква-майка на всички църкви на Балканите, обясни той.Когато на тези тържества по случай 1000-годишнината отсъстват български митрополити, това означава едно: България признава правото на Македония единствено и само Македония да се смята наследник на Охридската архиепископия, тъй като по стечение на историческите обстоятелства сегашната македонска територия съвпада с част от диоцеза и центърът на някогашната Охридска архиепископия се намира в държавата Македония, обясни Благоев.Ние трябваше да отидем като Църква-майка и да имаме това първенствуващо място, което самото Скопие поиска, каза  водещият на \"Вяра и общество\" пред БНТ.", "date": "2018.05.16", "title": "Предадохме ли Македонската православна църква, за да направим услуга на Москва?"}
{"url": "https://offnews.bg/sviat/visokopostaven-chlen-ot-upravliavashtata-partia-v-rusia-otkrit-martav-680780.html", "text": "Бивш член на висшия съвет и настоящ член на експертния съвет на управляващата в Русия партия \"Единна Русия\" Юрий Котлер е открит мъртъв в дома му в Москва. Той е открит с огнестрелна рана на главата. Основната версия, по която се работи, е самоубийство, съобщи ТАСС. Според източник на агенцията в апартамента на Котлер е открито и предсмъртно писмо. 50-годишният Котлер живеел сам в апартамента. Полицаи влезли в апартамента на Котлер, след като негови близки подали сигнал, че не могат да се свържат с него от няколко дни. В апартамента му не са открити следи от борба. Котлер е бивш журналист. Работил е като кореспондент на РИА Новости, Time и New York Times. Той е и бивш зам.-директор на ВТБ. ", "date": "2018.05.16", "title": "Високопоставен член от управляващата партия в Русия открит мъртъв в Москва"}
{"url": "https://offnews.bg/sviat/buri-v-sasht-vzeha-pet-zhertvi-680778.html", "text": "Най-малко петима са загиналите в североизточните райони на САЩ заради мощни бури, съобщи Ей Би Си, цитирана от БГНЕС.Сред жертвите е момиче на 11 години. То загинало, след като икоренено дърво паднало върху колата, в която се намирало. Повалени от вятъра дървета са причинили смъртта още поне на четирима души в Кънектикът и Пенсилвания.Мощни ветрове, проливни дъждове и едър град са довели до срив в електроснабдяването на щатите Ню Йорк, Ню Джърси, Пенсилвания и Кънектикът. Без ток все още са около 350 000 души.Бурята вече е отминала поразените райони, но според метеоролози дъждовете ще продължат още няколко дни.", "date": "2018.05.16", "title": "Бури в САЩ взеха пет жертви"}
{"url": "https://offnews.bg/sviat/arestuvaha-41-balgari-za-trafik-na-hora-v-ispania-680765.html", "text": "41 българи бяха арестувани при специализирана операция на испанската полиция срещу престъпна група, занимавала се с трафик на хора и сексуална експлоатация на непълнолетни, съобщи bTV.При спецакцията в Испания са освободени, като 12 от тях са непълнолетни. Още 4 жертви се освободени в други европейски държави. Разследването срещу престъпната група е започнало през август 2017 г.Много от жертвите на групата са открити в необитаеми сгради в Мадрид, в ужасяващи условия. Те били примамвани да се преместят от България в Испания с фалшиви обещания, но веднъж пристигнали, били поставяни в условия на робство и заставяни да извършват престъпления.В други случаи обаче непълнолетните са били давани на нелегалната организация от родителите им.", "date": "2018.05.16", "title": "Арестуваха 41 българи за трафик на хора в Испания"}
{"url": "https://offnews.bg/sviat/zaev-makedontcite-useshtat-priatelstvoto-na-balgaria-680776.html", "text": "Всички в България поддържат Македония, това е много приятно чувство. Усещаме искреното приятелство. Това заяви македонският премиер Зоран Заев пред БНТ. \"Търговията ни с България нарасна с 11%. Има представления на български театри в Македония. Само придобивки може да има за двата народа и това се усеща. В Македония има много български инвеститори. Има и македонски инвестиции в България, но са по-малко, защото и ние сме по-малки\", каза той. Заев подчерта, че членството на Македония в ЕС може да донесе само позитиви на Съюза. Балканите са като буре с барут затова трябва да се разбираме, подчерта македонският премиер. По думите му Европа е изпратила силен сигнал, че иска Западните Балкани. Над 75% от македонците са за членство в НАТО и ЕС.\"Македония е кандидат за ЕС от 2005 г. и нямаме никакъв напредък, нямаме дата за преговори заради проблема с името, който имаме с Гърция. Реформите също не се развива така, както очакваше ЕС. За последните 11 месеца със смяната на правителството и поучени от политическите кризи Македония представя позитивен пример с помощта на съседните страни в региона, които са страни членки като България\", подчерта Заев.Той допълни, че гръцкият премиер Алексис Ципрас и партията му СИРИЗА са левичарски ориентирани и са близки с тяхното семейство, което е от значение за решаването на много чувствителни въпроси.\"Ние решихме много важни точки. Те бяха седем, от тях решихме шест. Остана само спора за името“, обясни македонският премиер.Председателят на ПЕС Сергей Станишев пък коментира, че ЕС трябва да има ясен ангажимент и трябва да се даде ясна и реалистична перспектива за страните от Западните Балкани за членство в ЕС. По думите му 2025 г. е реалистична дата за някои от страните от региона да станат част от ЕС. Според него откакто Заев е премиер в Македония атмосферата е съвсем различна. Ние трябва да се гордеем като страна председателстващ, че успяваме да наложим този дневен ред, да се превърне в дневен ред на ЕС. Това има значение за хората от Западните Балкани, защото те бяха позабравени, добави Станишев.", "date": "2018.05.16", "title": "Заев: Македонците усещат приятелството на България"}
{"url": "https://offnews.bg/sviat/izkazvaniata-che-zaginalite-v-gaza-sa-teroristi-sa-koshtunstveni-za-680777.html", "text": "Изказванията, че загиналите в Газа, включително децата, са терористи, са кощунствени. Това заяви руският външен министър Сергей Лавров, цитиран от ТАСС и БТА.\"Не мога да се съглася с изявленията, че десетки мирни граждани, включително бебета, които бяха убити в хода на тези инциденти, са терористи\", коментира той.\"Смятам, че това са кощунствени изказвания, които трябва да бъдат изключени от честния разговор\", подчерта Лавров.По последни данни при сблъсъци с израелските сили в понеделни са загинали над 60 палестинци, а над 2800 са били ранени.Министърът увери, че Москва е готова да съдейства всячески на диалога между Израел и Палестинската автономия за Йерусалим.\"Тази тема не може да бъде обект на едностранни решения, тя трябва да се обсъжда и по нея трябва да се сключват споразумения чрез пряк диалог между ръководителите на Палестина и Израел\", коментира той.", "date": "2018.05.16", "title": "Изказванията, че загиналите в Газа са терористи, са кощунствени, заяви Лавров"}
{"url": "https://offnews.bg/politika/armiata-izpalniava-zadachite-si-no-v-risk-i-zatrudnenia-680745.html", "text": "Българските въоръжени сили са в състояние да изпълняват задачите си, но със затруднения и повишен риск. Това се посочва в годишния доклад за състоянието на отбраната, който правителството прие на заседанието си в сряда.В него като основен проблем е посочен недостигът на военнослужещи, който е достигнал 20% от щатния състав и засяга в най-голяма степен Сухопътните войски. Проблеми има и с недостатъчното ресурсно осигуряване, затрудненията по поддържането и развитието на отбранителните способности.Тези проблеми бяха констатирани и в предходните доклади, като при последния, който беше  на Огнян Герджиков. Констатациите обаче не се харесаха на новата власт и  и пренаписан в частта му, в която се обяснява дали армията може да изпълнява задълженията си именно поради кадрови проблеми, недостатъчното ресурсно осигуряване и остарялото въоръжение.За поредна година става ясно, че нещата в армията не са се променили, въпреки че тя изпълнява задачите си. В доклада се посочва, че ръководството на военното министерство ще концентрира усилията си за изработване на пътна карта за дългосрочна програма за развитие на въоръжените сили до 2020 г., както и за повишаване на разходите за отбрана до 2% от брутния вътрешен продукт до 2024 година. През 2017 г. във въоръжените сили са проведени 290 учения, което е с 11% повече от предходната година. Формирования и отделни военнослужещи са участвали в осем мисии и операции зад граница. Общият брой военнослужещи, включени в планираните ротации през годината, е над 900, което е повишение от около 19 на сто, се посочва още в доклада.", "date": "2018.05.16", "title": "Армията изпълнява задачите си, но в риск и затруднения"}
{"url": "https://offnews.bg/interviu/kak-se-rodiha-naj-hubavite-balgarski-pesni-interviu-s-avtora-im-aleks-680741.html", "text": "Александър Петров е авторът на текстовете на десетки от най-хубавите български песни. Сред тях са \"Нашият град\", \"Богатство\" и \"Любовта, без която не можем\" на старата \"Тангра\", \"Жулиета\", \"Бъди какъвто си\", \"Оловният войник\", \"Черно-бяла снимка\", \"Циркът\" на новата \"Тангра\", \"Дъвка-балон\" на Стенли, \"Безсъние\" на Чочо Владовски, \"Приятели\" и \"Главната улица\" на Фактор, \"В друго време, в друг свят\" на \"Сигнал\", \"Оставаме\" от филма \"Оркестър без име\", \"Близо до мен\" на Вили Кавалджиев, \"Тук и сега\" на Д2, както и сините химни \"Времето е наше\", \"Последен валс\", \"Развод ми дай\". В понеделник в столичния София лайв клуб Александър Петров представи своята стихосбирка с рок поезия. Разговорът водим заедно със София Георгиева, за чиито песни Александър Петров подари два от най-хубавите си текстове \"Кристална тишина\" и \"Сбогуваме се бавно\". Г-н Петров, знам, че дълго се обмисляше как да се казва стихосбирката. Как избрахте името? Избрах заглавието \"Бъди какъвто си!\", защото тази песен беше важна за едно поколение, което вече усещаше новата вълна, но трябваше някой да я формулира. Мисля, че с група \"Тангра\" точно това направихме. В стихосбирката основно са включени стихове, които първо са създадени като стихове и след това е правена музика по тях, а не както сега масово се прави - първо да се създаде музикалният макет, а след това в него да вместиш текста. Подзаглавието е \"Рок поезия\", защото в книгата са включени основно произведения, които са изпълнявани от най-известните български групи. В песента \"Бъди какъвто си\" има един стих: Бях цели два сезона кандидат-студент, но не ми достигна балът със един процент. Това житейска история ли е? Житейска история е. Не ми достигна балът с 1% за Софийския университет и ме приеха във Великотърновския. Следвах там две години. Живях в една мансарда, точно под звездите, на ул. \"Мермерлийска\" във Велико Търново. От там тръгна конецът, около който се оплете кълбото за песента \"Богатство\". Имах една зла хазяйка, която, слава Богу, ме безпокоеше, само когато наближаваше времето за наема. А виенска кифла и каничка кафе носеше ли? Е, това е вече подстригване на нещата. По това време наистина имаше виенски кифлички, шест стотинки струваха, и с кафе много добре се вписваха в пейзажа, но по-скоро образът е събирателен образ на хазяйка. Всеки млад човек, какъвто бях и аз, излизайки от родното гнездо и вече чувствайки се свободен, първокурсник, живее на квартира и никой не му търси сметка кога се прибира, кога излиза. Вероятно много хора са мечтаели за някоя млада и хубава хазяйка. А тя после позна ли се в песента? Не съм поддържал връзка с нея. Но тя беше толкова далеч от реалния живот, че... Да не говорим, че песента е писана цели 10 години след това. Малкият град кой е? Малкият град е всеки един град в България по онова време. И тук парадоксът е, че въпреки че съм израснал в центъра на София, на брега на Перловската река, тя доби такава популярност. Всеки намери в думите нещо от себе си. И аз  анализирах този успех и си зададох въпроса защо и как без никакъв опит до този момент написах думите за толкова популярна песен. Тогава си дадох сметка, че човек трябва да разказва истински истории. По това време текстовете за поп, и рок музиката бяха доста клишосани и подстригани.  Както каза веднъж Тома Спространов - С тези песни, които направихме с Тангра - \"Любовта, без която не можем\", \"Богатство\" и \"Нашият град\", просто се въведе една нова естетика в рок музиката и тя започна да става по-социална и по-близка до хората.  В ония години се пееха големи клишета. Но в края на 70-те, началото на 80-те, нещата започнаха да се променят. След тези песни на \"Тангра\" \"Щурците\" направиха \"ХХ век\", „Вкусът на времето“. По това време с тях работеше един много талантлив мой колега - Волен Николаев. Аз работех основно с \"Тангра\", той - със \"Щурците\", и повечето от наистина големите им хитове са с негови думи.  Как стана твоята връзка с \"Тангра\"? Как се открихте? Не се открихме. След като завърших Университета, ме прибраха в казармата и то ме прибраха за 2 години.  И уволнявайки се,  скитам бездомен, безнадежден и унил, и безпаричен - не забравяйте, ме среща Борето Карадимчев. И понеже имаме роднинска връзка с него, така, от любезност, ме попита на улицата \"Какво правиш?\". Ми, казвам, търся работа. По онова време на беше лесно да се намери добра работа. Тогава ми предложи да се пробвам да напиша текст за песен, която ще се изпълнява от някаква абсолютно неизвестна група от най-затънтените райони на България. Аз се замислих какво би било приятно да изпеят на тези момчета, които не познавах и никога не съм  ги виждал. Замислих се, че може би ще им е приятно да изпеят нещо за себе си, да разкажат за собствения си живот. Така ми хрумна да направя един портрет на малкия град. И още първата песен става тотален хит. Да, втората беше историята с каничката кафе, третата беше \"Любовта, без която не можем\", която за мен е една от най-хубавите балади. Започнаха да ме търсят и други композитори. Получих първите хонорари, показаха ме 2-3 пъти по телевизията, момичетата станаха любезни. Не съм бил никога суетен, но си дадох сметка, че това може да стане моя професия. А как пишеше песните? Ти пишеше стихотворения и след това по тях композиторите пишеха музика? Да, по онова време така се работеше.В първия албум на \"Тангра\" имам още няколко песни, но не станаха толкова популярни. Може би защото бяха правени по музика. Композиторът сглоби нещо на пиано, даде ти го на демозапис и ти трябва да си къртиш мозъка, за да наместиш думите. Текстовете за тези песни  нямат такава стойност и нямат място в книгата. При мен така се е случило, че новата \"Тангра\" са ми първата голяма любов в българската музика. Бяха толкова различни от всичко дотогава. И като заговори за истории, аз по-хубаво развита история от \"Черно-бяла снимка\" не се сещам. \"Черно-бяла снимка\" е по действителен случай. Баща ми имаше фотоапарат и обичаше да снима. Ние с брат ми (имам брат-блкизнак) бяхме  хлапета. И той редовно, като излизахме на разходка, носеше фотоапарата, а ние сме 5-6-годишни. Носи си фотоапарата и ни оставя да стоим някъде, а той почва да мери с крачки разстоянието, да фокусира обектива. И ние с брат ми стоим като някакви гаврошчета, минават хора, гледат ни – бяхме притеснителни деца... Един ден разглеждах този албум и виждам тази снимка. Стоим с брат ми едни такива оклюмали и само дето сълзи нямаме в очите. Така ми хрумна тази история за черно-бялата снимка, за кока-колата, която в ония години мислехме, че е някакво алкохолно питие, за целия този пейзаж. Въобще този текст е една фотография на времето. Помня, че като го чух, веднага проверих в тълковния речник какво е \"рипсени чорапи\". Да, на снимката сме с рипсени чорапи  и бозави палтенца. Защото дългите панталони бяха по това време само за празник или някъде на гости като отиваш. Децата ходеха с къси панталонки, жартиери и рипсени чорапки. Знам, че за \"Оловния войник\" е трябвало да променяш текста. Да, но причината е следната: \"Тангра\" имаха проблем с новата визия, с новия стил музика. Идеологически не бяха на правилното място. Някой дори намекна нещо за неофашизъм... Представяш ли си...  Как така неофашистка за тая елегантна визия? Аз не мога да си представя нещо, което да е толкова далечно от неофашизма! По-онова време хората не разсъждаваха така - говоря за тези, от които зависеха нещата в музикалния бранш. \"Тангра\" бяха толкова различни, толкова екстравагантни, че идеологически  не се вписваха в образа на социалистическата младеж . Затова решихме да направим една песен, с която да успокоим духовете. Студената война беше в разгара си. И така, за \"Мелодия на годината\" я пуснахме с  \"...аз искам мир със тази песен\", а после при записа  беше изпята с текста, който всички знаят днес. Тя беше абсолютен шок по това време с това дълго интро по тогавашните стандарти. Мисля, че минута и половина продължаваше.  Седем минути беше оригиналният вариант на песента. За концерт - идеално, но радиоформатът винаги е бил 3 до 4 минути. Затова  песните \"Оловният войник\", \"Черно-бяла снимка\", \"Бъди какъвто си\", не се излъчваха много. А коя е Жулиета? Има ли конкретен образ? Всички са Жулиети. Във всяка жена има една Жулиета. Това е  романтична история, в което всеки може да намери нещо от и за себе си. Има и един друг пласт - когато сме с маски, крием част от себе си и зад тази анонимност понякога сме по естествени. Много се коментира тия дни посланието на Роджър Уотърс на концерта му в Арена \"Армеец\". Какво би казал ти? Когато гледах за първи път \"Стената\" преди много  много време, се почувствах убийствено потиснат, защото всичко в този гениален филм беше на светлинни години от нашата действителност. Тогава си казах: \"Господи, колко сме в ъгъла на континента. Жалки нещастници, а хората в нормалния свят в какви измерения мислят, какви проекти реализират.\"  Беше чудовищно, Флойд са ми едни от любимите неща, завинаги. И цялата тази ситуация, която се случи тук, показва цървулския манталитет на българина. Българинът генерира една злоба от цялата тази 30-годишна несправедливост, в която живее. Българинът, нарочно говоря в трето лице, започна да дегенерира. Тези исконни вечни човешки ценности свързани с доброто започнаха да потъват в неговото озлобление и неговата меркантилност. Говоря за липсата на справедливост, за липсата на достойнство, за липсата на състрадание. Чувството на състрадание е може би единственото нещо, което драстично ни отличава от животните. А тук състраданието и милосърдието са под нивото на река Дунав.  Когато пишеше \"Времето е наше\" вярваше ли го? \"Времето е наше\" не съм го написал аз. Тази фраза е на Жак Сегела, който беше ПР съветник на СДС по онова време, така че не е моя фраза. В смисъл - песента е твоя, само тази крилата фраза не е твоя. Само тази крилата фраза не е моя. Затова публикувах стихотворението в книгата без нея и заглавието не е \"Времето е наше\", а е \"1989\". \"Равносметка\" присъства ли в стихосбирката? Уникален текст, с който Лили Иванова закрива концертите си. Присъства, разбира се. Наистина Лили дълго време изпълняваше тази песен на края на концертната си програма. Много е важно в текстовете, в стиховете, които се превръщат в песни да бъдат подходящи за конкретен изпълнител. Защото, излизайки на сцената, той трябва да звучи убедително. Трябва да бъде така, че все едно той раказва собствената си история, прави своето послание. Това, което е за Лили Иванова, не става за Светла Иванова, както и обратното. Това, което е писано за \"Тангра\" с Чочо Владовски е едно, а за „Тангра“ със Стенли друго. Как се чувства човек като тебе, който е възпитал няколко поколения, когато сега слуша текстовете на българската музика? Мога да ти отговоря, че с годините човек не става по-умен, става обаче малко по-самотен. Просто естетиката е друга. Не искам да изглеждам като стар мърморко, но точно тази ценностна система, която се рендосва години наред, тогава я имаше. Много примитивно ми стоят някои от коментарите във връзка с концерта на Роджър Уотърс, че той не е преживял опашките за банани. Тоя примитивизъм жалък, български... Просто да те е срам, че си българин. От 30 години всички правителства, всички измислени политически герои, всички цървули насаждат омраза. Още от началото толкова умно са ни подхванали, че генерират у хората примитивната омраза. И отвлича вниманието от важните неща. Тогава беше СДС-БСП. \"Кой не скача е червен!\", а ония викат: \"мно-го сме!\". Тая омраза се мултиплицира. Например на мачовете. До стадиона живея и виждам какви тълпи побеснели минават. А чувства ли се Александър Петров използван? Не. Защо да се чувствам използван?! Всички бяхме използвани. Чувствам се точно толкова използван, колкото всички, които навремето вярваха и с надежда очакваха следващите сезони, дни и години. Всички вярвахме в промяната. Всички искахме да приключим със сезона на комунизма. Не съм очаквал чудеса, не съм очаквал, че ще почнем да живеем като англичаните, германците и шведите. Имах надежда, че нещата бавно ще тръгнат в една нормална посока. Но за съжаление огромна част от хората останаха излъгани. Говоря и за едните симпатизанти, и за другите. Това беше един уговорен мач. А публиката, която е била въодушевена на стадионите, не е подозирала, че мачът е уговорен. Би ли излязъл ти като Роджър Уотърс на сцената и да отправиш такова послание. Така наречените политици няма да се респектират от някой сегашен изпълнител, ще се респектират от хора като теб, които са направили революция. Грешиш. Изобщо не им пука. Искам да кажа, че ако ти излезаш на сцената, ще бъдеш чут. Разбирам те. Аз все още заради името си и заради биографията си имам достъп до някаква сцена, трибуна или, както сега, до медия. Но защо да го правя? За кого да го правя? За тия, които утре ще пищят по концертите \"На яката дупара\" или \"На шест кенефа, седем спални\"? Защо да го правя? Имам други интереси вече - да посетя местата, на които не съм бил, да прочета онези книги, които не съм могъл да прочета... Има толкова много неща, които могат да осмислят живота ни. Предпочитам да живея без поредния измислен герой или новата дъвка-балон. За да стане България едно добро място за живеене трябва на сградата на Народното събрание е изписана поговорката „Гъз глава затрива“ и години наред да напомня на избранниците тази проста истина. Защо рок музиката така се обезличи? И не само в България. Рок музиката, която винаги е била едно бунтарство, едно несъгласие, дори и с хубавото, защото душата ти иска още по-хубаво. Колкото и да си свободен, душата ти иска да си още по-свободен. В момента продуцентите, медиите, всички, от които зависи музикалният бранш в България, от години налагат една естетика, един вкус, заради който дори и рок музиката често се превърща в забавна и танцова музика. Хип-хопът, който също е една много сериозна и съвременна форма на бунтарство, пък заложи на вулгарното, на простотията. Не че няма някои хубави неща. Има, разбира се. Но като цяло - шапки, гащи, прашки, бонбони, силикони...  Толкова са навързани нещата. Зомбирането на българския народ започна отдавна и добре организирано - това са песни за 13-15-годишни. И как да искаш на 25 години, когато този младеж или тази девойка в невръстна възраст е била облъчена от подобни послания, да хареса текст като \"Безсъние\" или \"Жулиета\". Затова е безсмислено. Вече има едно поколение, в което нейната мечта е \"Бял мерцедес да я преследва в живота\", а неговата е \"Едно ферари с цвят червен\". Това е рамката на българската музикална чувствителност. Последният Дон Кихот умря ли? Аз все пак вярвам в доброто. Но мисля, че доброто в този ъгъл на света ще дойде след толкова години, че няма да го доживеем. Но това, че аз и ти няма да го доживеем, няма никакво значение за въртенето на света. Важното е децата ни да не са жертва. Ние сме на последно място по всичко. Една причина няма да останеш тук. А лицемерието, което ходи по хората, не ходи по животните, лицемерието на всички, които реално формираха този модел, е жестоко. Те отдавна са в чужбина в едни престижни имоти, изучават децата си в едни престижни университети и тук ще останат обслужващият персонал, шофьорите, компаньонките и мениджъри, на които ще им се плаща, докато нашият \"национално отговорен капитал\"  се разхожда по света. Какво му пука на него, че е застроил Черноморието? Той не летува на нашето Черноморие. Той може да има апартамент на последния етаж на хотела, който е построил, но отива на чисто и екологично място където чалгата не бумти до малките часове.  Говорихме за Дон Кихот. Дон Кихот е от едно друго време и от един друг свят. Сега по-важното е във времето, което ни остава, да бъдем такива, каквито сме. Да не станем измекяри за пет лева, да не променим тази енергия, която сме отстоявали до последен дъх и сме прецаквали толкова възможности в живота за да отстояваме някакви принципи. Всеки един от нас, който е искал да бъде морален и е бил морален, неминуемо е загубил много възможности. Да се промениш в третата третина на живота си вече е нелепо. Няма цена, която да оправдае навеждането и неистината. Сашо Петров не остарява като цървул, а като рицар. Имам предвид промяната, за която говорим. Ако не вървиш докрай, както пеят Д2, да разбиеш стената с глава... Също твой текст. Да. Ако не рабиеш стената с глава, защо си го правил 40 години? Да се извъртиш и в един момент да се опиташ да разбиеш стената с меките части.  Знам, че звучи нахално в тази действителност да го кажа, но аз съм един щастлив човек. Ти си един горд, непродал се човек, от когото мнозина имат респект до ден днешен. Много хубави думи казваш за мен и ти благодаря. За мен е много ценно. Това самочувствие, което ти дава общуването с всички тези хора, с които съм работил, отношението, което имат те към мен и аз към тях, това ме прави много силен и много удовлетворен. Знаеш, че в нашия кръг, така наречения шоубизнес, не малко хора, на които сме се възхищавали, остаряват като цървули, а не като катедрали. Стават дребнави, стават суетни и за съжаленеие губят достойнство. А сега, когато вече си институция и всички искат да напишеш текст за тях, ти как си избираш на кого да го дадеш? А, бъркаш. Първо не съм институция. Второ - не всички искат текст от мен. Доста от изпълнинтелите вече сами си правят текстовете. И в това разбирасе няма нищо лошо. Всеки има право да каже нещо стига да има какво. При някои доста болезнено личи. Не е редно да го коментирам. Не във всяка група го има тандемът между Пол Маккартни и Джон Ленън. И не всеки е Боб Дилън. По-малко ме търсят. И не веднъж съм отказвал. Първо защото не искам да си разваля на стари години шестицата. И второ - аз няма да съм полезен на една такава продукция. Искам да продължа колкото мога с хора, с които се чувстваме сродни души, чиято музика ме вълнува и мен. Пък и е нормално, родителите ми не са харесвали Стоунс и Бийтълс. Нормално е младите да имат други герои. Човек трябва да ги приема тези неща с уважение и с достойнство, защото иначе или ще се превърнеш в мърморещ дядко, или ще станеш за посмешище - на всяка манджа мерудия, народът много хубаво го е казал. Стихосбирката свършва с едно малко тристишие, което няма как да се превърне в песен, защото е твърде кратко: Един спаружен дядо на пейката във парка, седи като заспал. Навярно този дядо разумно е живял. ", "date": "2018.05.16", "title": "Как се родиха най-хубавите български песни? Интервю с автора им Александър Петров"}
{"url": "https://offnews.bg/ikonomika/pravitelstvoto-skorostno-vnasia-v-parlamenta-doklad-za-stroezha-na-bel-680748.html", "text": "Правителството внася най-късно утре - 17 май, доклад за строителството на АЕЦ \"Белене\". На заседанието си в сряда кабинетът прие доклад на енергийния министър, в който са разгледани конкретни предложения, свързани с възможностите за реализация на активите по проекта за изграждане на АЕЦ „Белене“, в това число и отделяне на активите и пасивите за проекта в отделно юридическо лице, съобщават от правителствената пресслужба.Изготвянето на доклада беше възложено на министъра с решение на Народното събрание от март 2018 година. В тази връзка работна група в Министерството на енергетиката, в която са включени експерти от „Български енергиен холдинг“ ЕАД, „Национална електрическа компания“ ЕАД, „Електроенергиен системен оператор“ ЕАД, АЕЦ „Козлодуй“, Държавно предприятие „Радиоактивни отпадъци“, изготви подробен анализ. В него са разгледани възможните варианти за оползотворяване на наличното оборудване по проекта, с произтичащите от тях позитиви и негативи.Анализираните възможности са: да не се предприемат никакви действия; продажба на оборудването на трето лице; използване на оборудването за 7-и блок на АЕЦ „Козлодуй“, реализация на проекта от БЕХ/НЕК, по модела на АЕЦ „Пакш 2“ или чрез избор на стратегически инвеститор.Във внесения на днешното правителствено заседание доклад от министъра на енергетиката като най-подходящ вариант за рационално използване на наличното оборудване за АЕЦ „Белене“ е обоснован този за възобновяване на действията по търсене на възможности за изграждане на АЕЦ „Белене“, съвместно със стратегически инвеститор, на пазарен принцип и без предоставяне на държавна гаранция. Този вариант би позволил на българската държава да възстанови извършените през годините разходи по проекта, както и да се гарантира в дългосрочен план енергийната сигурност на страната.", "date": "2018.05.16", "title": "Правителството скоростно внася в парламента доклад за строежа на Белене"}
{"url": "https://offnews.bg/sviat/otnovo-teror-v-indonezia-mazhe-nahluha-v-politcejsko-upravlenie-sas-s-680744.html", "text": "Поредно нападение в Индонезия за последните четири дни: група мъже нападна полицейско управление. Четирима от въоръжените със самурайски мечове мъже бяха застреляни, един е арестуван. Убит е един полицай, предаде Би Би Си, като цитира органите на реда.Групата започнала нападението, като врязала автомобил в централното полицейско управление в град Пеканбару на остров Суматра.Ислямска държава пое отговорност за нападението.То е поредното нападение след серия самоубийствени атентати, извършени от семейства с деца, които шокираха страната.Серия от взривове предизвика шестчленно семейство пред три църкви във втория по големина град в страната с най-многобройно мюсюлманско население - Сурабая - в неделя сутринта. Майка с двете си дъщери се взриви пред един от храмовете, а бащата и синовете задействаха другите бомби. Нападателите загинаха. Те убиха 18 души и раниха повече от 40.Също в неделя в Сидоарджо трима загинаха при избухването на бомба в апартамент, намиращ се близо до полицейско управление. В провинция Западна Ява полицията уби четирима заподозрени членове на терористична организация и арестува двама.В понеделник терорът продължи. Петчленно семейство - майка, баща, двамата им синове и 8-годишната им дъщеричка, взриви бомба пред централното полицейско управление в Сурабая и рани 10 души. От атентаторите оцеля единствено 8-годишното момиченце.Най-кръвопролитният атентат в Индонезия беше извършен на остров Бали през 2002 г. След него мерките за сигурност бяха увеличени сериозно, последваха арести и разбиване на мрежи от терористи. Но сега страната е изправена пред нарастващата заплаха, основно от бойците на Ислямска държава, които се завръщат у дома след боевете в Сирия.", "date": "2018.05.16", "title": "Отново терор в Индонезия: мъже нахлуха в полицейско управление със самурайски мечове и убиха човек"}
{"url": "https://offnews.bg/psihologia/sinhronichnostite-v-zhivota-ni-680739.html", "text": "Някои биха казали, че всички съвпадения в живота ни са просто случайности. Това до някъде е така, но дали в някои случаи няма някакъв порядък от друго естество? Порядък, който едва ли не е спуснат свише? Дали това е късмет или не е въпрос на гледна точка. Карл Густав Юнг нарича тези съвпадащи стечения на обстоятелствата - синхроничности.Под синхроничност се има предвид значимо съвпадение. Съвпадение, което има определена стойност за вас и вашия живот. В синхроничностите случайността е само привидна, всъщност синхроничностите са плод на ментално-емоционалния ни живот и на нашите вътрешни или външни търсения и нужди. Дори в квантовата физика се твърди, че на едно субатомно ниво частиците са буквално едно цяло - всичко е свързано с всичко и всяка една промяна в една частица води до промяна и във всички останали. Мое мнение е, че колкото човек става по-осъзнат и буквално наясно с живота си, толкова повече провокира и забелязва синхроничностите на съдбата.Сигурен съм, че като се замислите по-обстойно ще откриете доста такива срещи или събития, които едва ли не за вас са се случили в точния период, момент от живота ви. Например, имате нужда да се чуете с определен човек и след малко получавате обаждане от него. Често пъти дори лекарските грешки, могат да имат спасителен характер. Всъщност синхроничностите ни поднасят точно това, от което наистина имаме нужда в този период. Може би тогава сте го тълкували като подарък или късмет, но това е бил един синхрон между вас и живота. Синхрон, който е имал значимост и стойност за самите вас.Мари Фон Франц, юнгианска аналитичка, в книгата \" Човекът и неговите символи\" пише:Обикновено синхроничностите могат да ни водят, когато сме в задънена улица и не знаем накъде да поемем. В такива моменти сякаш живота ни поднася всичко, което преди сме търсели безкрайно, но безуспешно. Точно и поради това Айнщайн описва синхроничностите в живота на човека, като незабелязана Божия намеса.Така че, ако сте в задънена улица и се чудите накъде да поемете, може би е дошъл моментът да оставите нещата да се случват в ред, който е извън контрола ви. Сигурно е време да се огледате и да помислите защо ли животът ви поднася точно това в този момент, при това по такъв начин. Може би имате нужда точно от този период, за да преустроите нещо за към по-добро, било то във вашия външен или вътрешен свят. Случайност или синхрон, вие преценявате...", "date": "2018.05.16", "title": "Синхроничностите в живота ни"}
{"url": "https://offnews.bg/politika/simeonov-sledva-vavezhdane-na-dds-za-hazarta-680734.html", "text": "След като вчера  се обявиха срещу предлаганите законопромени за ограничаване на рекламите и продажбата на лотарийни билети, днес вицепремиерът Валери Симеонов обяви, че \"ще ги накаже\", като предложи да се въведе 20% ДДС за хазарта. \"Тази демонстративна кампания, въпреки че я очаквахме, преминава границата. Така че - каквото повикало, такова се обадило. Сега, най-вероятно при обсъждането на проекта в комисията за проекта, ще поискаме и налагането на съответните данъци за хазарта\", коментира вицепремиерът пред журналисти в парламента. Той подчерта, че въвеждането на ДДС за хазарта не е заложено във внесените предложения за промени в Закона за хазарта, но НФСБ ще го предложат. Симеонов коментира, че тезата на \"Национална лотария\", че политици искат да отнемат мечтите на хората, \"звучи като стадо акули, които призовават \"не посягайте върху мечтите на малките рибки\".Той обяви, че реакцията срещу идеите идва само от пряко засегнатите от законопроекта и добави, че получил и силна подкрепа за идеята си. \"Дори от места, от които не съм очаквал\", обясни той, но не даде подробности. Миналата седмица Симеонов получи подкрепа за мерките си и от ГЕРБ, и от БСП.\"Сигурен съм, че колегите от парламентарните групи в Народното събрание, които изразиха вече своята подкрепа за този законопроект, са очаквали тази съпротива. Би трябва да са я сложи предварително в разчетите. След като категорично казаха, че ще подкрепят промените в Закона за хазарта, аз очаквам това да стане\", обясни Симеонов. Днес той се срещна с лидера на \"Воля\" Веселин Марешки, който обаче обяви, че подкрепя по принцип идеята, но няма как да подкрепи така внесения законопроект.Вицепремиерът подчерта, че в момента хазартът не плаща данъци, а такса - 15 % от направените залози. ", "date": "2018.05.16", "title": "Симеонов: Следва въвеждане на ДДС за хазарта"}
{"url": "https://offnews.bg/futbol/polski-otbor-krade-liubimetc-na-sektor-b-680754.html", "text": "Сърцатият халф на Левски Роман Прохазка попадна в полезрението на Лех Позан. Полският тим може изненада много неприятно \"сините\" и да отмъкне универсалния футболист.Според информация на няколко полски издания издания, от Лех вече са се свързали със словака и неговите представители. Прохазка има договор с Левски само до края на сезона и след месец може да си тръгне като свободен агент.Шефовете на \"Герена\" твърдят, че искат да го задържат и дори са му отправили оферта за удължаване на договора, но подписи още няма.От Лех са се убедили в качествата на словака по време на няколко мача, които емисари на тима са изгледали този сезон. Те бяха и на мачове на ЦСКА, за да гледат Кирил Десподов.", "date": "2018.05.16", "title": "Полски отбор краде любимец на Сектор Б"}
{"url": "https://offnews.bg/politika/radev-se-sreshta-s-putin-v-sochi-na-22-maj-680770.html", "text": "Президентът Румен Радев ще се срещне с руския си колега Владимир Путин на 22 май в Сочи. За срещата съобщи пред журналисти говорителят на Путин Дмитрий Песков, цитиран от ТАСС. Песков уточни, че след срещата си двамата президенти ще направят изявления пред медиите. За визитата на Радев в Русия беше потвърдено от Президентството преди месец, като беше уточнено, че тя ще е на 21-22 май. Радев изрази желание да покани Путин у нас за 3 март. Тогава Песков обяви, че това няма как да се случи, защото Путин ще е на финала на предизборната си кампания. Тогава вместо Путин у нас дойде руският патриарх Кирил. ", "date": "2018.05.16", "title": "Радев се среща с Путин в Сочи на 22 май"}
{"url": "https://offnews.bg/kultura/ostro-politichesko-i-sotcialno-kino-marginali-i-chudatci-680753.html", "text": "На първа позиция в класацията на международната преса (която е само критическа игра) засега е японската драма «Семейна афера» на Хироказу Коре-еда. Режисьорът (за 4 път в състезанието и с Награда на журито за «Какъвто бащата, такъв и синът, 2013) показва Япония на изключените и маргиналите, живеещи в периферията на на големите градове през отношенията в едно семейство. Отначало вярваш, че то е нормално и истинско, но постепенно разбираш, че всички доброволно играят роли – грижовната баба, бащата, майката, синът и дъщерята. Дори «осиновяват» малко момиченце от квартала, малтретирано от родителите си. Измисленото семейство съществува на принципа на симбиозата, всеки допринася с каквото може за общото оцеляване, къде с дребни кражби на храна или работа в сексшоп. Повече от парите обаче ги държи нуждата от човешка топлота и нормално общуване. Фамилията живее в хармония и разбирателство до момента, когато съзаклятието им брутално се разкрива. Режисурата виртуозно изследва както тясното пространство в паянтовата пристройка, така и нюансите в отношенията. „Исках да изразя поезията на човешките същества, а камерата и музиката са част от инструментите, които използвах за да успея.“ – казва режисьорът. Филмът вълнува с интимното вглеждане в безрадостната съдба на аутсайдерите като не раздава морални присъди. Разказът - бистър и нежен, постепенно се издига до обобщение за човешката участ.„Щастлив като Лазаро“ на Аличе Рорвахер, заснет на 16 мм лента и после прехвърлен дигитално, красиво и с изтънчена чувствителност разглежда италианската селска среда донякъде в традициите на братя Тавиани и Ермано Олми. Режисьорката, любимка на Кан (с наградата за „Чудесата“, 2014), разказва историята на един добродушен до глупост младеж, когото всички експрлоатират – Лазаро. Рорвахер показва една действителност извън времето - модерно робство и феодална експлоатация на селяни някъде в италианските планини, които обаче живеят в хармония с традициите си. Решила е филма си като вълшебна приказка, с маркиза, имение и фантастични оцелявания, но след първата, почти идилична част, сменя тона, вкарва сатирични стрели и показва новия бит на селяните като изпаднали маргинали в големия град. Времето е минало, всички са остарели, само Лазаро е непроменен – същата детинска наивност, доброжелатгелност, неприспособимост. Сблъсъкът на грубата действителност със света на безкрайната добротга обаче е неминуем. Съселяните му да го смятат за нещо като светец, но финалът все пак е трагичен. Без лъчезарното излъчване на Адриано Тардиоло в ролята на Лазаро този филм би бил напълно невъзможен.С много шум в буквалния и преносния смисъл беше приет „Черният ку-клукс-клановец“ на Спайк Лий – открито политически трилър с директни съвременни препратки към ерата Тръмп. На пресконференцията американският режисьор си позволи да нарече американския президент с една обидна дума, текущо използвана в екшъните... Историята е вдъхновена от истинската история на Рон Сталуърт, чернокож полицай под прикритие, който се внедрява в Ку-Клукс-Клан през 70-те. В ролите са Джон Дейвид Уошингтън (бивш футболист, син на Дензъл Уошингтън) и Адам Драйвър. Филмът осъжда както расовия екстремизмът на белите, така и на чернокожите, сатирично изобличава философията и комичните ритуали на Ку-Клукс-Клан и държи в напрежение от начало до край. Яростно политическо кино с майсторска режисура и пареща актуалност. Великият Магьосник на Ку-Клукс-Клан и съратниците му на няколко пъти повтаряха «Да направим Америка велика отново!», което предизвика смях в залата. И още един политически сюжет събуди духовете – «На война» на Стефан Бризе. Заснет като документално кино, в репортажен стил, но всъщност много премислено като подготовка, той разказва за битката на синдикален водач, който се опитва да спаси една фабрика от затваряне. «Усещам нашата епоха, нашия свят като в състояние на война» - казва режисьорът, който беше в Кан с «Пазарния закон», донесъл Наградата за мъжка роля на Венсан Лендон. Тук този симпатичен и умен актьор отново е в акция, прави всичко възможно, за да се пребори с глобалните тенденции на закриване на производства, но в крайна сметка е предаден от своите и не успява.Корпорациите се оказват по-силни от държавните структури. Социалното насилие и принуда са показани буквално, яростно, без никакво разкрасяване. Радикално кино и както написа един критик, спрямо него социалните филми на Кен Лоуч изглеждат като нежни теменужки. «Не противопоставям добрите работници на лошите собственици или на корумпираните политици - обяснява Близе. – Направих този филм, за да легитимирам гнева.» Гняв и отчаяние на екрана, ударно въздействие в залата. Светът е разтърсван от конфликти, светът е във война ни казват много от филмите на фестивала. ", "date": "2018.05.16", "title": "Остро политическо и социално кино, маргинали и чудаци"}
{"url": "https://offnews.bg/obshtestvo/mediana-30-za-partia-na-slavi-trifonov-pochti-37-za-formatcia-na-p-680743.html", "text": "На въпроса \"Трябва ли да построим АЕЦ Белене\" 54% от респондентите отговарят утвърдително, 14% са против, а 32 на сто не могат преценят.Това са резултатите от социологическо проучване на агенция \"Медиана\", проведено в периода от 9 до 14 май. В него са участвали 1001 респондетни над 18-годишна възраст, като използваният метод е Face-to-face интервю.В изводите на изследването се посочва, че управлението е успяло да укрепи своите позиции през последните два месеца. Песимизмът по отношение на бъдещето на страната, както и разочарованието от правителството продължават да са доминиращите обществени нагласи. Но за два месеца те са намалели с 4%. Причината е преди всичко в европредседателството и надеждата, че страната ни би могла да извлече практически ползи от него.Проучването сочи още, че средната оценка на правителството също леко се е покачила – от 3.35 през март до 3.44 през май. Вероятно, за това допринася и умерената позиция на страната ни по случая с отровения бивш разузнавач Скрипал. Само 5% смятат, че България е трябвало да изгони руски дипломати.Въпреки песимизма и недоверието към властта – няма желание за смяна на управлението. Предсрочни избори искат 26%, а 46 на сто биха искали правителството да изкара пълен мандат. На въпроса „Ако парламентарните избори бяха сега, за кого бихте гласували” 25.8% от запитаните посочват ГЕРБ. БСП се нарежда на второ място с 22.6%, следвана от ДПС с 8.1%. \"Обединени патриоти\" биха спечелили 6.7%. При евентуални предсрочни избори \"Воля\" на Марешки остава извън парламента с 2.8%. АБВ би получила 1.8% от гласовете на избирателите. Реформаторският блок и Демократична България ще имат резултати съответно 1.3% и 1.2%.С под 1% от вота са класирани \"Движение 21\" на Татяна Дончева, ДОСТ и \"България на гражданите\".Проучването сочи, че ако президентът Румен Радев оглави партия, тя би получила 36.7%. 30.4 на сто отговарят, че биха гласували за политическия проект на Слави Трифонов. Политикът с най-висок рейтинг остава държавният глава Румен Радев. Той получава 67% одобрение, което е ръст с 3% в сравнение с март месец.След него се нарежда столичният кмет Йорданка Фандъкова с 55%. Нейният рейтинг също се е повишил с 3%. С 14% по-ниско одобрение се класира премиерът Бойко Борисов - той получава 41%.5%, или най-голям ръст в рейтинга си в сравнение с март 2018 г., бележи вицепремиерът Красимир Каракачанов. Той се радва на 37% одобрение. Най-малко подкрепа от респондентите получава лидерът на ДСБ Атанас Атанасов. През март той е получил 6%, а към днешна дата едва 5% го одобряват.", "date": "2018.05.16", "title": "Медиана: 30% за партия на Слави Трифонов, почти 37% за формация на президента Радев"}
{"url": "https://offnews.bg/obshtestvo/spechelete-komplekt-letni-gumi-v-novata-igra-na-nokian-tyres-i-offnews-680742.html", "text": "Спечелете комплект летни гуми в новата игра на OFFNews и финландските премиум производители на автомобилни гуми Nokian Tyres.Играта започва днес и ще продължи 10 дни, в които вие трябва да отговорите правилно на няколко въпроса.Ще зададем 10 въпроса - по един за всеки ден. Можете да отговаряте и на старите въпроси, които вече са публикувани.Победителят ще бъде определен чрез жребий, в който ще участват всички верни отговори. Ако един човек е отговорил вярно и на 10-те въпроса, името му ще бъде включено в томболата 10 пъти. Ако е отговорил вярно само на 1, пак ще участва, но шансът му да спечели ще е 10 пъти по-малък.До всеки въпрос има жокер, който ще Ви помогне за верния отговор. Ще Ви помогне и За да участвате в играта трябва да сте регистрирани Моля, ползвайте верен e-mail, защото на него ще се свържем с победителя.", "date": "2018.05.16", "title": "Спечелете комплект летни гуми в новата игра на Nokian Tyres и OFFNews"}
{"url": "https://offnews.bg/politika/plashtame-146-650-leva-za-zabaveno-pravosadie-680758.html", "text": "Правителството одобри допълнителни разходи по бюджета на Министерството на правосъдието в размер на 146 650 лв. Те са за изплащане на обезщетения по сключени споразумения за нарушени права на разглеждане и решаване в разумен срок на дела по приключили граждански, административни и наказателни производства.Средствата са предвидени в централния бюджет.Тази мярка е регламентирана в Закона за съдебната власт като начин за компенсиране на гражданите и юридическите лица, пострадали от забавено правосъдие.Техните заявления срещу актове, действия или бездействия на органите на съдебната власт, с които е нарушено правото им на разглеждане и решаване на делото в разумен срок, се подават в Инспектората към Висшия съдебен съвет.Проверката и произнасянето по заявленията се извършват в 6-месечен срок, а обезщетенията се изплащат чрез бюджета на Министерството на правосъдието въз основа на сключено споразумение.", "date": "2018.05.16", "title": "Плащаме 146 650 лева за забавено правосъдие"}
{"url": "https://offnews.bg/analizi-i-komentari/galap-interneshenal-balgarite-podkrepiat-makedonia-v-spora-za-imeto-j-680747.html", "text": "Мнозинството българи подкрепя Македония в дебата за промяната на името на страната по искане на Гърция. 70% от българите са чували за преговорите, които в момента водят Македония и Гърция по повод на искането на Гърция Македония да смени името си. Само 26% не са чули за тези преговори, а останалите се затрудняват да отговорят. Това означава, че на практика цялата активна част от обществото ни проявява заинтересованост относно случващото се на югозапад. Това показват данните на Галъп Интернешънъл, от национално представително проучване, проведено между 9 и 16 март сред 772 души по метода „лице в лице“ и независимо от външно финансиране. Според цифрите 54 на сто от хората, чули за спора за името на Македония, нямат нищо против то да остане без промяна, 19% са на обратното мнение. Очевидно, обществените настроения у нас кореспондират добре и с официалната българска позиция изразена наскоро от министър Екатерина Захариева – която винаги е била за принципна подкрепа на Македония под нейното конституционно име, наред с ненамеса в спора между Атина и Скопие, насърчаване на диалога между двете страни и недопускане на евентуални териториални претенции към страната ни в евентуално ново име. Мнозинство от 58% от запознатите с дебата се чувстват по-скоро солидарни с народа на Македония и само 15% застават на страната на Гърция при възникналия между двете страни спор за името на Македония. Данните показват, че не е взела надмощие отмъстителна позиция спрямо Македония, въпреки някои провокации от страна на политическия елит в Скопие в годините. Изследователската практика на „Галъп интернешънъл“ показва, че заредено с недоверие у нас е по-скоро отношението към доскорошния политическия елит на югозападната ни съседка, но отношението към самите хора на Македония и към страната като цяло е като към близки, коментират социолозите. „Галъп интернешънъл“ наскоро провери и отношението на Западните Балкани към нас и към Европейския съюз – отношението към България е видимо добро във всички изследвани страни, а ЕС се разглежда като потенциал за успешна лична перспектива (може би с известен нюанс при Сърбия). ", "date": "2018.05.16", "title": "Галъп интернешенъл: Българите подкрепят Македония в спора за името й с Гърция"}
{"url": "https://offnews.bg/kultura/stcenarij-podkrepen-ot-nftc-vze-goliamata-nagrada-na-skriptijst-680757.html", "text": "На тържествена церемония в Кан вчера, в Югоизточноевропейския павилион, Мая Виткова-Косев спечели голямата награда за най-добър сценарий, носеща името на легендарния полски режисьор Кшищов Кешловски. Проектът „Африка“ е подкрепен за развитие от Националния филмов център и беше селектиран в престижната програма за развитие на сценарий „Скриптийст“, където се състезаваше за наградата с 10 от най-добрите сценарии от 7 източноевропейски страни.„Африка“ вече е представян на няколко копродукционни форума и получи висока оценка на Sundance Screenwriters Lab 2018.За дванадесетте издания на „Скриптийст“ за трети път български сценарист печели голямата награда. През 2011 наградата получи „Лъжесвидетел“ („Прокурорът, защитникът, бащата и неговият син“) на Иглика Трифонова, а през 2015 – „Нанук“ („Ага“) на Милко Лазаров.Междувременно, в рамките на Филмовия пазар по време на международния филмов фестивал в Кан 2018, директорът на Националния филмов център Жана Караиванова проведе кратка работна среща с министъра на културата на Франция г-жа Франсоаз Нисен и с президента на Френския филмов център г-жа Фредерик Бреден, на която бяха обсъдени перспективите пред българското кино.Жана Караиванова участва в работен обяд с президента на ACE Producers Саймън Пери и директорите на балканските филмови центрове, в пленарното заседание на ЕFAD и Gender работната група, в конференцията на Европейската аудиовизуална обсерватория на тема “Международни копродукции“, както на Балканските дни на копродукциите в сътрудничество с Филмовата комисия Рома-Лацио.На българския щанд се провеждат десетки срещи с продуценти, фестивални селекционери и представители на филмови фондове и други професионалисти.Българското участие на фестивала в Кан завършва на 18 май, когато в престижната зала „Люмиер“ на Фестивалния дворец ще се състои премиерата на българската миноритарна копродукция „Дивата круша“ на Нури Билге Джейлан. Продуцент от българска страна е „РФФ Интернешънъл“ – Стефан Китанов с финансовата подкрепа на НФЦ.Филмът е в основната конкурсна селекция на фестивала и се състезава за „Златната палма“.", "date": "2018.05.16", "title": "Сценарий, подкрепен от НФЦ, взе голямата награда на 'Скриптийст'"}
{"url": "https://offnews.bg/sviat/sled-sasht-i-gvatemala-premesti-posolstvoto-si-v-jerusalim-680773.html", "text": "Гватемала последва примера на САЩ и прехвърли посолството си от Тел Авив. Днес новата дипломатическа мисия на централноамериканската държава в Йерусалим бе открита официално днес, два дена след тази на САЩ, в присъствието на министър-председателя на Израел Бенямин Нетаняху и президента на Гватемала - Джими Моралес.\"Вие винаги сте сред първенците\", обърна се Нетаняху към гостите си. \"Помним приятелите си и Гватемала е наш приятел - преди и сега\", допълни премиерът.В понеделник, когато се навършиха 70 години от основаването на държавата Израел, САЩ откриха посолството си в Йерусалим, а церемонията бе съпътствана с кръвопролития в Ивицата Газа. Загинаха 60 души, над 2 700 бяха ранени, по данни на контролираните от Хамас здравни власти. Между 35 и 40 хил. палестинци излязоха по оградата в Ивицата Газа и палестинските градове в Западния бряг.Прехвърлянето на американското посолство стана по решение на президента Доналд Тръмп, обявено на 6 декември 2017 г.Йерусалим е сърцето на три религии и столица както на Израел, така и на Палестинската автономия (Източен Йерусалим). Затова и действията на САЩ провокираха гнева на палестинците и мюсюлманския свят. ", "date": "2018.05.16", "title": "След САЩ и Гватемала премести посолството си в Йерусалим"}
{"url": "https://offnews.bg/politika/siderov-na-poseshtenie-v-iran-poiska-direktni-poleti-mezhdu-sofia-i-t-680761.html", "text": "Председателят на парламентарната група на Обединени патриоти и лидер на АТАКА Волен Сидеров е бил на посещение в Иран, където се е срещнал с вицепрезидента Есхак Джахангири. Двамата са разговаряли за потенциала за развитие на търговско-икономическите взаимоотношения, съобщиха от АТАКА.Сидеров гостувал и в иранския парламент, където се е срещнал с председателя на групата за приятелство с България Али Бейги.„За първи път съм в Иран. Позицията на партията ни е за по-широко сътрудничество, но и по-голям суверенитет във външната политика. Ние сме член на ЕС и НАТО, но не пречи да поддържаме приятелски отношения със страни извън Евросъюза. За нашата партия е важно да развиваме икономически отношения с Русия, Иран, Китай. Сега сме част от управляващата коалиция в България и ще се опитаме да влияем в тази посока“, заяви Сидеров пред иранския депутат от консерваторите.Сидеров обясни, че АТАКА поддържа добри отношения с подобни партии в Европа като Северната лига в Италия, Партията на свободата в Австрия, Фронт национал във Франция и трябва всички да се съберат в един алианс. По думите му докато сме домакини на ЕС, трябва да повлияем за отношенията между Иран и Съюза.„Това е добър шанс за двете страни. Има български компании, които биха работили с удоволствие с Иран и хората от финансовите среди трябва да работят в тази посока. Историята е доказала, че санкциите не са решения и не работят. ЕС ще се еманципира от САЩ и ще има добри възможности за сътрудничество. Лично се ангажирам да работя в тази посока“, допълни Сидеров и покани Бейги и негови колеги от консерваторите от иранския парламент на гости в България.Сидеров поискал и да се открие директна въздушна линия София-Техеран. От своя страна, иранският депутат заявил, че правят всичко възможно под формата на групите за приятелство да развиват отношения и за тях България е много важна страна.Сидеров присъствал и на откриването на Ирано-български бизнес форум в Техеран. Посещението на Сидеров в Иран идва месец след посещението му в Крим, където взе участие в икономически форум в Ялта и отпразнува рождения си ден.", "date": "2018.05.16", "title": "Сидеров на посещение в Иран, поиска директни полети между София и Техеран"}
{"url": "https://offnews.bg/obshtestvo/kupondzhiata-kojto-triabvashe-da-chisti-starcheski-dom-trejlar-680568.html", "text": "Гръцкият режисьор Йоргос Зоис заснема филма като част от европейската кампания , която има за цел да популяризира ЕС, неговите ценности и политики сред младежите. \"Купонджията\" (Party Animal) е един от петте филма в кампанията, посветени на мобилността, възможностите за бизнес, цифровите технологии, устойчивото развитие и правата на гражданите. Със средствата на филмовото изкуство те обясняват как ЕС е подобрил и улеснил техния ежедневен живот.Знаете ли какви са възможността да развиваме уменията си и да правим бизнес в ЕС?Ако мечтаете за обучение в страна от ЕС, но разходите ви притесняват, във ваша подкрепа е създадена програмата „Еразъм+“. Тя осигурява стипендии както на студенти, така и на хора в процес на професионално обучение. А в допълнителната програма „ЕразъмПро“ може да финансира провеждането на практика в чужбина за период от 6 до 12 месеца. Програмата \"Еразъм+\" позволява да следвате, да преминете обучение, да станете доброволец или да участвате в младежки обмен в 33 държави във и извън Европа. Искате да дадете своя принос за общността? Можете да го направите: като окажете подкрепа на новопристигнали бежанци, като разчиствате растителността с цел предотвратяване на горски пожари или като помагате за раздаването на помощи в засегнати от бедствия райони. Чрез Европейския корпус за солидарност можете да станете доброволец, да работите или да стажувате, за да помагате на хората в Европа и едновременно с това да придобиете нови ценни умения.Нови езици? Трябва да опресните френския си или да придобиете основни познания по гръцки? С помощта на уебсайта за онлайн езикова подготовка на програма „Еразъм+“ можете да се включите в онлайн езиков курс, преди да заминете. Това ново умение в комбинация с другите знания, които ще придобиете по време на престоя в чужбина, ще направят автобиографията ви по-впечатляваща и ще ми помогнат да привлечете вниманието на работодателите.Научни изследванияАко ученето е вашият живот, можете да кандидатствате за съвместна магистърска програма „Еразмус Мундус“ - за следдипломно обучение в две различни държави, разположени в ЕС или по целия свят. Ако сте учен, програмата „Мария Склодовска-Кюри“ може да ви даде възможност да живеете, да провеждате изследвания и да работите в чужбина.Ако наскоро сте завършили обучението си или напуснали работа и се чудите накъде да продължите, не сте единствени. 6,3 милиона млади европейци са в същото положение. Инициативата на ЕС „Гаранция за младежта“ има за цел да им осигури предложение за работа, образование, обучение по занаят или стаж в рамките на 4 месеца след оставането им без работа или напускането на образователната система. Можете да кандидатствам през съответната национална служба по заетостта, за да започнете професионалната си кариера или да продължите да учите.Смяна на професиятаСпоред статистиката човек сменя професионалната си кариера над пет пъти по време на целия си трудов живот. Всяко ново начало е свързано с нуждата от преквалификация за придобиване на уменията, необходими за новия сектор. Независимо дали се нуждаете от нови практически знания или допълнителна квалификация, можете да кандидатствате за обучения, финансирани от Европейския социален фонд.Когато търсите работа, вратите на целия ЕС са отворени. Освен това схемата „Твоята първа работа с EURES“ може да ви помогне да започна професионална кариера в друга държава. Чрез нея може да ви бъде осигурен специален съветник, да ви бъдат предложени работни позиции и дори да получите финансиране за покриване на пътните разходи, ако трябва да отидете на интервю в чужбина.Работата в офис не е за всеки. Ако идеята да възстановите разрушено училище или да помагате на новопристигнали бежанци ви допада повече, може би трябва да кандидатствате към Европейския корпус за солидарност. Той предлага платени и доброволчески възможности за участие в проекти из цяла Европа.Работа за ЕвропаАко искате да бъдете част от 55-те хиляди души, благодарение на които съюзът функционира, кариера в институция на ЕС би могла да се окаже подходяща за вас. Можете да посетите Европейската служба за подбор на персонал, за да разберете повече за наличните работни места.Когато става дума за бизнес в ЕС, граници не съществуват. Единният пазар позволява да предлагате продуктите или услугите си на над 500 милиона потребители. Стоките, хората и капиталите се движат свободно между различните държави.Започването на бизнес не означава непременно да разполагате с голяма сума пари. Ако имате добра идея, ЕС може да осигури необходимата финансова подкрепа чрез широк набор от местни, регионални и национални инициативи. Без значение дали започвате нов бизнес или развивате вече съществуващ такъв, можете да кандидатствам за заеми, микрофинансиране, гаранции и рисков капитал с подкрепата на ЕС.Нуждаете се от компетентен съвет? Enterprise Europe Network може да ви осигури опитен експерт, който разбира вашия бизнес модел. Той или тя може да ми помогне с план за действие и да се справи с всичко – от финансиране до интелектуална собственост. Освен това може и да ви съдейства при намирането на международни партньори, за да развиете и разширите бизнеса си в чужбина.Ако неотдавна сте създали свой бизнес или имате намерение скоро да го направя, тогава отговаряте на критериите за допустимост за участие в практическо обучение във вече работещо МСП в която и да е държава от ЕС. Благодарение на програмата „Еразъм за млади предприемачи“ ще придобиете опит и знания за други европейски пазари, което може да помогне на новото ви начинание да процъфти.Административни главоболия? Не и когато регистрирате бизнеса си в държава членка на ЕС. ЕС насърчава държавите да регистрират компаниите в рамките на три дни. Затова не е нужно да се тревожите за купчините документи – започването на бизнес става просто и лесно.Знаете ли, че като служител на трудов договор в ЕС имате право на минимум четири седмици платен отпуск годишно?А при болест или злополука имате право на социална закрила като отпуск по болест или обезщетение за безработица. ЕС е изградил защитна мрежа, която да помага на гражданите да излязат от трудни ситуации.ЕС изисква от работодателите да уважават правата ма служителите. Те трябва да им плащат справедливо възнаграждение, да им осигуряват безопасни и достойни условия на труд, както и да не ги принуждават да работят повече от 48 часа на седмица. Ако сте родители, но не искате да се разделяте с кариерата си, законодателството на ЕС гарантира на мъжете и жените право на минимум 4 месеца родителски отпуск. А за всички бременни жени е предвиден платен отпуск по майчинство от минимум 14 седмици.", "date": "2018.05.16", "title": "'Купонджията', който трябваше да чисти старчески дом (трейлър)"}
{"url": "https://offnews.bg/obshtestvo/zadarzhaha-mazh-ubil-napadatel-pri-samozashtita-v-shumen-680751.html", "text": "По искане на Шуменската окръжна прокуратура съдът наложи мярка за неотклонение \"Задържане под стража\" на 36-годишен мъж, убил циганин при самозащита.На 12 май Велико Лефтеров бил нападнат от група цигани, които започнали да го удрят с тухли и камъни. За да се защити, той извадил нож и намушкал един от нападателите си в гърдите, който починал малко по-късно в болница.Лефтеров е задържан под стража, а от прокуратурата са повдигнали обвинение за убийство по чл. 115 от Наказателния кодекс, който предвижда от 10 до 20 години затвор, научи OFFNews.bg.\"Засега разследването е в ранна фаза и нямаме достатъчно доказателства\", заявиха от държавното обвинение.Лефтеров е с чисто съдебно минало и не е освидетелстванГласност по случая даде братът на Велико - Анатоли Лефтеров. Той публикува видео в социалната мрежа Facebok, на което е запечатано нападението. В текста към публикацията Анатоли пише, че брат му е бил нападнат, докато е цепел дърва на възрастна съседка.Той обяснява, че Велико е с множество рани по главата.\"Това е ситуация, от която никой не е застрахован в България и не всеки се измъква жив от нея. Ние няма да оставим нещата така!!!\", пише още Анатоли. ", "date": "2018.05.16", "title": "Задържаха мъж, убил нападател при самозащита в Шумен"}
{"url": "https://offnews.bg/kultura/koia-balgarska-grupa-shte-sviri-na-wacken-otgovorat-v-nachaloto-na-iu-680716.html", "text": "Конкурсът WOA Metal Battle Bulgaria 2018 ще се проведе на 2 и 3 юни в столичния клуб “Мixtape 5”. Във финалите на четвъртото издание на конкурса ще видим общо 18 групи, а журито ще съобщи своя избор след края на втория ден - тогава ще стане ясно коя родна банда ще свири на най-големия метъл фест в света - Wacken Open Air. С цел непредубеденост при подбора и тази година предварителната селекция на групите бе направена от международно жури. Информацията и песните на всички банди, отговарящи на условията за участие бяха изпратени на представителите на WOA: Metal Battle в състав: Владимир Кравченко (Латвия), Ернст Кхичумов (Грузия), Лаурентио Строуц (Румъния), Карлос Клосму (Уругвай), Джесика Нареа (Швеция), Жаннот Хътчинсон (Люксембург).Те излъчиха своите фаворити, а родните организатори само обобщиха резултатите, както следва:Alien Industry, Anonyme, Badcast, Bleak Revelation, Born For Vengeance, Cortege, Dishonored, Escape From Inferno, Eufobia, Forgot The Ten, Fragments Of Existence, Grimaze, Hecktic, Hellrider, Historian, Il Pasaro, Out Of Tune, TerravoreВ случай, че някоя от групите е възпрепятствана да участва, то тя ще бъдe заменена от следващите получили най-много гласове за участие: Absolute, Антифриз, Axez.Всяка от вечерите групите ще започват в 17:00 часа, а всяка от групите ще разполага с 20 минути концертно време и общо 10 минути за подготовка на представянето и освобождаване на сцената. Групите ще бъдат оценявани от жури с международно участие, чийто пълен състав ще бъде представен в деня на откриването.По традиция международния финал се провежда на две от големите сцени на Wacken Open Air - WET Stage и Headbanger’s Stage. В него взимат участие само 30 от над 50-те държави членки на голямото семейство на конкурса. Групите разполагат с възможността да дадат всичко от себе си пред публиката на най-големия метъл фестивал в света и да ѝ покажат какво е състоянието на метъл сцената в родната им страна.В първите години, международното жури (по един съдия от всяка участваща държава) избираше една печеливша група. От 2014 година журито избира “топ 5”, а класираните групи вече получават материални и парични награди.Представилите страната ни в предишните издания са Dash The Effort(2015), Lieveil (2016) и Ophan (2017). Групите се представиха повече от добре пред международното жури и публика в Германия и оставиха много добри впечатления. Така поставиха добро начало в представянето на родната сцена и за в бъдеще.Очаквайте окончателната програма по дни и часове на провеждане!", "date": "2018.05.16", "title": "Коя българска група ще свири на Wacken? Отговорът в началото на юни"}
{"url": "https://offnews.bg/obshtestvo/helikopter-izdirva-za-posledno-boian-petrov-680712.html", "text": "Хеликоптер излетя от Катманду към Шиша Пангма тази сутрин, за да издирва отново алпиниста Боян Петров, съобщи Dream Wanderlust в на страницата си във Фейсбук. Времето позволява да се проведе операцията за финално търсене на Боян, който е в неизвестност от 3 май. Наземните екипи също продължават издирването. Китайските спасители претърсват в района на Лагер 1 и ако времето позволява, ще продължат нагоре към Лагер 2. Най-вероятно Боян Петров е паднал в цепнатина, възможно е да е паднала лавина, но това е малко вероятно, заяви алпинистът Атанас Скатов, който изкачи без кислородна маска и без шерпи шестия по височина връх в света – Чо Ойо (8188 м.) и в момента е в базовия лагер Тингри и се готви да атакува Еверест, по бТВ.Дай Боже да стане чудо и да го открият жив и здрав, но шансовете са минимални, каза Атанас Скатов.", "date": "2018.05.16", "title": "Хеликоптер издирва за последно Боян Петров"}
{"url": "https://offnews.bg/112/sportnata-kariera-na-namushkania-v-stolichen-trolej-mladezh-e-pod-vapr-680717.html", "text": "Момчето, което беше прието в \"Пирогов\" в понеделник вечерта след инциддент в тролей № 7, е в стабилно, подобряващо се състояние, съобщиха от болницата. На този етап състоянието му не налага да се правят допълнителни оперативни интервенции, извън онази, която изъвршиха по спешност при приемането му .  Той остава в хирургията на \"Пирогов\".Пред bTV родителите на Борислав Великов разказаха, че момчето е искало да кандидатства в Националната спортна академия (НСА). Заради инцидента няма да може, защото за известно време трябва да забрави за спорта.Борислав учи в спортното училище на ЦСКА и тази година завършва. Тренира джудо и самбо, а инцидентът може да повлияе сериозно на плановете му за бъдещето.Вчера той беше опериран в „Пирогов” и беше в стабилно състояние. От болницата съобщиха, че състоянието му де подобрява и на този етап не се налагат още операции.Това, което се е случило в тролея, е схема за отвличане на вниманието на шофьорите на тролеи, за да оберат парите на шофьора, коментира още Албена Великова.Родителите на Борислав са категорични, че той не е агресивен и не е конфликтен. Настояват за най-тежкото наказание за нападателя Георги Георгиев.", "date": "2018.05.16", "title": "Спортната кариера на намушкания в столичен тролей младеж е под въпрос"}
{"url": "https://offnews.bg/kultura/noviat-film-na-lars-fon-trier-e-tolkova-brutalen-che-nakara-100-dushi-680723.html", "text": "Над сто души са напуснали премиерната прожекция на филма на датския режисьор Ланс фон Триер „Домът, който построи Джак“ на фестивала в Кан. Това съобщава директорът на нюйоркското бюро на Variety Рамин Сетудех, цитиран от БНР. Според него зрителите започнали масово да излизат след сцената, в която серийният убиец, чиято роля се играе от Мат Дилън, убива с ловно оръжие две малки деца.Редакторът от New York Magazine/Vulture Кайл Бюкенън цитира зрител, който се възмущава от насилието и се пита защо зрителите трябва да гледат това, облечени във вечерни тоалети.Фон Триер се завръща на кинофестивала в Кан след седемгодишно отсъствие. Той беше обявен за персона нон грата от организаторите след неуспешния си опит да се пошегува, че симпатизира на Хитлер. Датчанинът получи „Златна палма“ през 2000 година за филма „Танцьорка в мрака“.В „Домът, който построи Джак“ ролите се изпълняват от Мат Дилън, Ума Търман, Шиван Фейлън, Райли Кио и Бруно Ганц.", "date": "2018.05.16", "title": "Новият филм на Ларс фон Триер е толкова брутален, че накара 100 души да напуснат премиерата му"}
{"url": "https://offnews.bg/politika/borisov-zaracha-na-zdravnia-ministar-da-raziasniava-v-bolnitcite-che-680724.html", "text": "Здравният министър Кирил Ананиев получи задача от премиера Бойко Борисов да прави реформи и да обяснява, че от болниците не може да се краде.В началото на заседанието на правителството в сряда Борисов обясни, че парите за здравеопазване тази година са повече, а в същото време \"трима санитари\" протестирали пред сградата на правителството, защото не са получили заплатите си. Не може близо 5 млрд. лв. да сме дали за здравеопазване и да има хора, които недоволстват, заяви Борисов пред камерите в началото на заседанието на кабинета. „И едновременно с това правете реформи и обяснявайте, че не може да се краде и да се източват болниците. Това трябва да приключи. Не може, след над 450 млн. сме увеличили клиничните пътеки тази година и близо 5 млрд. да отидат за здравеопазване и да излязат трима санитари и да кажат, че не са си получавали заплатите. Такива пари в историята си България никога не е отделяла за здравеопазване. Не може, с над половин милиард повече да сме дали от миналата година и да недоволстват. Моля те, Ананиев, лично се заеми, оправете двете болници и ги стабилизирайте“, каза още Борисов, цитиран от \"Фокус\".Според него било \"грехота при толкова пари да има недоволни\".„Как да обясним на жената от февруари, която не си е получила заплатата, че сме дали повече от половин милиард повече в тази сфера. За мен е важно да си получават заплатите. Те излязоха и го казаха сега, защото сега има демокрация и свобода на словото, а преди са щели да я уволнят. Виновните ще си получат заслуженото, не може хората там да ги наказваме за това, че ръководството е било калпаво“, каза още Борисов.По-рано днес в ефира на Нова тв здравният министър Ананиев заяви, че яйца е трябвало да се хвърлят срещу хората, които докарали врачанската болница до сегашното ѝ състояние. Той коментира случая, при който недоволни  по заместник здравния министър Жени Начева.\"Недоволстващите медици от Враца са свидетели на всички порочни практики, свързани с обществените поръчки за лекарства и медицински изделия, апаратура, техника. Защо тези хора тогава не са излезли на протест?\", попита той.Според Ананиев \"тези болници в продължение на 13 и повече години се водят във фалит\" и от тях са източвани милиони. \"Не обвинявам работещите в тези две болници. Те са лъгани много и затова не вярват. Тези две болници са наш приоритет. Те са структуроопределящи\", категоричен бе министърът. ", "date": "2018.05.16", "title": "Борисов заръча на здравния министър да разяснява в болниците, че не може да се краде"}
{"url": "https://offnews.bg/politika/na-parvo-chetene-ogranichiha-vazmozhnostta-za-obzhalvane-na-obshtestv-680720.html", "text": "На първо четене мнозинството в парламента приеха промени, които ограничават възможността за обжалване на обществени поръчки. Изменението в Закона за обществените поръчки беше прието с гласовете на ГЕРБ и \"Обединените патриоти\". От БСП още в началото на дебата обявиха, че няма да подкрепят идеите, защото противоречат на правовата държава. Подобни бяха и мотивите на ДПС да се въздържат.Текстовете са предложени от ГЕРБ и с тях се въвежда отговорност за причинените вреди, когато е налице злоупотреба с правото на обжалване. Промените предвиждат и ограничаване на кръга на лицата, които могат да възразяват срещу резултатите от процедурата. Въвеждат се и нови изисквания към жалбоподателите. Преди промените да влязат в сила, те трябва да бъдат приети в пленарната зала и на второ четене. От ДПС подчертаха, че ще предложат промени между двете четения. \"Одобряваме целите, но не и методите. Стар проблем е този порок, този спорт за някои участници в процеса на обжалване. Не е тайна, че има редица фирми, които са го превърнали в професия. Опитвахме се да увеличим таксите за обжалване и сме получавали укор от Брюксел с мотива, че това е опит за ограничаване на правосъдието\", коментира Хамид Хамид.Той обясни, че ДПС подкрепя голяма част от промените, но имат възражения към тези, който ограничава фирмите, които могат да обжалват резултатите от обществени поръчки. \"Това може да се тълкува като възпрепятстване достъп до правосъдие\", коментира още той.А от ГЕРБ се изненадаха от позицията на ДПС. \"Малко се изненадах от вашето изказване, в него имаше едно реформаторско, но и красиво дръзновение. Този законопроект е съгласуван и с трите бизнес организации като едната иска да се върне стария режим на депозити като гаранции на обществените поръчки\", коментира изказването на Хамид Хамид председателят на правната комисия Данаил Кирилов.Той подчерта още, че идеята е само \"жалбата да не е бланкетна, а да се посочат конкретните основания\". \"Нима това не е нормално? Това ще преодолее в голяма степен опитите на малоимотни притежатели на търговски дружества да изнудват по 7-9 месеца и да възпрепятстват другите участници в обществената поръчка\", обясни Кирилов.Социалистите също коментираха, че законопроектът има своята логика и добра идея. \"Притеснява ни отношението към правовия ред като декор и досадна подробност. Проблемът на обществото е, че поръчките са нагласени и с предизвестен победител\", коментира депутатът от БПС Явор Божанков.\"Обединените патриоти\" пък обявиха, че с тези промени се \"премахва един доста доходен бизнес на платени жалбоподатели\". \"Те нямат никакъв интерес към обществената поръчка и единствената им цел е да изнудват участниците в нея. Изненадан съм, че подкрепяте това явление\", обърна се към БСП Христиан Митев.\"При злоупотреба с право винаги има и вина. Вие на практика се опитвате заради дивото да изгорите и питомното. При голяма част от обществените поръчки има съмнения за прозрачност\", отговори секретарят на групата на БСП Филип Попов.", "date": "2018.05.16", "title": "На първо четене: Ограничиха възможността за обжалване на обществени поръчки"}
{"url": "https://offnews.bg/sviat/diamant-ot-korona-na-kralitca-maria-antoaneta-prodaden-za-6-7-mln-dol-680752.html", "text": "Рядко срещан син диамант, обиколил кралски европейски палати през последните 300 години, беше продаден на търг в Женева за 6.7 милиона долара.Той бил сватбен подарък за Елизабет Фарнезе - дъщеря на херцога на Парма, когато тя се омъжила за Филип V Бурбон (френски принц и испански крал (1700-1724, 1724-1746), първият представител на Бурбонската династия в Испания) през 1715 г.След това скъпоценността се предавала от поколение на поколение, минавайки през Испания, Франция, Италия и Австрия.6.1-каратовият диамант идва от мина в района на Голконда, Индия.Той беше продаден само 4 минути след обявяването на наддаването от аукционната къща \"Сотбис\".То започна от 3.5 милиона и приключи на 6.7 милиона.Според сайта на аукционната къща крушовидният диамант някога бил част от тиара, притежавана от злополучната френска кралица Мария-Антоанета, гилотинирана в разгара на Френската революция (1793 г.).Самоличността на новия собственик не бе разкрита.", "date": "2018.05.16", "title": "Диамант от корона на кралица Мария-Антоанета продаден за 6.7 млн. долара"}
{"url": "https://offnews.bg/futbol/tcska-e-blizo-do-legendaren-makedonski-spetcialist-680730.html", "text": "ЦСКА е много близо до намирането на нов треньор, пише \"Меридиан Мач\". Според изданието това е Чедомир Яневски. Това е човекът, които направи едно от чудесата в македонския футбол, класирайки Вардар Скопие в групите на Лига Европа, където обаче съседите завършиха последни в компанията на Зенит, Реал Сосиедад и Розенборг.Хора, близки до Стойчо Стоилов, разкриха, че въпросният 56-годишен специалист е представляван от белгийски агент, което е логично с оглед на факта, че той е играл за Брюж, Шарлероа и Локерен, а като треньор е работил в Брюж, Монс, Мускрон и Беверен.Яневски ще пристигне в България в петък и ще седне на масата за заключителни преговори с шефовете на \"червените\". Ако всичко приключи както трябва, то ЦСКА ще си има нов треньор още тази седмица.В момента Яневски е без отбор. За последно той води Вардар, но напусна след сериозните финансови проблеми, които завладяха македонския гранд от началото на календарната година.", "date": "2018.05.16", "title": "ЦСКА е близо до легендарен македонски специалист"}
{"url": "https://offnews.bg/politika/niama-da-ima-protest-na-prevozvachite-a-shestvie-v-podkrepa-na-pravit-680727.html", "text": "Утре няма да има протест на българските превозвачи, а мирно шествие в подкрепа на правителството. Това в декларация от името на парламентарната група на ГЕРБ депутатът Станислав Иванов.Декларацията на ГЕРБ за пореден път дойде в отговор на такава на БСП. Този път темата беше недоволството на превозвачите срещу \"пакета за мобилност\", който ги задължава да се прибират през определено време у дома.Социалистите обвиниха правителството, че е пропиляло възможността да действа на ниво Съвет на ЕС в защита на българските превозвачи, а едва ли австрийското председателство ще ги защити по-добре.\"Няма лошо да си наивник и да се ласкаеш от любезните думички „конграчулейшънс”, „мон шери“ и „либер Бойко“, с които чуждестранните партньори на страната дипломатично ти сгряват душата, с ясното съзнание, че разбираш единствено тях без преводач – помага да преживееш моменти на криза и запазва психиката. Наивитетът обаче, когато си на върха надържавата, е престъпен\", обяви депутатът от БСП Димитър Данчев, нападайки ГЕРБ от миналата седмица.\"Но какво пък. Цената на един бранш сигурно си струва, когато Меркел каже историческото \"Браво, Бойко!' \", завърши декларацията на социалистите\"Не искам да чувам приказки от БСП, че българското правителство е загубило една година. Преди една седмица експлоатирахте тази тема. Помагате ли вие на българския транспортен бранш или не? Напротив, вие не помагате, а наслагвате напрежение\", коментира Иванов. Той призова социалистите да се смирят, докато българското правителство си върши работата.Депутатът от БСП Георги Свиленски взе думата по начина на водене, като посочи, че пред документите и колегите му от ГЕРБ трябва да мълчат.В началото на днешното заседание БСП поиска премиерът Бойко Борисов да бъде изслушан в парламента по позицията на правителството за \"пакета за мобилност\". Поредният им опит да викнат Борисов в премиера обаче отново беше неуспешен.", "date": "2018.05.16", "title": "Няма да има протест на превозвачите, а шествие в подкрепа на правителството, обявиха ГЕРБ"}
{"url": "https://offnews.bg/na-tozi-den/16-maj-podpisan-e-taen-otbranitelen-dogovor-mezhdu-balgaria-i-gartci-680602.html", "text": "Българо-гръцкият договор от 16 май 1912 г. (29 май по нов стил) е таен съюзен договор, сключен между Царство България и Кралство Гърция в навечерието на Балканската война, елемент от Балканския съюз.Договорът, подписан в София от българския министър-председател Иван Евстратиев Гешов и от гръцкия пълномощен министър Деметриос Панас, регламентира военна взаимопомощ между двете страни в случай на конфликт с Османската империя. Договорът обаче оставя неуреден спора между двете страни за властта над Южна Македония и Солун.Съгласно член 1 от текста повод за такъв конфликт може да стане както османско нападение срещу някоя от двете страни, така и „систематично нарушение правата, произходящи от трактатите или основните принципи на международното право“. С член 2 на договора България и Гърция се споразумяват да си съдействат за мирно съжителство, политическо равенство и конституционни гаранции за българите и гърците, живеещи в Османската империя. В отделна декларация се заявява изрично, че България няма да воюва в случай на гръцко-турска война за остров Крит, но ще спазва „благосклонен неутралитет“.", "date": "2018.05.16", "title": "16 май - Подписан е таен отбранителен договор между България и Гърция"}
{"url": "https://offnews.bg/futbol/atletiko-madrid-e-favorit-sreshtu-olimpik-marsilia-vav-finala-za-liga-680718.html", "text": "Тази вечер в Лион ще бъде определен носителят на трофея в Лига Европа. До финала достигнаха отборите на Атлетико Мадрид и Олимпик Марсилия.Букмейкърите броят за явен фаворит тимът от испанската столица, като дават два пъти по-нисък коефициент за успех на отбора на Диего Симеоне. Самият аржентинец, който ще проследи мача от трибуните заради наказание от 4 мача, обаче не споделя това мнение.\"Излизаме в пореден финал. Радваме се, но се опитваме да запазим скромност. Предстои ни тежък мач със сериозен съперник, който умее да атакува много добре. Приличаме си в много показатели.Тъжно е, че няма да съм на скамейката, но се доверявам напълно на помощника си Херман Бургос. Работим заедно от дълги години и вече мислим еднакво\", коментира Симеоне.Треньорът на Олимпик Руди Гарсия също сподели мнението, че двата тима са подобни, но не заради стила на игра, а заради характера си.\"Атлетико е великолепен представител на испанския футбол, отборът разполага със солидна защита и отлично нападение. Добрата новина за нас е, че финалът е в един мач, в който всичко е възможно\", каза Гарсия.", "date": "2018.05.16", "title": "Атлетико Мадрид е фаворит срещу Олимпик Марсилия във финала за Лига Европа"}
{"url": "https://offnews.bg/kultura/preporachvame-vi-zvezdata-na-metropolitan-opera-tomas-hempsan-s-kontc-680694.html", "text": "Томас Хемпсън - един от най-известните оперни певци в днешно време и звезда на Метрополитън опера, ще изнесе концерт днес заедно със Софийска филхармония днес от 19:00 часа в зала \"България\".Концертът трябваше да се състои през декември миналата година, но поради заболяване на артиста бе отложен за днешния ден.В зала \"България\" носителят на Грами ще изнесе концерт с някои от най-обичаните арии от опери, оперети и мюзикъли от Моцарт, Гуно, Верди, Лехар, Бърнстейн и др. Артистът на Метрополитън опера е сред най-уважаваните и иновативни музиканти на нашето време.Една от причините американският баритон да приеме поканата на Софийската филхармония за концерта е, че лично се е уверил в таланта на българските класически музиканти. Той си сътрудничи често на концертния подиум с маестро Павел Балев. Преди по-малко от година един от най-успешните и признати в цял свят български диригент дирижира оркестъра на Виенската филхармония, а критиката е впечатлена от изключително красивия му жест и усет да ръководи спектакъла и певците, отбелязват от Софийската филхармония.\"Животът е прекрасен\" на сцената на Народен театър \"Иван Вазов\" от 19:00 часаПовече информация за постановката ще откриете .Българо-полският филм \"Радиограмофон\" в Дом на киното от 20:45 часаРадиограмофон е създаден по истинска история и разказва за Али, който с опасност за живота си предприема тридневно пътешествие през охраняваните от армията планини, за да стигне до най-близкия град. Али иска да купи радио за своя обсебен от рокендрола син. Развиваща се на фона на комунистическия режим в България, тази история не е просто за този баща и колко далеч е готов да стигне за сина си. Това е разказ за един човек, който отчаяно иска да си върне усещането за свобода, пише се в представянето на филма. Повече информация ще откриете .", "date": "2018.05.16", "title": "Препоръчваме ви: Звездата на Метрополитън опера Томас Хемпсън с концерт у нас"}
{"url": "https://offnews.bg/obshtestvo/liulin-bez-voda-dnes-za-12-chasa-680678.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателни кранове в резервоар „Модерно предградие“ в жк. „Люлин“ налага спиране на водоподаването от 10:00 до 22:00 часа на жк.“Люлин“ 1-ви, 2-ри, 3-ти, 6-ти, 7-ми, 8-ми, 9-ти, 10-ти микрорайони, жк.“Люлин“ - Център, бл.290, бул. „Панчо Владигеров“ № 60, 66, 74 и бензиностанция ШЕЛ, ул. „Околовръстен път“ – от ул. „3-ти март“ до бул. „Сливница“, кв.“Факултета“, местност „Смърдана“. С понижено налягане ще бъдат: жк.“Западен парк“, жк.“Красна поля“ I-ва и II-ра част.Монтаж на хидрофорна уредба до бл. 181 в жк. „Красно село“ налага спиране на водоподаването от 10:00 до 19:00 часа на бл. 185 до бл. 189 включително (висока зона). Във връзка с подмяна на сградно водопроводно отклонение на ул. 40 в кв. „Враждебна“, се налага спиране на водоподаването от 09:30 до 16:30 часа на клиентите на ул. 40 №24. Заради подмяна на сградно водопроводно отклонение на ул. „Роза“ в с. Лозен, се налага спиране на водоподаването от 09:00 до 19:00 часа на ул. „Сергин Сердарски“ от ул. „Съединение“ до ул. „Могила“, ул. „Рашовец“ от ул. „Роза“ до ул. „Сергин Сердарски“, ул. „Могила“ от ул. „Сергин Сердарски“ до ул. „Теменуга“.Подмяна на сградно водопроводно отклонение на ул. „Чукура“ в с. Бусманци налага спиране на водоподаването от 09:30 до 16:30 часа на ул. „Пчелина“, ул. „Чукура“, ул. „Татарски път“, махала „Нова Враждебна“. ", "date": "2018.05.16", "title": "Люлин без вода днес за 12 часа"}
{"url": "https://offnews.bg/obshtestvo/izpit-po-chovekat-i-obshtestvoto-sled-iv-klas-680179.html", "text": "Днес е третият от четирите изпита от националното външно оценяване на четвъртокласниците.След като на 10-и те се явиха на тест по български и литература, а на 14-и - по математика, днес близо 64-те хил деца ще трябва да отговарят на въпросите в теста по \"Човекът и обществото\".Тестът включва 16 задачи от затворен тип с три възможни отговора, от които само един е верен, и още 3 задачи от отворен тип, на които учениците трябва да отговорят сами.Децата разполагат с 1 час за работа.Продължителността за децата със специални образователни потребности е два учебни часа.Предстои последният тест - по \"Човекът и природата\", на 17 май.Целта на националните външни оценявания е да измерят индивидуалните постижения на учениците по различните предмети, да се определи необходимостта от подкрепа, където е необходима, както и да се осъществи мониторинг на образователния процес на различни нива – на училищно, на регионално и на национално, уточняват от Министерството на образованието и науката.С резултатите от националното външно оценяване по математика може да се кандидатства за обучение в прогимназиален етап в профилираните гимназии с профил “Математически” и “Природни науки”, като тежестта им при балообразуването се определя от конкретното училище.", "date": "2018.05.16", "title": "Изпит по Човекът и обществото след IV клас"}
{"url": "https://offnews.bg/temida/zaloviha-glavnia-iurist-na-rajon-poduiane-s-podkup-obnovena-680759.html", "text": "Главният юрист на столичния район \"Подуяне\" Лилия Геринска е бил задържан с подкуп от 10 000 лева. Според държавното обвинение тя е поискала парите от строителни предприемачи, за да съдейства за обществена поръчка за саниране на жилищен блок.„Обвиняемата е получила сумата, за да наруши свои съдебни задължения. Поръчката се развива в срок от няколко месеца. Размера на паричната сума, получена вчера, е 10 000 лева. Обвиняемата за същата обществена поръчка е получила 5000 лева, тоест общо 15 000 лева. Сумата е получена от представител на дружество, което е спечелило обществената поръчка\", обясни шефът на Софийска градска прокуратура Емилия Русинова. Сделката, при която е задържана Геринска, е станала в \"Овча купел\". Не са използвани белязани пари. Участващите в сделката не са били наясно, че тя се следи, обясни директорът на ГДБОП гл. комисар Ивайло Спиридонов. За събиране на доказателства са използвани и СРС-та.Сигналът срещу Геринска бил подаден още през октомври 2017 г. Според Русинова има доказателства, че тя е получавала подкупи и за други обществени поръчки, но за тях се очаква да бъде повдигнато обвинение в следващите дни. \"В делото има доказателства за това, че в една обществена поръчка като подарък е получена парична сума, за да заведе свои подчинение на почивка в хотел. Установени са по делото контакти на това длъжностно лице с представители на дружествата, които са спечелили обществените поръчки. Комуникацията между нея и тези представители е доста активна. На длъжностно лице ще бъде задържано за срок от 72 часа, предстои внасяне на делото в съда. Преценката на наблюдаващия прокурор ще изхожда от обстоятелствата, че лицето отглежда непълнолетно дете“, обясни Русинова, цитирана от \"Фокус\".", "date": "2018.05.16", "title": "Заловиха главния юрист на район Подуяне с подкуп (обновена)"}
{"url": "https://offnews.bg/tenis/machkaj-grisho-680721.html", "text": "На днешния 16 май най-добрият, най-красивият и най-обичаният ни тенисист Григор Димитров празнува своя 27-и рожден ден.В кариерата си до момента една от гордостите на България има спечелени 8 АТР титли, включително един \"Мастърс\" трофей, както и титлата от заключителния турнир на най-добрите осем тенисисти в края на годината в Лондон.По-рано през 2018-а първата ни ракета отпразнува 10 години в Тура и зад гърба си има огромен брой постижения, към които може да се обърне със задоволство и гордост, същевременно устремен към нови висини.Екипът на OFFNews.bg пожелава на Григор Димитров здраве, късмет, щастие, нови преживявания, както и още много победи, с които да радва българите по всички краища на света, както го прави до момента. Мачкай, Гришо!А какво по-хубаво от това днес талантът от Хасково да спечели и сблъсъка срещу Кей Нишикори във втория кръг на турнира на червени кортове от сериите \"Мастърс\" в Рим. Очаква се битката да започне около 13:30 часа българско време. ", "date": "2018.05.16", "title": "Мачкай, Гришо!"}
{"url": "https://offnews.bg/sviat/sreshtata-mezhdu-kim-chen-un-i-tramp-pred-proval-680708.html", "text": "Северна Корея заплаши, че може да отмени срещата на високо ниво между лидера на КНДР Ким Чен Ун и американския президент Доналд Тръмп. В Пхенян са недоволни от изискването на САЩ да прекратят ядрената си програма.Дългоочакваната среща трябва да се състои на 12 юни, уточнява Би Би Си. Подготовката за събитието обаче продължава, увери говорителят на Държавния департамент Хедър Науърт, цитирана от \"Ройтерс\".Науърт допълни, че засега Вашингтон не е получавал уведомление за промяна на решението на Северна Корея за участието в преговорите.\"Преди Ким Чен Ун е казвал, че разбира необходимостта и полезността от това Съединените щати и Република Корея да продължат съвместните си учения. Те са законни и добре планирани предварително. Не сме чували нищо от това правителство или от правителството на Южна Корея, което да показва, че няма да продължим да провеждаме тези учения или че няма да продължим да планираме срещата между президента Тръмп и Ким Чен Ун следващия месец\", заяви Науърт.Пхенян заяви, че Северна Корея не е заинтересувана от среща на върха със САЩ, ако те продължат да настояват за едностранен отказ на страната от ядрената й програма. Пхенян отказа да присъства и на разговорите на високо равнище със Сеул днес. Като причина се посочват съвместните военни учения между САЩ и Южна Корея.", "date": "2018.05.16", "title": "Срещата между Ким Чен Ун и Тръмп пред провал"}
{"url": "https://offnews.bg/obshtestvo/saratcini-zadushili-v-peshtera-18-monasi-zaradi-manastirski-sakrovish-680559.html", "text": "Църквата отбелязва днес денят на преподобни Теодор Освещени и св. преподобни отци, избити в манастира “Свети Сава”. Теодор, наричан още Освещен, защото единствен в целия манастир имал свещенически сан, бил един от любимите ученици на Пахомий Велики. На 14 години той дошъл в Тавена при преп. Пахомий и с радост понасял всички трудности и лишения. След смъртта на свети Пахомий Теодор станал игумен на манастира в Тавена. Умрял около 360 година.От VІІ век околностите на Йерусалим непрестанно се подлагали на нападения от хищните сарацини. Те не щадели дори мирните отшелнически обители, макар в тях да живеели пустинници, които нямали никакви земни богатства.Веднъж до лаврата \"Св. Сава\" достигнал слух, че варварите се готвят да нападнат обителите. Братята решили да не се оттеглят, защото те не се бояли от смъртта и започнали още по-пламенно да се молят.На Велики четвъртък сарацините с голяма сила нападнали манастира и веднага убили няколко иноци. Другите пък те събрали в църква и започнали да ги разпитват къде са скрити манастирските съкровища: \"Откупете себе си и църквата си с четиристотин жълтици – казвали варварите на светите отци – иначе всички ще бъдете избити!. Не проливайте напразно кръвта ни – кротко отговорили иноците. – Толкова злато ние никога не сме имали. Вземете простите ни дрехи. Друго имущество у нас не ще намерите.Варварите не повярвали на думите на иноците и чрез мъчения искали да узнаят от тях къде са скрити съкровищата им. Имало в манастира пещера, в която някога се подвизавал св. Сава, основателят на лаврата. Вътре в нея те затворили всички иноци и пред входа на пещерата натрупали сухи клони и запалили голям огън. Иноците се задушили от смрад и дим, а варварите продължавали да ги питат за скритите съкровища, но в отговор чували само молитви към Бога от задушаващите се братя. Осемнадесет души умрели в пещерата. ", "date": "2018.05.16", "title": "Сарацини задушили в пещера 18 монаси, заради манастирски съкровища"}
{"url": "https://offnews.bg/obshtestvo/prognozata-za-dnes-slantce-i-dazhd-680707.html", "text": "Днес над по-голямата част от страната ще е предимно слънчево, но на отделни места, главно в централните и източните райони ще се развива купесто-дъждовна облачност и ще има краткотрайни валежи от дъжд с гръмотевици. Там ще има условия и за градушки.Вятърът от северозапад ще се усили и с него за кратко в Северна България ще нахлуе малко по-хладен въздух; в югоизточните райони ще духа до умерен югозападен вятър. Максималните температури ще са между 23° и 28°.Над планините ще се развива купесто-дъждовна облачност и на много места ще има краткотрайни валежи с гръмотевици. Ще духа умерен до силен, само по най-високите части временно бурен югозападен вятър. Максималната температура на височина 1200 метра ще е около 16°, на 2000 метра – около 9°.По Черноморието ще преобладава слънчево време с временни увеличения на облачността. След обяд на места ще има краткотрайни валежи с гръмотевици. Ще духа слаб до умерен югоизточен вятър, който постепенно ще се ориентира от юг-югозапад. Максималните температури ще са 23-28°. Температурата на морската вода е 18-19°. Вълнението на морето ще е 2-3 бала.", "date": "2018.05.16", "title": "Прогнозата за днес - слънце и дъжд"}
{"url": "https://offnews.bg/112/streliaha-po-kolata-na-liusi-ilarionov-680713.html", "text": "27-годишен мъж е стрелял с газов пистолет по автомобила на режисьора Люси Иларионов. Инцидентът се разминава без пострадали, разказва bTV.Миналата неделя Иларионов пътува от Варна за София заедно с приятелката си Ани Хоанг.Около Велико Търново режисьорът изпреварва автомобил и по думите му шофьорът на другата кола вади газов пистолет и започва да стреля.Хоанг заснема случката. От видеозаписа се вижда, че другият водач хвърля и бирени бутилки.По случая е задържан 27-годишен мъж с полицейска мярка за 24 часа.„Отвратително е да предполагаш, че някой може да ти извади пистолет, когато въобще не очакваш. Агресията е огромна”, заяви Люси Иларионов.„Аз лично се чувствах застрашена за живота си, Люси можеше да загуби управление над колата, разминахме се с малко, имахме късмет”, допълни и приятелката му – певицата Ани Хоанг.", "date": "2018.05.16", "title": "Стреляха по колата на Люси Иларионов"}
{"url": "https://offnews.bg/politika/liderite-na-stranite-ot-es-obsazhdat-na-vecheria-v-sofia-iranskoto-spo-680729.html", "text": "Лидерите на държавите членки от ЕС ще се съберат тази вечер на неформална вечеря в София, за да обсъдят актуални въпроси от международното положение и европейския дневен ред.Срещата на държавните и правителствените ръководители ще е в София Тех Парк и ще бъде председателствана от председателя на Европейския съвет Доналд Туск. Домакин от българска страна ще е министър-председателят Бойко Борисов.Събитието се провежда в рамките на българското председателство, в навечерието на ключовото събитие от календата му - софийската среща ЕС-Западни Балкани. Първоначално темата на неформалната вечеря бе цифровият дневен ред на ЕС в светлината на влизането в сила на новия европейски регламент за защита на личните данни в интернет (GDPR). Заради актуални събития в разговорите ще бъдат включени още три теми - изтеглянето на САЩ от Иранската ядрена сделка, кризата с налаганите от САЩ мита за износ на стомана и алуминий и ситуацията в Близкия Изток.Тъй като вечерята е неформална, на нея се очаква да се проведен откровен разговор, но не и да завърши с документ с официална позиция.", "date": "2018.05.16", "title": "Лидерите на страните от ЕС обсъждат на вечеря в София Иранското споразумение и цифровизацията"}
{"url": "https://offnews.bg/obshtestvo/bedstveno-polozhenie-v-pleven-sled-gradushkata-desetki-kashti-sa-s-ot-680709.html", "text": "В Плевен продължава работата на общинския кризисен щаб, свикан след опустошителната буря и градушка, които нанесоха сериозни щети в града, пише БНР. Значително са пострадали десетки къщи в близкото до Плевен село Гривица. Екипи ще продължат да разчистват улиците днес. Пострадал е един от служителите на панорамата.„Има един пострадал охранител от панорамата \"Плевенска епопея\". Няма опасност за здравето и живота му, ще се възстанови напълно“, съобщи кметът Георг Спартански. Във Фейсбук той написа: Предстои да се направи оценка на щетите.„Какви са сумите, които ще бъдат похарчени, все още е рано да прогнозираме. Ще се опитваме да се справяме“, каза Спартански.В община Бяла Слатина е обявено бедствено положение заради щетите след ураганния вятър и падналата градушка. Изкоренени са десетки дървета, изпотрошени са покриви, има скъсани проводници и са отнесени много навеси. Бурята и едрата градушка нанесе щети и в други населени места в Белослатинско, както и в села в община Враца и Борован.", "date": "2018.05.16", "title": "Бедствено положение в Плевен след градушката, десетки къщи са с отнесен покрив"}
{"url": "https://offnews.bg/obshtestvo/kiril-petkov-bog-da-go-prosti-boian-napravihme-vsichko-vazmozhno-680726.html", "text": "Издирването на алпиниста Боян Петров е прекратено. Не открихме Боян, но сега можем да си тръгнем, знаейки, че всичко възможно наистина беше направено. \"Бог да го прости Боян!\", написа на страницата си във Фейсбук приятелят му Кирил Петков, който днес е летял с хеликоптера за последно търсене на Петров. Стигнахме до 7400 м височина (лагер 3) и после бавно прелетяхме до базовия лагер, като се оглеждахме от всички страни. Времето беше слънчево - качихме се от 1500 м до 7400 м без аклиматизация. След това в ниската част на планината направихме много заходи. Целият високопланински полет беше 1 час и 30 минути, пише Петков.Той благодари на \"10-та приятели на Боян, които вчера финансираха този полет директно, на невероятната група и организация на Китай, и на смелите пилоти на Simrikair, както и на всички българи, хора и институции, които помогнаха това да се осъществи!\".  Боян Петров е в неизвестност от 3 май, по данни на други алпинисти под Шиша Пангма. Китайските власти го смятат за изчезнал на 5 май. Кога ще бъде обявен официално край на издирването решава ръководството на китайския екип, който участва в него.", "date": "2018.05.16", "title": "Кирил Петков: Бог да го прости Боян, направихме всичко възможно"}
{"url": "https://offnews.bg/tehnologii/na-praga-na-naj-goliamata-promiana-v-internet-gdpr-kakvo-triabva-da-680297.html", "text": "Най-мащабната промяна в интернет от началото на масовото му навлизане в средата на 90-те до днес предстои на 25 май. Тогава влиза в сила новият регламент на ЕС за защита на личните данни в интернет пространството - . Това е една от големите промени в европейски мащаб, които ще бележат българското европредседателство.Още преди тази дата промените са видими и за обикновения потребител: сигурно вече се е наложило да препотвърдите съгласието си за ползване на приложения, сайтове, включване в търговски мейллисти, а социалните мрежи са ви информирали за новите правила. Големите компании вече вложиха значителни средства за привеждане на регламента си за работа с европейски граждани. Много от по-малките ще направят това в последния момент или ще рискуват санкции. А някои може би не подозират, че имат нови задължения ().Регламентът засяга всички потребители и бизнеси, които съхраняват и споделят лични данни на европейски граждани. За лични данни се приемат име, ЕГН, контакти (телефон, адрес, имейл, IP адрес\", семеен статус, здравна информация, номера на банкови карти, поведение в интернет и други чувствителни данни като сексуална ориентация, религиозна принадлежност, политически нагласи. Новите правила изискват администраторите да събират и съхраняват минимум лични данни, като ги ползват само за ясно посочени цели и в конкретни срокове, а в същото време уведомяват достатъчно ясно потребителите за това и им дадат лесна възможност да оттеглят съгласието си за споделяне на тези данни.Какво ще се промени след въвеждането на регламента?За потребителите:- СЪГЛАСИЕТОза споделяне и обработване на личните данни е ключов момент в новите правила.Администраторите на лични данни трябва да да могат да докажат, че са получили съгласие от потребителя за това и че то е дадено свободно, конкретно (за определена цел), информирано (на база точно и ясно обяснение за употребата), недвусмислено (а не на база други действия на потребителя) и чрез активно действие. Последното означава, че мълчанието или предварително отметнати квадратчета, след които се клика бутон ОК например, не се приемат за валидно съгласие.В същото време, потребителят има право по всяко време да оттегли съгласието си по лесен начин.Ако то засяга деца под 14 години, администраторът е длъжен да изиска потвърждение от носещия родителска отговорност.- ПРАВОТО ДА БЪДЕШ ЗАБРАВЕНПотребителят може да поиска данните или постовете му да бъдат заличени, ако няма законни основания те да бъдат запазени. Той трябва да посочи основание за това: ако например данните му вече не са необходими за целите, с които са споделени; или оттегли съгласието си за ползването им; или те трябва да бъдат изтрити с цел спазване на правно задължение; ако са били обработвани незаконосъобразно или ако са свързани с услуга, предлагана на дете.Съществуват обаче и ситуации, в които администраторът може да откаже заличаване. Той може да се позове на правото на свобода на изразяване, на изпълнение на правно задължение или на целите на общественото здраве, или изследователски и статистически проекти.- ПРОФИЛИРАНЕСтава въпрос за обработване на личните данни с цел създаване на определен профил на потребителя, който служи за анализ и прогнозиране на неговото поведение. Този способ се ползва широко, например за целите на директния маркетинг, подбор на персонал, таргетиране на реклама и др.С новия регламент потребителите ще трябва да бъдат уведомявани, че техни данни се ползват за тези цели и за последствията от това. Ще могат и да възразят по всяко време. Профилирането няма да може да се прилага спрямо деца.Ако имате онлайн бизнес: проверете дали ви засяга и какви са стъпкитеКомисията за защита на личните данни (КЗЛД), която е отговорният държавен орган за прилагане на регламента, публикува 10 практически стъпки, с които бизнесите могат да се подготвят за промените.1.  , , подзаконови актове и насоки на КЗЛД.2. : имена, адрес, електронна поща, IP адрес, ЕГН, чувствителни данни, разкриващи расов или етнически произход, политически възгледи, религиозни или философски убеждения или членство в синдикални организации, генетични данни, биометрични данни, данни за здравословното състояние или данни за сексуалния живот или сексуалната ориентация. Определете също така за какво се ползват, в какъв срок се съхраняват, как е определен той, на кого се предоставят.3. . Такова задължение имате, ако сте публичен орган или орган на местното самоуправление; извършвате системни мащабни наблюдения върху субектите на данните; ако извършвате мащабно обработване на чувствителни данни.4. На база горната информация преценете , като имате предвид естеството на обработването, мащаба, последиците за правата и свободите на физическите лица. Ако прецените, че рискът е висок, обърнете се към КЗЛД за предварителна консултация.6.  съгласие, договор, законово задължение на администратора, задача от обществен интерес, защита на жизненоважни интереси на субекта на данните или на друго физическо лице; легитимни интереси на администратора или на трета страна, когато същите имат преимущество над интересите или основните права и свободи на субекта на данните (неприложимо за публични органи).След това преценете дали можете да докажете, че личните данни, обработвани на основание само съгласие на лицето, са събрани със свободно изразено съгласие, за конкретна цел и в резултат на информиран избор. Съгласието трябва да е документирано, а лицето да има възможност да го оттегли лесно по всяко време. Ако услугата засяга деца до 14 години, осигурете начин да удостоверите, че сте получили съгласие от човека, упражняващ родителски права над детето.7. , вкл. кой отговаря за защитата на личните данни, какви данни се събират, с какви цели и пр., както и да информирате потребителите за правото да подадат жалба до КЗЛД или до съда.Работодателят освен това трябва ясно да информира служителите, ако на работното място има видеонаблюдение или следи електронната комуникация.Те включват право на коригиране или допълване на неточни или непълни лични данни; право на изтриване („право да бъдеш забравен“) на лични данни, които се обработват незаконосъобразно или с отпаднало правно основание; право на ограничаване на обработването; право на преносимост на данните – ако се обработват по автоматизиран начин на основание съгласие или договор. За целта данните се предават в структуриран, широко използван и пригоден за машинно четене формат. Гражданите имат още право на възражение и право да не бъдат обект на изцяло автоматизирано решение, включващо профилиране, което поражда правни последствия за субекта на данните или го засяга в значителна степен.Администраторите имат едномесечен срок да приложат тези възражения, ако те имат правно основание.Начертайте план за действие при евентуално нарушение на сигурността на личните данни. Не забравяйте, че ако установите такова, до 72 часа трябва да уведомите КЗЛД.", "date": "2018.05.16", "title": "На прага на най-голямата промяна в интернет - GDPR: какво трябва да знаем"}
{"url": "https://offnews.bg/obshtestvo/otchitame-rast-na-dohodite-ot-nachaloto-na-2018-ta-harchim-vse-povech-680728.html", "text": "Средният общ доход на лице от домакинство през първото тримесичие на 2018 г. е 1 407 лв., като е нарастнал с 9.8% спрямо същия период на 2017 г., съобщи Националният статистически институт (НСИ). Доходът от работна заплата е нарастнал с 11% - от 710 на 792 лв. Приходите от пенсии също са се покачили в сравнение с 2017 г. Те са нарастнали с 2.1% - от 372 на 380 лв. Най-висок ръст бележи доходът от самостоятелна заетост, който се е увеличил от 72 на 96 лв., или с 30.9%.Общият разход на лице от домакинство е 1 263 лв. и нарастнал с 11.5% в сравнение с първото тримесичие на 2017 г.В структурата на общите разходи с най-голям относителен дял са тези за храна (30.4%), следвани от разходите за жилище (18.4%), данъци и социални осигуровки (14.1%) и разходите за транспорт и съобщения (11.9%).През първото тримесечие на 2018 г. в сравнение със същия период на 2017 г. най-голямо е увеличението в разходите за транспорт и съобщения - от 125 на 150 лв, или с 19%. Разходите за свободно време, културен отдих и образование нарастват със 17.6% - от 36 на 43 лв. С 11% повече даваме за храна и безалкохолни напитки - от 346 на 384 лв. През 2018 г. българинът дава с 13.1% отгоре за здравеопазване и 16.9% повече за данъци и социални осигуровкиНай-малък е ръстът в разходите за жилище, в които влизат вода, електроенергия, отопление, обзавеждане и поддържане на дома. Те са нарастнали от 228 на 233 лв., или с 2.4%. През 2018 г. даваме малко повече и за алкохолни напитки и цигари - от 50 на 53 лв.В сравнение с първото тримесичие на 2017 г. средното потреблението на месо на лице в домакинството се е увеличило с 0.8 кг. Най-голям е ръстът в разходите за зеленчуци - с 2.1 кг.През 2018 г. сме купили 0.6 кг. повече плодове и 1 кг. повече яйца. Консумирали сме обаче 0.3 кг. по-малко хляб и тестени изделия.", "date": "2018.05.16", "title": "Отчитаме ръст на доходите от началото на 2018-та, харчим все повече за култура и образование"}
{"url": "https://offnews.bg/politika/pargov-klubovete-na-bsp-v-sofia-shte-predstaviat-alternativni-mestni-680738.html", "text": "Клубовете на БСП в София ще се превърнат в средища за представяне на алтернативните местни политики. Това заявки лидерът на БСП – София и председател на групата на социалистите в СОС Калоян Паргов на откриването на обновения клуб на партията в столичния район „Люлин“.„Обновяването на партийните клубове е задача, която си поставихме през миналата година и успешно изпълнихме. Това е едно добро начало, с оглед на работата, която ни предстои през следващата година и половина. Тези клубове са местата, където хората да разберат, че БСП се е променила“, това каза лидерът на столичните социалисти пред десетките членове и симпатизанти, които присъстваха на събитието. В откриването взеха участие и председателят и заместник-председателят на НС на БСП Корнелия Нинова и Деница Златева.„Това ще клуб на отворените врати. Тук люлинци ще могат да се срещат с нашите народни представители и общински съветници и да се запознаят от първа ръка с алтернативните политики, които БСП ще предложи на софиянци, категоричен бе Паргов - Политики, които ще дадат работещи решения на проблемите на София, голяма част от които са типични и за „Люлин“. Това са мръсният въздух, затрудненият трафик, състоянието на междублоковите пространства и парковете, местата в детските градини и училищата, сигурността на гражданите. Имаме всички предпоставки да бъдем близо до гражданите и да се вслушваме в гласа им“.„Да работим така, че след година и половина усилията ни да се увенчаят с успех и да се поздравим с кмет на „Люлин“ от БСП“, призова социалистите Калоян Паргов.", "date": "2018.05.16", "title": "Паргов: Клубовете на БСП в София ще представят алтернативни местни политики"}
{"url": "https://offnews.bg/analizi-i-komentari/vazmozhno-li-e-mediite-da-svaliat-erdogan-680735.html", "text": "В предизборна Турция, където на 24 юни т. г. ще се проведат предсрочни избори за парламент и президент натискът върху опозиционно настроените журналисти тече с пълна сила. В страната почти всеки ден има арестувани представители на медиите, срещу които се повдигат обвинения или се гледат заведени по-рано дела.Натискът върху медиите, журналистите и учените в Турция въобще не намаля след опита за преврат на 15 юли 2016 г. Според индекса на „Репортери без граници” за свободата на словото, публикуван в 2018-а, Турция изостава с два пункта в сравнение с миналата година и от 155-о, слиза на 157-о място сред 180 държави. Посочва се, че след опита за преврат мнозина журналисти са прекарали повече от една година в затвора и срещу тях са образувани съдебни дела. Отбелязва се още, че извънредното положение в страната вече продължава близо две години, а това се използва от властите за унищожаване и на последните трохи плурализъм, както и фактът, че референдумът за конституционни промени от 16 април 2017 г. е увеличил правомощията на президента Ердоган.По данни на „Платформата за независима журналистика” към 11 май 2018г. в турските затвори има общо 174 журналисти, които са актуализирани след освобождаването на двама журналисти на същата дата. Според Синдиката на турските журналисти в затворите в страната има 148 журналисти и медийни служители.Колко журналисти има в затворите в световен мащаб? Според последното преброяване на Комитета за защита на журналистите (CPJ) в света зад решетките се намират 262 журналисти. Пак според същото преброяване най-много арестувани журналисти има в Китай, Турция и Египет. Като сравним данните на Комитета за защита на журналистите с тези на Платформата за независима журналистика, се оказва, че повече от половината журналисти в затворите в света са в Турция.От горните цифри става ясно, че в Турция на Ердоган омразата към свободното слово няма граници.Според класацията за 2017 г. на авторитетната неправителствена организация „Фрийдъм хаус” Турция изпада в категорията на „несвободните” държави, докато през 2016-а страната е била сред „частично свободните”. А сред държавите, в които за последните десет години се наблюдава драстично изоставане по отношение на свободите, на първо място се нарежда Турция.Посочени са следните причини за това:Към края на март 2018 г. беше финализирана и сделката за продажбата на най-голямата частна медийна компания в Турция „Доган Холдинг“, която включва в-к „Хюриет“, телевизиите Kanal D и Си Ен Ен Тюрк, информационна агенция „Доган” и др.Медийната компания беше закупена от бизнесмена Ердоган Демирьорен, известен с близостта си до президента Ердоган.След тази сделка, окачествявана като най-голямата смяна на медийна собственост в новата история на Турция повече от 90 на сто от медиите се контролират от един център и се превръщат в хомофоничен рупор на властта.От друга страна, обществената телевизия ТРТ почти не предоставя ефирно време на кандидатите за президенти от опозиционните партии. Докато кампаниите на Партията на щастието и прокюрдската Демократична партия на народите въобще не са намерили място в предаванията на обществената телевизия, на Добрата партия са били отделени само 9 минути и 5 секунди ефирно време. Основната опозиционна Републиканска народна партия досега е получила общо около 3 часа национален ефир в ТРТ, а най-голям е делът на управляващата Партия на справедливостта и развитието – около 36 часа.Това обстоятелство показва нагледно, че в Турция вестниците се пишат, за да ги чете само един човек и телевизиите излъчват, за да ги гледа само един човек.Имат ли медиите силата да качат една партия на власт и да я свалят от власт?Въпреки че не съществува медиен барометър за измерване на подобно явление, особено потисническите режими прилагат най-различни похвати за контролиране на медиите. В Турция от гръмналия през 2013 г. мегакорупционен скандал досега върху медиите се упражнява масов контрол. Над 170 журналисти с в затворите, закрити са стотици медии и обществото няма достъп до информация освен чрез контролираните средства за масово осведомяване.Като изтъква, че „един от най-ярките показатели за опиянението от властта е видимото упражняване на контрол върху медиите” турският журналист Али Сайдам от приближения до властта в-к „Йени Шафак” с известна доза тревога посочва следната статистика: на изборите през 1950 г. Републиканската народна партия контролира медиите, но губи изборите, спечелва ги Демократическата партия. На изборите през 1983 г. благодарение на обсебващата роля на ген. Кенан Еврен голяма част от медиите са на страната на Националистическата демократическа партия и Народната партия, но изборите са спечелени от Отечествената партия (с лидер Тургут Йозал). През 2002 г. с изключение на няколко ниско тиражни вестника, всички медии са против Партията на справедливостта и развитието на Ердоган, но изборите са спечелени именно от неговата партия.”Сайдам предупреждава, че отразяването само на изявите на президента Ердоган и свеждането до минимум на участието на опозицията в медиите може да изиграе лоша шега на властта.Да припомним и факта, че наскоро президентът Ердоган заяви в реч пред парламента, че ще „се оттегли, ако един ден нацията каже „Достатъчно“. Само за няколко часа милиони турци написаха в Туитър „Достатъчно“ на президента Реджеп Тайип Ердоган. Минути след речта в парламента хаштагът #Tamam (Достатъчно) се разпространи мълниеносно в социалната мрежа.От друга страна, гледайки предизборните дебати не трябва да се изпуска от поглед фактът, че страната отива на избори в условие на извънредно положение. Конституцията е суспендирана. Тук логично възниква въпросът, доколко може да са честни изборите в такава ситуация. Споровете за това кой ще бъде по-силен съперник на Ердоган в предизборната надпревара, осигуряват глътка свеж въздух на режима му. Въпросът кой от опозиционните кандидати може да победи Ердоган на урните беше прозорлива тактика, целяща да покаже формално, че дори при суспендирана Конституция са „налице” условия за конкурентна и демократична надпревара.Президентът Ердоган и неговото управление нямат лукса да загубят тези избори, защото за него и обкръжението му това е битка за оцеляване. Впрочем картината е пределно ясна. От гледна точка на президента Ердоган в действителност няма предизборна кампания. Защото за честни избори е важно да има независими и безпристрастни медии, които да осигурят прозрачност на кампанията и справедлив изборен процес, който може да бъде гарантиран от Висшия изборен съвет. Но коя медия ще осигури прозрачност и коя избирателна комисия ще действа безпристрастно? Този въпрос не се нуждае от отговор.Б. ред. - ", "date": "2018.05.16", "title": "Възможно ли е медиите да свалят Ердоган"}
{"url": "https://offnews.bg/bojni/edi-harn-e-vazmuten-che-pulev-shte-specheli-poveche-pari-ot-uajt-680736.html", "text": "Промоутърът Еди Хърн е възмутен от това, че неговият боксьор Дилиан Уайт ще получи по-малко пари от звездата ни в профибокса Кубрат Пулев. Двамата трябва да се изправят един срещу друг за да определят претендент за титлата на международната боксова федерация (IBF).Търгът за срещата бе отложен с една седмица - за този четвъртък, тъй като Хърн не е съгласен с правилника, според който Пулев трябва да получи 75% от парите срещу 25% за Уайт, тъй като е с по-висока позиция в ранглистата.Според Хърн има вариант Дилиан да не излезе срещу Пулев, а да срещне Луис Ортис или Доминик Бризийл за определяне на претендент за титлата на WBC. Хърн не изключи и възможност Уайт да срещне директно световния шампион Антъни Джошуа, който също е негов боксьор.Ако Дилиан се откаже от мач с Кобрата, IBF трябва да определи нов съперник, когото българинът да срещне, за да стане претендент за титлата.", "date": "2018.05.16", "title": "Еди Хърн е възмутен, че Пулев ще спечели повече пари от Уайт"}
{"url": "https://offnews.bg/futbol/ultrasi-na-sporting-biha-igrachite-680710.html", "text": "Страхотен скандал избухна в португалския футбол, след като ултраси на клуба нападнаха футболистите от отбора на клубната база, съобщава \"О'Жого\".Около 50 запалянковци, повечето от които с качулки, се появили на съоръжението и започнали да обиждат, а в последствие и да атакуват играчите на любимия си отбор.Най-пострадали са вратарят Руи Патрисио и Баст Дост, като на холандския нападател са нанесени рани по главата и това е наложило да му бъде оказана медицинска помощ. Снимки от раните на Дост бяха публикувани в социалните мрежи и предизвикаха бурно възмущение.Спортинг завърши на трето място в първенството на Португалия, на 10 точки зад шампиона Порто.Ръководството на клуба и шефовете на португалския футбол осъдиха нападението, в резултат на което беше уронен авторитета на местния футбол. Част от играчите на Спортинг вече обмислят да прекратят договорите си, тъй като инцидентът им дава право на това.\"Зелено-белите\" трябва да играят финал в турнира за националната купа срещу Деспортиво Авеш на 20 май, но двубоят е под въпрос, тъй като част от играчите са обявили, че отказват да излязат в мача.Футболистите също така отказват разговори с президента на клуба Бруно де Карвальо и търсят варианти да прекратят договорите си. Босът е пристигнал в базата на клуба веднага след новината, че в нея са проникнали маскирани хулигани, които са се нахвърлили на играчите и треньорите.", "date": "2018.05.16", "title": "Ултраси на Спортинг биха играчите"}
{"url": "https://offnews.bg/112/zhena-postrada-pri-eksplozia-na-gazova-butilka-v-blagoevgrad-680779.html", "text": "58-годишна жена пострада при експлозия на газова бутилка в Благоевград.Жената е получила изгаряния, няма опасност за живота ѝ, съобщи БГНЕС. Експлозията е станала към 19 ч. тази вечер в жилище на ул. \"В. Априлов\". От взривната вълна са избити прозорците от двете страни на жилищната кооперация.„Така разтресе, помислихме, че има земетресение”, разказват съседи на пострадалата.Нанесени са големи щети в жилището, полицията извършва оглед.Пострадалата жена е приета в отделението по хирургия на благоевградската болница.", "date": "2018.05.16", "title": "Жена пострада при експлозия на газова бутилка в Благоевград"}
{"url": "https://offnews.bg/sviat/mrasni-vitcove-i-razmisli-za-seksa-skriti-v-dnevnika-na-ane-frank-680756.html", "text": "Скритото досега съдържание на две страници от дневника на Ане Франк беше разкрито чрез дигитални технологии. Те съдържат пет задраскани фрази, четири \"мръсни\" вица и 33 реда за сексуалното образование и проституцията.Върху страниците е залепена кафява амбалажна хартия, но нови технологии помогнаха за разкриването на написаното, съобщи вчера неправителствената организация Ane Frank House, която управлява едноименната къща-музей.Еврейското момиченце Ане, родено в Германия през 1929 г. и емигрирало в Холандия, пише в дневника си Кити - подарък за 13-ия ѝ рожден ден, от укритието на семейството - Задната къща. Тя се намира в задната част на сградата на създадената и управляваната от бащата на Ане - Ото, фирма \"Опекта\". Семейството се укрива от нацистите две години, след които, през август 1944 г., убежището е разкрито заради предател. Семейството на Ане са пратени в холандския \"Вестерборк, а после - в \"Аушвиц\". Там умира майката Едит, а бащата Ото е отделен завинаги от семейството си. Сестрите Ане и Марго са пратени в \"Берген-Белзен\", край Хановер. Марго умира през февруари 1945, а Ане - през март. Ото Франк е в лагерна болница, където остава до освобождаването на лагера от Съветската армия.След войната Ото се връща в Амстердам, където негови служителки намират дневника на Ане. Бащата сбъдва мечтата на дъщеря си да стане писателка. През 1947 г. книгата е издадена под заглавието \"Задната къща\". През 60-те години сградата на \"Опекта\" става музей \"Ане Франк\", а в нейната предна част е офисът на едноименната фондация с клонове в Берлин, Виена, Лондон, Базел, САЩ.Вероятно двете страници в дневника са скрити под кафява хартия, за да се скрие неприличният текст от семейството ѝ, но новата технология за фотографиране най-накрая позволи на изследователите да го прочетат. Написаното е от 28 септември 1942 година, малко след скриването на 13-годишната Ане в укритието.\"Ане Франк пише за сексуалността по обезоръжаващ начин. Като всеки подрастващ, тя е любопитна за тези неща\", коментира Роналд Леополд от музея \"Ане Франк\" в Амстердам.\"Който прочете тези пасажи, няма да е в състояние да сдържи усмивката си\", коментира Франк ван Врее, директор на института за изследване на войната, Холокоста и геноцида (NIOD), който е помогнал при дешифрирането на фотографиите, направени през 2016 г.\"Мръсните\" вицове са класически за тийнейджърите. Те показват, че Ане, с всичките ѝ таланти, е била също и обикновено момиче\".Един от тях гласи: \"Знаете ли защо германските момичета от Вермахта са в Холандия? Тук са като метреси на войниците\".От музея \"Ане Франк\" казват, че това не е първият път, в който тийнейджърката пише за секса - тя споменава в дневника си други шеги, които е чула от обитателите на укритието, където е не само нейното семейство, а и техни приятели.От музея обясняват и защо разкриват страниците, които Ане очевидно е искала да останат скрити - дневникът, регистриран от ЮНЕСКО като световно наследство, е обект на сериозен интерес от академичните среди. Но - добавят те - страниците не променят образа на Ане.В течение на десетилетия образът на Ане Франк се превръща в световен символ на Холокоста и личността ѝ като че ли изчезва зад него. Тези страници връщат образа на момичето, на тийнейджърката на преден план, коментират изследователи.", "date": "2018.05.16", "title": "Мръсни вицове и размисли за секса скрити в дневника на Ане Франк"}
{"url": "https://offnews.bg/politika/pravitelstvoto-prie-proektite-za-iztrebiteli-i-bronirani-mashini-680737.html", "text": "Правителството прие два от проектите за модернизация на армията - за нови бронирани машини и за изтребители. Общата стойност на двата проекта е за близо 3.2 млрд. лв.Проектите бяха забавени със седмица, тъй като се очакваше становище на Министерството на финансите. Пред журналисти в Министерския съвет министърът на отбраната Красимир Каракачанов каза, че проектите са били забавени, защото било обсъждано дали заложената сума да бъде с включен или не ДДС. За бронирани машини правителството ще трябва да отдели 1.4 млрд. лв. за следващите 12 години, като вноската през първите няколко години ще бъдат по 100 млн. лв. на година, а последните три години - от 150 до 180 млн. лв.Първият проект за инвестиционен разход е за придобиване на основна бойна техника за изграждане бойни групи от състава на механизираната бригада. Става въпрос за проект на стойност 1 464 000 000 лв. с ДДС за откриване на 150 единици бойна техника, като срок на плащането е 12 години. Първите години сумите са по 100 млн. лв. на година, а последните три години от 150 до 180 млн. лв. Става въпрос за проект, в който се предвижда производство в България с максимално включване на българския военнопромишлен комплекс, а също и машините, които ще бъдат реализирани, в целия жизнен цикъл на своето съществуване да бъдат модернизирани в български предприятия“, коментира Каракачанов, цитиран от \"Фокус\".За купуването на нови тип изтребители правителството заделя 1.8 млрд. лв., като машините трябва да бъдат изплатени за 10 години. \"Към момента шест фирми са проявили интерес към този проект и ще дадем опция и за нови изтребители, и за втора ръка такива“, коментира Каракачанов.Очаква се проектите да бъдат внесени в парламента утре. „И се надявам, ако нещо не се забави в парламента, поне по един от тях да бъде сключен договор до края на годината. Ще търсим максимално изгодния за националния интерес вариант. Няма да има политически или геополитически предпочитания – който направи най-добрата оферта, той ще бъде предпочетен“, каза още министърът на отбраната.", "date": "2018.05.16", "title": "Правителството прие проектите за изтребители и бронирани машини"}
{"url": "https://offnews.bg/kultura/krosouvar-kontcertat-na-dejvid-garet-v-arena-armeetc-se-otlaga-za-29-s-680733.html", "text": "Като част от програмата по възстановяването си от тежка дискова херния виртуозният цигулар Дейвид Гарет със съжаление е принуден да отложи кросоувър концертите си от турнето \"Explosive-Live\" в София на 6 юни и в Букурещ на 8 и 9 юни. За София е насрочена нова дата - 29 септември (събота), която ще е удобна и за феновете от цялата страна, които трябва да пътуват до столицата.Въпреки че артистът е на път да се възстанови напълно, докторите му наложиха още няколко месеца пълен покой, за да може възстановяването му да е пълно, а изпълненията му на сцена - пълноценни и вълнуващи както за него, така и за публиката. Дейвид изключително съжалява, че няма да може да зарадва с концерт на уречената първоначална дата, 6 юни, своите български фенове и е благодарен за силната лоялност, подкрепа и разбиране, която среща у своите почитатели вече няколко месеца.\"Сега се чувствам по-добре, но за съжаление отнема повече от очакваното, докато се оправя напълно. Прогнозата на лекарите ми все още е много положителна и очакват пълно възстановяване, но за съжаление те все още не ми позволяват да изляза на сцена. В момента най-важното е да се грижа за себе си и да дам на тялото си необходимото време за пълно излекуване. Въпреки че се подобрявам, за съжаление това означава също, че трябва да анулираме повече концерти. Оценявам високо многобройните ви послания и желания за моето възстановяване, както и вашето разбиране и може само още веднъж да ви благодаря за вашите окуражителни и добри думи. Те ми дадоха огромна сила и ми помогнаха в трудните мигове. Очаквам с нетърпение да ви видя скоро на някои от следващите ми концерти\", споделя звездният цигулар.Обръщението му към феновете можете да прочетете в оригинал на неговата фейсбук страница тук: ", "date": "2018.05.16", "title": "Kросоувър концертът на Дейвид Гарет в Арена Армеец се отлага за 29 септември"}
{"url": "https://offnews.bg/nashite-avtori/hristo-ivanov-es-borisov-i-istinskata-opozitcia-680711.html", "text": "Как би определил “Демократична България”? Аз бих я определил като умерено консервативна. В задочен отговор на съмненията в “разнобой” по скалата “либерално-консервативно”.Ами, да погледнем нейните документи – декларацията, с която беше създадена, позициите, които обявява. Те показват вероятно най-силното говорене в полза на свободата, частната собственост, инициативата и бизнеса, което съществува в целия български политически контекст.По-малко държава, по-малко регулации и т.н.? Наше нео-“онтологично” трактуване на късното Хайдегерово Das Geviert?Много по-здрави и компетентни институции с много по-малък обем намеса. От друга страна, ако погледнем голяма част от хората, които активно се асоциират с Демократична България (ДБ), това са хора, които в своя личен живот разчитат на голяма степен на лична автономия и инициатива. По простата причина, че това са хора, които в голямата си част лично е трябвало да решават въпроса как да се освободят от едно изостанало, провинциално, обречено на структурна бедност общество. Голяма част от тях са емигранти, във всички смисли – физически, но и вътрешно. Някои са се върнали, други остават „навън“. Но, струва ми се, за всички тях по някакъв начин настъпва моментът, в който разбират, че има нужда от здрава и работеща държава. И нещо повече – от работеща, успешна България, дори и да живеят извън нея. Като гаранция за техния начин на живот, свобода, идентичност.Т.е. това са хората, които съзираш като контрапункт на състоянието на страната? Прозападните, най-общо?Тези понятия някак си се износват. Либерализъм, консерватизъм, ляво, дясно, глобално - ще трябва да се предефинират по нов начин в новата ситуация. Защото ние навлизаме в нова историческа епоха. Тя ще има своите базови философски, мирогледни и идеологически понятия, но те няма да имат същото съдържание като тези, които наследяваме от предходния период.Когато казваш “ние”, да разбирам “Демократична България” ли?Когато казвам “ние”, говоря за нас двамата с теб в този диалог. Анаксагоровски подход. Знаем, че луната грее с отразена светлина, но сега ще трябва и да го съобщим на масите. (смях)Виж, въпросът е, че настъпва дълбока промяна. Случва се на много нива, но един начин да започнем да я разбираме, е да тръгнем от обстоятелството, че от историческата сцена окончателно слязоха носителите на опита от Втората световна война. Хората, в чийто епигеном са изводите, които са станали основа за Хартата на ООН и Общата декларация за правата на човека, т.е. цялата глобална система за сигурност на колективно и индивидуално ниво. Залезът на тези генерации отключва и процес на преосмисляне на елементи на базовите „национални митове“ в четири огромни политически общности – САЩ, ЕС, Русия и Китай. Тръмп е само връхче на айсберга на дълбоки процеси на вътрешна промяна в Америка, която, както каза някой, рязко подаде оставка от ролята си на глобален полицай. Тук Тукидид е особено полезен – Америка се бои да не се окаже спрямо Китай в ролята на залязваща, спрямо изгряваща доминираща сила. У американския елит проработва инстинктът за завръщане към поведението на класическа морска империя, която разчита на инцидентни и точкови проекции на сила, а не на установяване на траен ред, върху големи територии, включително изграждане и поддържане на държави, в отговор на факта, че Китай пристъпва към изграждане на свой периметър на глобална доминация по модела на сухопътната империя.Т.е. да приложим тукидидовия метод – имаме нужда от, хм, cross-sectional study на историята, а не проста регистрация на събитията. Да. Но забележи - за нас най-важно е случващото се в ЕС и Русия. В Русия протича доволно свиреп опит за справяне с ужаса от разпада на собствената им империя, чрез закъсняло превръщане на руснаците в нещо като етническа нация. Това по необходимост свива Русия още повече и, на свой ред, предизвиква постоянна компенсаторна агресия - от ужас, че разпадът продължава. Тази агресия сплотява етноса, но и води до изгаряне на мостове с огромни части на „Руския свят“. Така, в името на една малка победоносна война и националистическата сублимация около завземането на Крим, Русия изгори мостовете с Украйна, а всъщност пресече собствените си идентичностни корени в Киевска Русь. На езика на Гумильов, руснаците днес да “свръхетнос”, който опитва да погълне всички възможни етноси-сателити, с което всъщност ликвидира своя свръхетнически статус, но се опитва да убеди сам себе си, че това е израз на някаква възраждаща се пасионарност. Във вакуума от рязкото оттегляне на родителската фигура на Америка от ролята на гарант за геополитическата сигурност на ЕС и пред лицето на руското предизвикателство – и като агресия, и като съблазън за завръщане към традиционната национална идентичност, - ЕС е като Алиса пред гъбата на Синята Гъсеница. Яде от двата края на гъбата и ту се чувства твърде голям, ту твърде малък, и в резултат не може да намери собствения си мащаб. Съюзът не може самостоятелно да поддържа универсалистките си претенции, без да може да носи самостоятелна отговорност за сигурността си и да налага собствена геополитическа воля. Същевременно, без убеденост в собствената си универсалност, той става уязвим за призиви към връщане към „корените“. За едни е твърде голям и глобализиран, докато в същото време за други е твърде малък и провинциален. Парадоксално, в Англия двете крайности се обединиха и „спечелиха“ референдума за Брексит – тези, които искаха да се върнат към корените на „малка Англия“ и онези, които залагат на възможността Британия да бъде самостоятелен глобален играч. Важни обаче са другите – които загубиха в Англия, но виждаме да доминират на континента. Европейците, които намират в ЕС естествения мащаб за реализирането и на своите интереси, и на своите допълващи се колективни идентичности – като витраж в катедрала, при който парчетата са различни, но образ се получава само от тяхната сума. Това, което казва Макрон последно в речта си в Аахен, е, че за да порасне ЕС, той ще трябва да се смали. За да изгради по-ефективни институции, които му позволяват да се справя с геополитическите предизвикателства, той трябва да се кондензира до ядро страни, които са на едно ниво на развитие и си имат високо доверие. Към останалите ще има заявка за отворени врати, но е напълно неясно какво би значило това в отсъствието на САЩ, които да наложат приемането на страна като България. Както това стана в периода 1999- 2007 г.Макрон каза и нещо друго, важно за нас: “…C'est cela aussi ce que nous portons, la capacité que nous aurons à faire des choix clairs, ce sera non seulement celle d'avancer vers une Europe, peut-être à quelques-uns pour un temps, peut-être par un cercle plus intégré parce qu'elle a toujours avancé ainsi et c'est une porte ouverte, et Boïko Borissov comme Petro Porochenko le savent, je ne crois pas dans une Europe cadenassée qui aurait prédéfini un club de quelques-uns, mais je ne crois pas non plus dans une Europe qui peut perpétuellement attendre que 28 hier, 27 demain ou d'autres après-demain soient tous d'accord sur absolument tout.” Или, преведено най-общо на чист бойковски (тип “сички тука сме парлевуфрансе”), “никой нема да ви чака да се туткате, да пунтирате напредък и да гепите и с гъза си, щот накрая ше гепите дедовия” Да не опростяваме чак толкова. В тази сложна картина, която очертах, българското общество също трябва да избере как да се определи. От една страна са тези, които се опитват да използват традиционните връзки на българите с Русия, за да ни наложат идентичност на подчинен етнос - спрямо руския свръхетнос. Оттам и твърденията, че това да си български патриот значело да си руски патриот и пропагандната логика, че това, което е добре за Путин, е добре и за България. Застъпниците на този избор се надяват да станат несменяем губернски елит, при условията на висока степен на авторитарност. Това, което те избягват да коментират, е, че всъщност реален статут на България като сателит на путинова Русия просто не е възможен. Дори Беларус се отказва от тази роля.От другата страна: европейските българи, които осъзнават, че ЕС е естествена платформа за изграждането на успешна държавност у нас?Да. От една страна, защото ЕС ни предлага модел на една своеобразна глобализация в махалата. За страна с размерите на България това е възможност да си осигури място сред най-големите на световната сцена, в кооперация с близки културно държави и при гарантирано равноправен и демократичен процес на вземане на решения. Същевременно, българската национална и културна общност вече съществува естествено в мащабите на ЕС, а не се изчерпва с географските граници на страната ни. Единствено приучаването на институциите ни да работят с тази „Голяма България“ в рамките на ЕС може да ни гарантира, че не само няма да изгубим този човешки капитал, но и ще можем за първи път в историята си да изградим силна диаспора в рамките на една успешна наднационална общност, която не се опитва да претопи гражданите си до пълна унификация. Рецептите за успех на малките народи са два – или заемане на ексклузивно географско място и ресурси, или наличието на силна диаспора. И, не на последно място, ЕС е платформа за гарантиране на индивидуалната свобода и просперитет, която е доказала своите безпрецедентни възможности. Надеждата на всеки искрен приятел на Русия, какъвто съм и аз самият, е един ден и тя да намери своя път към свободата и европейския модел на държавност.Винаги съм смятал, че трябва да се прави разлика между руския народ, нашите исторически “связы” (за културата даже не ми се почва) и путинския квази-сталинистки режим.Колкото по-агресивно ни налагат болезнената путинска конструкция на народ-сателит, толкова повече българи ще осъзнават, първо, насъщния си интерес от това да си гарантираме принадлежността към ЕС и НАТО, и, второ, че това не е даденост, а политическа кауза, за която трябва заедно да се преборим срещу практически целия ни корумпиран политически елит. Въпросът е това осъзнаване да се случи преди оформянето на ново институционализирано ядро на ЕС, извън което да останем, макар и в режим на вечно „отворени врати“.Да те върна към ДБ. Как се конструира опозиционна сила в условия на почти пълно медийно затъмнение? Как се стига до, да речем, средния човек в провинцията, чието битие зависи от герберастливия модел? И който вярва, че у кого кулак тяжелее, тот и прав? (смях)Това означава просто, че една голяма част от хората чуват само какво казва пропагандата за нас и почти нищо от това, което ние се опитваме да кажем на хората. Хората не бива да научат, че има реална управленска алтернатива, че има политици с характер, които са готови да отстояват принадлежността ни в ядрото на ЕС, че има политически сили, които могат да направят необходимите реформи...Т.е. чрез изместване на дискурса.Не, те даже не го изместват - правят, каквото си искат. Те просто разрушават дискурса, използвайки факта, че могат. Виж, твоето алтер его може да е “Нойзи”, но когато срещу теб целият хор на Червената армия твърди, че се казваш “Куайът”, ти ще си “Куайът” (смее се).“Тaciturn” е още по-добре. (смях)Използват факта, че имат превъзхождаща огнева пропагандна мощ срещу нас - защото медийното време, което се ползва срещу нас и това, което ние получаваме, е абсолютно несравнимо. Те инвестираха чудовищно количество пари, за да затворят например BiT.Бих отишъл и по-далеч: Демократична България произвежда умерено консервативни послания. И не ми се говори за никакъв твой ляв либерализъм, дрън-дрън.Аз, през високата трибуна на нашия диалог, искам да помоля всеки един, който оттук нататък се упражнява на тема “ляв либерализъм”, да даде пример, да цитира. Конкретно да цитира наши партийни политически позиции.Има ли доверие между отделните съставни части на обединението ДБ? Платоновата философия, например, почива върху рязкото разграничение между реалност и привидност.Да, несъмнено има. Между екипите ни се изгражда онова ниво на сработване и единомислие, което може да се случи само в подобни трудни условия. Ако успеем да изнесем това в национален мащаб, Демократична България ще стане силна и много устойчива. Ние нямаме нищо друго особено като мотивация, освен съзнанието за обща историческа отговорност. Който се е надявал на кариера и бърза реализация, отдавна е хванал лесния път към Банкя. Всичко това е само базова предпоставка за това да започнем да работим и да търсим доверие. Всичко предстои, а не сме го свършили. Ние разбираме, че трябваше да затворим темата за нашето разделение по някакъв начин, за да можем изобщо да започнем да разговаряме с избирателя за бъдещето. Това не е обединение на Христо Иванов и Атанас Атанасов. Искам да кажа, че ние и двамата имаме абсолютно ясно съзнание, че сме там, за да обслужим един много по-голям процес и една много по-голяма общност, която трябва да бъде добре и да мисли заедно за бъдещата ни съдба. В този смисъл въпросите за лидерството са въпроси, които ще дойдат накрая, след като се случи целият процес на конструкция и реконструкция, който трябва да протече в тази общност.Моите въпроси към теб – неизбежно – са и тип “devil’s advocate”.  Какво стана миналия път, защо не стана и не е ли твърде късно сега?Още миналия път беше твърде късно. Добри опции нямаше и очевидно решенията ни не доведоха до добри резултати.Аз не търся вина, само твоята гледна точка - дали това беше грешка.Аз твърдя, че имаше едно натрупване на множество грешки, които ни доведоха до това, че тези избори ни свариха без ние да имаме формула как една човешка общност от политически активни хора (някои организирани в партии, а други - просто активни граждани) може да се яви заедно на избори. Ние нямахме тази формула. И тук аз абсолютно отказвам да влизам в разговора за това кой е виновен. Само искам да кажа, че аз бях участник в тази една година на губене на време - и в този смисъл аз нося своите отговорности и вина за това. По никакъв начин не бягам от собствената си отговорност. Аз просто имах илюзията, че някак си мога да избегна влизането в активната политика. Дълго се опитвах да не го правя.И все пак – не минава ден, без някой да ме попита “ама защо тогава не се обединихте, а чак сега”.Ще ти кажа така: ние пропуснахме шанса да използваме президентските избори за намиране на обединителна формула за общността. Вместо това, беше издигнат кандидат във формат РБ, който беше опит за съживяване на нещо мъртво. Защото, ако ние бяхме издигнали кандидат като част от инициативен комитет, който осигурява представителства на всички активни групи хора, три месеца по-късно ние нямаше да се окажем в тази ситуация да имаме критично ниски нива на доверие и липса на каквото и да е било формула за общо действие. Към момента на стартирането на Да, България, доверието беше много ниско, в новата партия влязоха хора със силна воля за самостоятелно действие и много малък колективен политически опит, а аз носех - и нося - отговорност към тях преди всичко.Хайде да обобщиш каква е вината на радановото ДСБ/Нова Република, и каква е конкретно твоята. Питам не за друго, а защото в момента се възцарява усещането тип “след дъжд - качулка”, ако позволиш.Съжалявам, но това е от онези “семейни” ситуации, в които няма прост отговор защо. Истината е, че ние изпуснахме времето за залепване на всички тези парчета - и когато дойдоха изборите, ние нямахме формула за общо действие. Но сега имаме време, имаме и горчиви поуки и искрено опитваме да ги използваме възможно най-добре.Въпросът, който ми задават хората, е дали не е късно.Не е късно, защото няма какво друго да правим. Освен това има нещо важно, което се пропуска - за първи път, исторически, ние успяхме да съберем политическите представители на цялата общност, която е способна да излезе на улиците в София и, понякога, да свали някое правителство. Политически България се разделя на тези две неща – зависимият вот и тоталната апатия, от една страна, и онези въглени на съпротива, които отказват да бъдат загасени. А от античността се знае, че власт се държи на цялата територия, но често се губи на един централен градски площад. Събрахме политическите компоненти в работещ политически инструмент, а сега и да убедим тези хора да си го припознаят. Но за първи път тези компоненти са събрани.Т.е. каквото било, било: second time lucky?Да.", "date": "2018.05.16", "title": "Христо Иванов: ЕС, Борисов и истинската опозиция"}
