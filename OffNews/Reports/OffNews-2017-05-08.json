{"url": "https://m.offnews.bg/news/Bojni_18771/Mendizharat-na-Kobrata-Pulev-mnogo-lesno-mozhe-da-pobedi-Dzhoshua_654987.html", "text": "В щаба на Кубрат Пулев не страдат от липса на самочувствие. Кале Зауерланд, промоутър на Кобрата, се изцепи пред \"Скай Спорт, че българинът може \"много лесно\" да победи новия властелин на ринга Антъни Джошуа. Немецът се аргументира:\"Видяхме две лица на Антъни срещу Кличко - едното от тях беше на може би най-невероятния боксьор в категорията от дълго време насам, а другото беше на един новак. Ако \"новакът\" Антъни се изправи срещу Пулев, Пулев ще го победи много лесно. Ако на ринга е Антъни от 5-ия и 11-ия рунд срещу Кличко, то тогава ще е много трудно не само за Пулев, а и за всекиго.Пулев е побеждавал много добри съперници през годините и си е заслужил мача за титлата. Точно затова отказахме през декември една много добра оферта от лагера на Джошуа, защото знаехме, че ще станем официални претенденти за световната титла\", каза хитрата лисица.\"Очевидно реваншът Джошуа - Кличко би бил невероятен двубой, а ние не искаме да пречим на невероятните двубои. Затова може би има начин да си гарантираме мач за титлата, независимо по кое време през годината и независимо срещу кого\", обясни Кале Зауерланд пред английския ТВ гигант.Така нещата отиват към реванш Джошуа - Кличко през ноември. За април другата година ще е боксовата битка за Британия между Джошуа и Тайсън Фюри. Вероятно след това може да се очаква включване на българина. ", "date": "2017.05.08", "title": " Мендижърът на Кобрата: Пулев много лесно може да победи Джошуа"}
{"url": "https://m.offnews.bg/news/Evropa_18764/Razduvat-administratciiata-s-oshte-260-shtata-zaradi-predsedatelstvoto_654981.html", "text": "Недостатъчен брой квалифицирани държавни чиновници е една от причините за забавяне на подготовката на българското председателство на Съвета на ЕС. Това става ясно от отчет за изпълнението на Плана за подготовка на председателството и показва състоянието към 13 април 2017 г.От него става ясно, че освен повече средства, ведомствата, ангажирани с подготовката, са заявили необходимост от осигуряване на 140 допълнителни щатни бройки с технически, организационни, координационни и логистични функции и 122 допълнителни щатни бройки за експертни позиции. В доклада, който е изготвен от вицепремиера в правителството на Герджиков Деница Златева, се посочват два възможни варианта - да се назначат само служители \"с предимно технически, организационни, координационни и логистични функции\" или да се назначат общо 162 души - технически и експертен персонал. Сред търсените бройки най-драматично е положението в НСО, където трябва да бъдат назначени шофьори. В момента в службата тече конкурс за назначаването им. За председателството е предвидено службата да наеме общо 80 автомобила - 40 леки автомобила и 40 микробуса с до 8 места. С тях ще се превозват ръководителите и членовете на делегации. Отделно от това, в предходния доклад по подготовката на председателството се уточнява, че държавните гардове ще трябва да получат и \"поне две\" нови бронирани лимузини, за да могат да превозват с тях държавни глави, които ще идват на посещение в рамките на председателството. От доклада става ясно още, че натрупаното закъснение по подготовката варира между два и девет месеца. Друга причина за забавянето е липсата на календар на събитията, който още не е финализиран. Той е в основата на планирането на всяка една от логистичните дейности. Трудности се явява и броят на планираните съвети и министерските конференции, който е силно завишен. Това допълнително натоварва организацията.", "date": "2017.05.08", "title": " Раздуват администрацията с още 260 щата заради председателството"}
{"url": "https://m.offnews.bg/news/Futbol_18793/Top-5-na-naj-barzite-futbolisti-vav-Visshata-liga_654978.html", "text": "Изненадващо ирландският нападател на Саутхямптън Шейн Лонг е най-бързият футболист в английската Висша лига за този сезон, показва класация на британския таблоид \"Сън\".Младата надежда на Манчестър Юнайтед Маркъс Рашфорд също намира място сред 5-те най-бързи играчи, а шокът за феновете на Арсенал е, че бързоногият десен защитник на лондончани Ектор Белерин не намери място в топ 5.", "date": "2017.05.08", "title": " Топ 5 на най-бързите футболисти във Висшата лига"}
{"url": "https://m.offnews.bg/news/Izvan-terena_18817/Gmurkach-i-rezhisior-se-vzeha-v-park-Dartmoor-v-Devan-snimki_654982.html", "text": "Великобританската звезда от Олимпийските игри Том Дейли се омъжи за дългогодишния си партньор Дъстин Ланс Блек, който е американски кинорежисьор.22-годишният гмуркач, качи снимка на него и на новия си съпруг, който е на 42. Двамата са снимани, стоейки на каменен мост, хванати ръка за ръка, а като коментар на снимката Дейли пише, че най-накрая се е омъжил за \"любовта на живота си\".Според ВВС не е вярна новината из социалните мрежи, че сватбата е била проведена по сценарий на Уилям Шекспир от една от безсмъртните му творби - \"Ромео и Жулиета\".Церемонията се е случила в лускозен хотел в национален парк \"Дартмоор\" в Девън. През 2013 година Том Дейли разкри чрез YouTube, че е хомосексуален.Две години по-късно той обявява годежа си с Ланс Блек, който има \"Оскар\" за оригинален сценарий през 2008 година за филма \"Milk\".", "date": "2017.05.08", "title": " Гмуркач и режисьор се взеха в парк \"Дартмоор\" в Девън (снимки)"}
{"url": "https://m.offnews.bg/news/Obshtestvo_4/Transportirat-sas-Spartan-postradal-balgarski-karatist-v-Sarbiia_654984.html", "text": "Екипаж от авиобаза „Враждебна“ излетя днес в 16.43 часа с транспортния самолет „Спартан“ за Белград, за да извърши медицинска евакуация на Тодор Събев, национален състезател по карате. На борда на самолета е и екип от Военномедицинска академия – София, съобщават от Министерството на отбраната.Спортистът е пострадал по време на двубой от Европейското първенство в Суботица. За състоянието му са уведомени семейството и близките.", "date": "2017.05.08", "title": " Транспортират със \"Спартан\" пострадал български каратист в Сърбия"}
{"url": "https://m.offnews.bg/news/Sviat-_12/Stotitci-migranti-veroiatno-sa-zaginali-v-Sredizemno-more-prez-uikenda_654980.html", "text": "Над 200 мигранти се предполага, че са загинали в Средиземно море през уикенда, а няколко мъртви тела, включително на малко дете, са били изхвърлени на либийския бряг, предаде Ройтерс, като се позова на разказите на оцелели.Италианската и либийската брегова охрана съобщиха, че около 7500 човека са спасени край бреговете на Либия от четвъртък досега, уточнява БТА. Две групи от оцелели са им казали, че стотици хора са се удавили, след като гумените им лодки започнали да изпускат въздух, преди да пристигнат спасителите.Оцелели, докарани вчера в Сицилия, са казали на италианската брегова охрана, че над 60 човека вероятно са загинали, а три мъртви тела са били открити в събота. По думите им лодката отплавала от Либия с около 120 души.Според Върховния комисариат на ООН за бежанците, който се позовава на разговори с някои от оцелелите, броят на загиналите е над 80.Отделно либийската брегова охрана е спасила през уикенда седем човека, които казали, че са пътували с препълнена лодка, в която имало 170 мигранти. По думите им лодката потънала заради претоварване.Говорител на Червения полумесец в Зауия каза, че седем мъртви тела са били изхвърлени от морето на брега западно от либийския град.По данни на Върховния комисариат на ООН за бежанците над 1150 души са изчезнали или загинали от началото на годината в Средиземно море при опит да стигнат от Северна Африка до Италия. В тази бройка не са включени последните корабокрушения.", "date": "2017.05.08", "title": " Стотици мигранти вероятно са загинали в Средиземно море през уикенда"}
{"url": "https://m.offnews.bg/news/Intcidenti_6/Shest-avtomobila-se-udariha-v-tunel-Vitinia_654993.html", "text": "Отново инцидент в тунел „Витиня” при тежкия трафик на магистрала „Хемус”, . Тапите там започнаха още в ранния следобед.Верижна катастрофа допълнително затрудни движението. Удариха се шест коли.При инцидента е пострадала една жена. Тя е прегледана по спешност в столичната болница „Света Анна”.", "date": "2017.05.08", "title": " Шест автомобила се удариха в тунел \"Витиня\""}
{"url": "https://m.offnews.bg/news/Tenis_18788/Grigor-Dimitrov-progovori-za-Masha-i-Nikol_654992.html", "text": "- Днес бе слънчево и горещо на корта, поне 30 градуса, имаше неочаквано сложен съперник, който връщаше всичко в защита и постоянно сменяше ритъма. Ти обаче успя да счупиш каръка от загуби и продължаваш напред! Поздравления! - Не бе чак толкова топло май, аз харесвам да играя при такива условия. Филип е труден, но няма лесни дори в първите кръгове...ето сега играят Монфис и Симон, например, сериозен мач!Схемата тук е трудна като цяло, условията не са за всеки, трябва да си внимателен, дори с начина на плетене на ракети, също как се движиш по корта – пързаля се повече, топката лети малко повече...да се нагаждаш към ситуацията. Чувствах, че играя тенис.Победата е най-важното нещо днес. Нямах особени очаквания от себе си. Имах няколко разочароващи представяния напоследък, но съм фокусиран над всяка тренировка, точка, мач. Целият ми тим работи зад сцената да ми помага за позицията.Искам да се върна където бях, да се раздавам, надявам се да нямам контузии и играя добре на тези 3 клей-турнира, оттам ще видим. Понякога успехът е много близо.- Не, но трябва да си по-предпазлив, ако на моменти не усещаш топката или себе си. Трябва да играеш умен тенис! Мисля, че в средата на първия сет не играх достатъчно агресивно, чак към края му започнах пак.На червено не се знае колко часа може да продължи мача, втория сет играх умно и агресивно, имах малко спад само когато се паднах на горещата половина на корта и слънцето ми блестеше в очите.- Мерси (смее се). Да не се ядосвам...Да.- Нямаше я, в такива ситуации винаги най-близките са до мен, дано стигнем до тези фази.- Разбира се, няма лоши чувства. Този благотворителен турнир бе много добър и за феновете, да видят, че сме колеги и всички сме в добри отношения, каквото било-било. Гледаме напред и сме тук е обща цел – да играем красив тенис, да радваме публиката, да се борим в мачовете и побеждаваме. Това е най-важното, оттам какво кой ще каже е без значение.- Уф, имам толкова неща да правя, ще се готвя за следващия си мач.-Мерси.", "date": "2017.05.08", "title": " Григор Димитров проговори за Маша и Никол"}
{"url": "https://m.offnews.bg/news/Sviat-_12/Turski-prokurori-poiskaha-nad-3-000-dozhivotni-prisadi-za-Giulen_654994.html", "text": "Турски прокурори поискаха 3623  доживотни присъди за мюсюлманския проповедник Фетхуллах Гюлен, който е сочен за организатор на неуспелия преврат в Турция на 15 юли миналата година, съобщава БТА като се позовава на в. \"Хюриет дейли нюз\". В допълнение към тези присъди, прокурорите искат също 2923 години затвор за Гюлен и глоба равняваща се на 2,2 милиона дни затвор, също е наложена на Гюлен.Същевременно турската полиция е установила, че , в която членуват последователите на Гюлен, укрива свои членове в убежища, докато уреди заминаването им в чужбина. В. \"Миллиет\" съобщи днес, че след като полицията разбрала за тези убежища, е осъществена операция на адресите.Истанбулската полиция е провела антитерористична операция в рамките на разследването и са били издадени заповеди за арест на 78 лица. Полицията е установила, че 62 от общо 78 издирвани заподозрени са били в Истанбул на 22 април и полицаите са претърсили 53 адреса в 21 района. Четиридесет и двама заподозрени са били заловени при споменатата операция, а 19 други са задържани по-късно. Докато 40 от заподозрените са арестувани, издирването на още 17 продължава, съобщава \"Хюриет дейли нюз\".Сред арестуваните е собственикът на веригата хотели Емекс Садеттин Улубай.Според полицията сред укриваните членове на ФЕТО има полицаи и войници, както и гюленисти от разузнавателната агенция МИТ.", "date": "2017.05.08", "title": " Турски прокурори поискаха над 3 000 доживотни присъди за Гюлен"}
{"url": "https://m.offnews.bg/news/Sviat-_12/Protesti-i-sblasatci-v-Parizh-sled-izbora-na-Makron_654995.html", "text": "Няколко хиляди души взеха участие в организиран от синдикатите протест в центъра на Париж срещу социалните програми на новоизбрания френски президент Еманюел Макрон, съобщава БТА, позовавайки се на Франс прес и Асошиейтед прес.В проявата на Площада на Републиката участваха представители на основните френски синдикати и местни жители. Според протестиращите бившият министър на икономиката в социалистическото правителство и сегашен държавен глава Еманюел Макрон застрашава правата на работещите с икономическите си реформи, отбелязва АП.В парижкото метро върху реклама бяха надраскани думите: \"Макрон: още не започнал и вече мразен.\"Демонстрантите \"антикапиталисти\" показват с тази проява решимостта си да се борят срещу всякакви \"социални отстъпления\", отбелязва Франс прес.Демонстрацията на Площада на Републиката започна мирно, но скоро се стигна до конфронтация, предаде ТАСС, цитирайки френската телевизия Бе Ем Еф. Някои радикално настроени млади хора се държаха агресивно и се опитваха да предизвикат безредици. За да ги усмири, полиция използва сълзотворен газ.", "date": "2017.05.08", "title": " Протести и сблъсъци в Париж след избора на Макрон"}
{"url": "https://m.offnews.bg/news/Futbol_18793/Nova-pobeda-na-Chelsi-londonchani-sa-samo-na-krachka-ot-titlata_654997.html", "text": "Челси победи Мидълзбро с 3:0 в последния двубoй от 36-ия кръг на Премиър лийг. Възпитаниците на мениджъра Антонио Конте вече са само на една победа, за да узаконят първото място в крайното класиране, след като техният градски съперник Тотнъм загуби през уикенда.Диего Коща се разписа в 23-ата минута след пас на Сеск Фабрегас, мушвайки топката между краката на вратаря Брад Гузън.Футболистите на Челси не се отказаха да търсят второ попадение и го постигнаха в 34-ата минута, когато Маркос Алонсо стреля от малък ъгъл, топката рикошира в крака на стража Гузън и влетя в мрежата.В 65-ата минута Фабрегас технично копна топката в наказателно поле към Неманя Матич, който овладя и със силен удар опъна мрежата на Боро и направи резулатата класически.След този мач Челси се откъсна на върха с актив от 84 точки, със 7 повече от втория Тотнъм. \"Сините\" от Лондон вече са само на една победа в оставащите 3 кръга от спечелването на титлата в лигата.", "date": "2017.05.08", "title": " Нова победа на Челси, лондончани са само на крачка от титлата"}
{"url": "https://m.offnews.bg/news/Futbol_18793/Stiliian-Petrov-sabra-zvezdi-na-Evertan-i-Livarpul-v-bitkata-s-levkemi_654988.html", "text": "Изключително успешен се оказа и вторият благотворителен турнир по голф, организиран от Фондацията на Стилиян Петров. Той се състоя в уникален комплекс недалеч от Бирмингам.Звезди на Висшата лига като Гарет Бари (Евертън) и Джеймс Милнър (Ливърпул) уважиха бившия капитан на България. Там бяха още любимци на публиката като Джон Хартсън, сам преминал през ада на рака, Хенрик Ларсон, великият мениджър Мартин О'Нийл, чиято съпруга също водеше тежка битка с тумор.Освен на игрището пари бяха събрани на традиционната благотворителна вечеря. В нея бяха разиграни куп награди, включително и два билета за финала в Шампионската лига, предоставени от БФС. За което Боби Михайлов и компания този път заслужават само поздрави.\"Нямаме думи да опишем колко дълбоко сме трогнати от подкрепата, която показахте. С ваша помощ ще успеем да увеличим жизненоважните фондове за лечение на левкемия, както и за изследвания. Благодарим на всеки участник, спонсор, организатор, разбира се, на The Belfry Hotel & Resort за невероятното събитие\", написаха от фондацията.На практика тя е управлявана от Стилиян и очарователната му съпруга Паулина. Функционира успешно четвърта година и е помогнала на стотици хора с проблеми в Англия и в България. ", "date": "2017.05.08", "title": " Стилиян Петров събра звезди на Евертън и Ливърпул в битката с левкемията"}
{"url": "https://m.offnews.bg/news/Sport_18752/Samo-zagubeniatcite-ne-vzimat-doping_654977.html", "text": "Сблъсъкът между бившата приятелка на най-добрия ни тенисист Григор Димитров Мария Шарапова и яростната й критичка Южени Бушар на турнира в Мадрид породи много въпроси.Канадката реагира остро срещу поканите към Маша за големи турнири. Бушар е в лагера на тенисистките, които твърдят, че Шарапова трябва да си заслужи участията по честния път от нулата.Преди няколко дни Бушар нарече Шарапова измамница и съжали, че рускинята не е изгонена завинаги от тениса. Права ли е? Това ли заслужават спортистите, които за злоупотребили със забранени медикаменти по една или друга причина?Трудно е да се анализира и коментира нещо, което през годините се превърнало в толкова болезнена тема, че няма човек, който да не изкаже мнение, дори да не се интересува от спорт. Използването на забранени медикаменти в наши дни се е превърнало в обществена тайна.Какво всъщност е „допинг“? Допингът е средство, което изкуствено стимулира физическата и умствена способност. Погледнато по такъв начин, аз и още много хора би трябвало да понесем сурови глоби, защото всеки ден консумираме изкуствени стимуланти като кафе, кола и други помощни средства, за да можем да сме пълноценни в ежедневието си и да изпълняваме по-качествено дадените задачи. Горчивата истина е, че спортистите, които не си позволяват лукса да ползват каквото и да било забранено вещество, са не само неудачници, а и пълни загубеняци. Броят се на пръсти истинските, напълно естествени и натурални победители.Масата останали чисти участници получават потупване по рамото от гордите им треньори и се успокояват с великата мисъл на Пиер дьо Кубертен, давейки мъката си с една студена вода или натурален сок, защото в него има витамини, които не са забранени.На другия полюс са тези спортисти, будещи в нас възхищение, като подобряват рекорд след рекорд. Участници в спортни състезания, които често биват сравнявани с: машина, танк, ракета, животно, легенда и други. Това са спортистите привличащи най-голям зрителски интерес, най-много спонсори и най-много приходи във всяко едно отношение; това са спортистите, използващи допинг.Безспорен факт е, че са такива, но е безспорен факт, че ги харесваме и настръхваме когато ги виждаме да достигат границата на съвършенството, но в момента в който допинг комисията ги хване, те се превръщат в престъпници и цялата им кариера и постижения се изпаряват.По всичко личи, че и двата случая имат плюсове и минуси. Точно за това добър вариант е да се намери златната среда в която да се използва всеки наличен ресурс на научните постижения, без това да влошава сериозно здравето на спортистите. Тук трябва да отворя скоба, защото на всички е ясно, че за да се подобри спортната форма на някой спортист по такъв начин, е почти неизбежно да не се влоши поне малко здравето му.Но в крайна сметка медицината напредва с огромни крачки, проблемите могат да бъдат излекувани. „Изкуството иска жертви“, този израз спокойно може да се използва вече и в спорта, нека се използва допинг, защото колкото по-забранено е нещо, толкова по-желано е то.Ако стане легално, НО с мярка и без злощастни жертви като гюлехвърлячката от бившето ГДР Хайди Кригер. По този начин ще има повече конкуренция, повече постижения, по-малко съипани кариери, по-малко талантливи хора, които съжаляват, че са родени в държава, която не е конкурентноспособна на напредналите биохимични титани на спорта.Накрая бих казал, че е по-добре да си пием кафето, въпреки, че вреди на нервната система и по този начин си вършим по-бодро работата, отколкото шефът ни да се кара, че сме лениви и мудни. След което да пием една студена вода или натурален сок, защото в него има витамини…", "date": "2017.05.08", "title": " Само загубеняците не взимат допинг"}
{"url": "https://m.offnews.bg/news/Futbol_18793/Bistrishkite-tigri-iskat-da-linchuvat-deputat-ot-GERB_654990.html", "text": "Истински екшън с политически привкус се развихри във Велико Търново, където лидерът във втора дивизия Етър победи Витоша Бистрица в битка за елита. Мачът беше свирен от новия депутат от ГЕРБ Стефан Апостолов, син на кмета на Симитли Апостол Апостолов.Любопитното е, е домакините са на практика общински отбор, тоест, реално шеф е кметът Данаил Панов, също от ГЕРБ. Гостите от Бистрица пък се гордеят, че самият премиер Бойко Борисов носи екипа им в мачове на ветерани или на втория тим.Етър спечели изключително драматично с гол от дузпа в 93-ата минута, а герой стана капитанът Иван Стоянов. Ветеранът отбеляза победното попадение в последната секунда на триминутното продължение. Той бе точен от бялата точка.Преди това в 83-ата минута защитникът на гостите Николай Христозов бе изгонен заради два жълти картона. Реферът Стефан Апостолов даде дузпа буквално в последната атака на домакините. Играещият треньор Станислав Генчев центрира отдясно, а резервата Ангел Стоянов игра с двете ръце.Решението на съдията вбеси столичани, които имаха много претенции, че играта с ръка е била след триминутното продължение. Нападателят Четин Садула - Четката получи жълт картон, но продължи да се разправя, което му костваше червен картон.След последния съдийски сигнал цялата скамейка на гостите се нахвърли върху Апостолов. Дори кроткият треньор Костадин Ангелов - Лаптопа нахлу да иска обяснения от депутата. Само бързата намеса на полиция и охранители предотврати ексцесии.Етър е все по-близо до Първа лига. Шампионът от 1991 г. има актив от 58 точки, като преднината му пред втория Септември е пет. Така три кръга преди края на сезона търновци имат нужда от четири точки, за да се върнат в родния елит. Следващият кръг предстои гостуване на Созопол, а след това домакинство на Царско село.Бистрица остана на трето място с 46 точки, като записа трето поредно поражение в първенството.", "date": "2017.05.08", "title": " \"Бистришките тигри\" искат да линчуват депутат от ГЕРБ"}
{"url": "https://m.offnews.bg/news/Obshtestvo_4/Pusnaha-dvizhenieto-po-Kresnenskoto-defile-v-ednata-lenta_654983.html", "text": "Възстановено е движението на главен път Е-79 в отсечката Кресна - Симитли. Трафикът беше преустановен за около 2 часа днес поради тежка катастрофа, при която загинаха двама възрастни мъж и жена. Движението беше възстановено двупосочно в едната лента, регулирано от пътната полиция, съобщават от МВР.По-рано днес от Гранична полиция съобщиха, че пътуващите от Гърция могат да избегнат Дефилето, като използват пътя през ГКПП „Илинден“.Вече започна да се засилва трафикът по бул. „Цариградско шосе“ на входа към София. В момента движението там е най-интензивно. По другите магистрали трафикът се засилва, но основният брой на прибиращи се към София идват по автомагистрала „Тракия“.", "date": "2017.05.08", "title": " Пуснаха движението по Кресненското дефиле в едната лента"}
{"url": "https://m.offnews.bg/news/Obshtestvo_4/Vremeto-vav-vtornik-Vetrovito-na-mesta-s-gradushki_654986.html", "text": "Времето във вторник ще бъде слънчево, но преди обяд ще се развива купесто-дъждовна облачност, като на места ще има гръмотевични бури и градушки. На много места ще има краткотрайни валежи, по-значителни в източната половина от страната и планинските райони, където ще са придружени с гръмотевици.В 12 области на страната е в сила жълт код за интензивни валежи и гръмотевици.Кодът е валиден за областите: Русе, Силистра, Разград, Търговище, Шумен, Добрич, Варна, Бургас, Сливен, Ямбол, Хасково и Кърджали. От НИМХ прогнозират, че в тези области ще има краткотрайни и интензивни валежи с гръмотевициНад по-голямата част от страната ще духа слаб до умерен вятър от западната четвърт, а над Източна България ще се ориентира от изток-североизток. Максималните температури ще са между 16° и 21°. Очакваните количества валежи са 15-25 л/кв.м.В сряда ще е сравнително студено, с променлива облачност, значителна над източните райони, на места там все още са възможни и слаби превалявания. След обяд над планините ще се развие купесто-дъждовна облачност и ще превали и прегърми. През следващите два дни вятърът ще се ориентира от юг-югозапад и бързо и чувствително ще се затопли. Ще преобладава слънчево време, с купеста облачност в следобедните часове, почти без валежи.", "date": "2017.05.08", "title": " Времето във вторник: Ветровито, на места с градушки"}
{"url": "https://m.offnews.bg/news/Obshtestvo_4/Sofiia-otbeliazva-9-maj-s-3D-maping-shou_654975.html", "text": "Денят на Европа ще бъде отбелязан в София с  3D мапинг шоу. По повод празника и 10 години от членството на България в Европейския съюз ще бъде прожектиран спектакълът „Европа – твоят дом“. Събитието е планирано за 9 май от 21:30 часа, а шоуто ще бъде прожектирано върху фасадата на сградата на Националната художествена галерия (бившия Царски дворец) на площад „Княз Александър I“ в София.Специалното събитие е разработено съвместно с българското студио mp-studio.eu, носител на множество европейски награди за осветяване на знакови сгради в Европа и по света. Филмът е с продължителност от 13 минути.Проектът „Европа – твоят дом“ се осъществява в партньорство със Столичната община. Събитието ще бъде излъчено на живо на сайта на . ", "date": "2017.05.08", "title": " София отбелязва 9 май с 3D мапинг шоу"}
{"url": "https://m.offnews.bg/news/Bojni_18771/Maris-e-porednata-kechistka-s-otkradnati-seks-klipcheta_654974.html", "text": "Една от звездите на кеча Марис стана поредната жертва на хакери. Предполага се, че злонамерените компютърни спецове са откраднали от телефона й интимни снимки.На тях Марис е не само гола. Предполага се, че на някои записи прави секс. Но в големия кеч това вече е практика. Почти не останаха дами, които да не са блеснали в порно сайтове.Засега първенството държи Пейдж, която е главен герой в цели три филмчета за възрастни. Поради тази причина британката беше наказана.Марис е съпруга в реалния живот с кечиста Миз. Двамата напоследък излизат заедно на ринга. Наскоро загубиха от суперзвездите Джон Сина и Ники Бела.Дамата е бивша манекенка, печели Мис Хаваи Тропик Канада през 2003. Снима се в Плейбой. После Марис влиза в WWE и печели два пъти Титлата на Дивите.", "date": "2017.05.08", "title": " Марис е поредната кечистка с откраднати секс клипчета"}
{"url": "https://m.offnews.bg/news/Intcidenti_6/Katastrofa-blokira-Kresnenskoto-defile-zaginaha-vazrastni-mazh-i-zhen_654976.html", "text": "При челен удар между лек автомобил \"Лада\" и лек автомобил \"Тойота\" днес на Кресненското дефиле са загинали мъж на 76 години и жена на 73 години. Двамата са от град Сандански и пътували със старата си семейна \"Лада\". Пострадала е 38-годишна жена от град София, пътуваща в лекия автомобил \"Тойота\".Катастрофата е станала около 15.00 часа в участъка между Кресна и Симитли.От „Гранична полиция“ съобщиха, че пътуващите от Гърция може да използват пътя през ГКПП „Илинден“, тъй като движението през Кресненското дефиле е блокирано. За \"Фокус\" говорителят на \"Гранична полиция\" Лора Любенова поясни, че след тежката катастрофа на Кресненското дефиле движението там е преустановено в двете посоки. „Извършват се процесуално-следствени действия. До приключването им трафикът няма да бъде възстановен. Препоръчваме на пътуващите от Гърция граждани да използват и маршрута през ГКПП – „Илинден“, каза говорителката.", "date": "2017.05.08", "title": " Катастрофа блокира Кресненското дефиле, загинаха възрастни мъж и жена"}
{"url": "https://m.offnews.bg/news/Volejbol_18779/Rado-Stojchev-podpisa-v-Modena-chaka-se-i-Kazijski_654972.html", "text": "След няколко дни на преговори Радостин Стойчев подписа контракт като треньор на италианския гранд Азимут (Модена). На официална пресконференция днес софиянецът беше представен от президента на клуба Катя Педрини.Договорът на Радо е за три години. \"Много исках Стойчев да треньор\", щастлива беше Катя Педрини, оправната дама начело на волейболния гранд. Азимут прави страхотна селекция за новия сезон. В тима се върна бразилският разпределител Бруно Резенде. Усилено се работи по трансфера на Иван Зайце. Италианският национал не иска повече да играе като посрещач в сегашния си клуб Перуджа.Матей Казийски отхвърли първата оферта от Модена, но трудно ще откаже втора, след като там вече е Радостин Стойчев. Двамата са печеливш екип от Тренто.Модена е един от най-големите волейболни клубове в света. Спечели 3 трофея през 2016 година - титла, Купа и Суперкупа на Италия. Във витрината си има общо 12 титли на Италия, 12 Купи на Италия, 3 Суперкупи, 4 пъти печели Купата на европейските шампиони (Шампионска лига), 3 пъти турнира КНК, 1 път Суперкупата на Европа.", "date": "2017.05.08", "title": " Радо Стойчев подписа в Модена, чака се и Казийски"}
{"url": "https://m.offnews.bg/news/Intcidenti_6/Zadarzhaha-mazh-prebil-do-smart-3-godishno-dete_654956.html", "text": "30-годишен мъж от Белоградчик е задържан по подозрение, че е убил 3-годишно момиченце от село Слана бара, община Видин.Мъжът е криминално проявен и осъждан. Живеел е на съпружески начала с майката на детето в селото, съобщава МВР-Видин.Сигналът за престъплението е подаден на 7 май в 11:30 часа, като пристигналите спешни екипи единствено констатирали смъртта на детето. При аутопсията е потвърдена версията за насилствена смърт.Според първоначалните данни 30-годишният мъж с инициали Н.Ш. е нанасял удари на детето с ръце, крака и метална тръба в дома му Слана бара. ", "date": "2017.05.08", "title": " Задържаха мъж, пребил до смърт 3-годишно дете"}
{"url": "https://m.offnews.bg/news/Izvan-terena_18817/Dzhokovich-chukna-ispanka-izvini-j-se_654955.html", "text": "Ноле Джокович претърпя лек инцидент на пътя преди старта на турнира в Мадрид. Световният номер 2 в тениса излиза на кортовете без треньори, които уволни. Но пък вече яде месо, така че ще има сили да се върне към старата форма.Сърбинът е карал малък \"Фиат 500\" в Марбея, където се готвеше. В опита да паркира е ударил задницата на Мини Купър.Отначало шофьорката се ядосала здраво на неумелия шофьор. Но грейнала, като видяла кой всъщност я е чукнал.В социалните мрежи се появиха дори снимки, на които Джокович се здрависва с въпросната жена и впоследствие се снима със сина ѝ.На колата на сърбина личи надписа \"Amor y paz\" (любов и мир), което е девиз на ментора Пепе Имас. Именно последният е сочен като виновник за влошените резултати на Джокера.", "date": "2017.05.08", "title": " Джокович чукна испанка, извини й се"}
{"url": "https://m.offnews.bg/news/Obshtestvo_4/Ogranichenie-po-AM-Liulin-zaradi-remont_654953.html", "text": "До 12 май се намалява допустимата скорост за движение при 12-ти км на АМ „Люлин“ до 70 км/ч поради ремонт на високоволтов кабел, съобщиха от Агенция \"Пътна инфраструктира\". Промяната важи от 9 май.По третокласния път III-1801 Мало Бучино - Голямо Бучино – Перник ограничението за същия период (9-12 май) ще е до 50 км/ч.През следващите дни ще се извършва ремонт на високоволтов кабел на ТЕЦ „Република“, който преминава над двата участъка. Ще бъде ограничено и преминаването по аварийната лента на автомагистралата в посока Перник и по едната лента на третокласния път в посока София.При изпълнение на предвидените дейности е необходимо шофьорите да карат внимателно и със съобразена скорост, като спазват стриктно поставената пътна сигнализация.", "date": "2017.05.08", "title": " Ограничение по АМ \"Люлин\" заради ремонт"}
{"url": "https://m.offnews.bg/news/Futbol_18793/Bezreditci-sled-titlata-na-Spartak-Moskva-video_654970.html", "text": "Бой между фенове и полиция, ранени, линейки - това е равносметката след спечелената преди броени часове титла на Спартак Москва. Привържениците на московчани излязоха по улиците с факли, шалове, тромби, а клаксони на автомобили огласяха допълнително улиците. Полицията се наложи  да се намеси по брутален начин, за да охлади страстите.Титлата стана факт, след като преследвачът Зенит загуби у дома с 0:1 от Терек. Така тимът, в който играе българинът Ивелин Попов, вече е недостижим на върха.Няма гаранция обаче, че Попето ще може да се наслади на участие в турнира Шампионска лига, защото се появиха информации, че клубът ще го продаде, за да освободи място и да се сдобие с пари за по-качествени попълнения.Футболистът на България за 2016 г е едва вторият българин, който е печелил отличието в Русия. Преди Попето.  Георги Миланов го направи с ЦСКА Москва през 2014 година.", "date": "2017.05.08", "title": " Безредици след титлата на Спартак Москва (видео)"}
{"url": "https://m.offnews.bg/news/Futbol_18793/Rasistki-skandal-raztcepi-Italiia_654957.html", "text": "Италианския футбол беше ударен от нов расистки скандал, след като защитникът на Ювентус Мехди Бенатия бе наречен \"Мароканско лайно\".Централният защитник давал интервю за италианската телевизия \"РАИ\" след съботното равенство на Юве срещу Торино, което завърши 1:1. В този момент чул глас от апаратната, който задал въпроса: \"Какво каза това мароканско лайно\".Острите думи не стигнали до ефир, но Бенатия ги чул в слушалките. Той веднага спря по средата на изречението и попита: \"Кой каза това? Чух някой да говори на заден план. Който каза това? Чух обида\".В този момент водещият на РАИ прекрати интервюто поради \"технически проблеми\". Пресаташето на Ювентус заяви, че Бенатия е чул расистка обида относно националността си.От РАИ са започнали разследване, от което да се разбере кой е отговорен за случилото се и до момента техният анализ изключва, че неприемливите фрази са били изречени от служител на медията.", "date": "2017.05.08", "title": " Расистки скандал разцепи Италия"}
{"url": "https://m.offnews.bg/news/Sviat-_12/Radev-vav-Fejsbuk-Pozdravleniia-za-Makron-bez-Frantciia-niama-Evropa_654958.html", "text": "Президентът Румен Радев поздрави новия си френски колега Еманюел Макрон за победата му на изборите за държавен глава във Франция.\"Поздравявам Еманюел Макрон за убедителната му победа на президентските избори! Без Франция няма Европа\", написа в социалната мрежа Радев.Еманюел Макрон ликува на изборите във Франция след като завоюва 66,06 на сто от гласовете срещу 33,94% за конкурента му - националистката Марин льо Пен.Цялото послание на Радев:Поздравявам Еманюел Макрон за убедителната му победа на президентските избори! Без Франция няма Европа. Вотът на френския народ потвърждава неговата привързаност към споделените ни ценности: свобода, солидарност, единство в многообразието и споделени отговорности за общото бъдеще на съюза.Вярвам, че Еманюел Макрон, който въплъти тези очаквания на французите и на всички убедени европейци, ще вложи тази политическа енергия в укрепването на единството на ЕС, което днес е поставено на изпитание.Убеден съм, че Франция избра президент, който ще работи за родината си със същата страст, с която тя го издигна, припозна и избра за свой лидер.", "date": "2017.05.08", "title": " Радев във Фейсбук: Поздравления за Макрон, без Франция няма Европа"}
{"url": "https://m.offnews.bg/news/Obshtestvo_4/Treti-den-izdirvat-izcheznal-mladezh-ot-smoliansko-selo_654963.html", "text": "Вече трети ден продължава издирването на 20-годишния Ивелин Узунов от смолянското село Смилян. Младежът изчезна мистериозно на 5 май, съобщава bTV.Цяла нощ около 40 доброволци и полицаи търсиха момчето в района около село Турян, където Ивелин е бил заснет от фотокапан.Днес в издирването се включват допълнително доброволци, ловци и горски служители.Появи се и информация, че момчето е забелязано близо до махала в града.", "date": "2017.05.08", "title": " Трети ден издирват изчезнал младеж от смолянско село"}
{"url": "https://m.offnews.bg/news/Intcidenti_6/Mladezh-ubi-vazrastna-zhena-na-peshehodna-pateka-v-Shumen_654960.html", "text": "84-годишна жена е починала в болница, след като е била блъсната от лек автомобил на пешеходна пътека в Шумен, съобщиха от полицията в града.Инцидентът е станал вчера около 16:20 часа на кръстовището на бул. ”Велики Преслав” и ул. ”Презвитер Козма. Водач на лек автомобил БМВ 316 е преминал без да пропусне пресичаща по пешеходната пътека от дясно на ляво пешеходка, и я е блъснал.Пострадалата 84-годишна жена е откарана с екип на Центъра за спешна медицинска помощ в МБАЛ-Шумен. След преглед са установени множество фрактури на лява ръка, ляв крак и таз. Настанена била за лечение в кома и с опасност за живота. Малко по-късно жената е починала. Водачът Я.А./26г./ от Велики Преслав е тестван за алкохол, наличие не е установено. Образувано е досъдебно производство.", "date": "2017.05.08", "title": " Младеж уби възрастна жена на пешеходна пътека в Шумен"}
{"url": "https://m.offnews.bg/news/Obshtestvo_4/V-Chikago-krastiha-ulitca-na-Aleko-Konstantinov_654961.html", "text": "Улица в Чикаго вече носи името на българския автор Алеко Константинов, съобщава Този месец се навършват 120 години от смъртта на българския писател и общественик, автор на пътеписа \"До Чикаго и назад\".Идеята улица да носи името на българския писател е на генералния ни консул в Чикаго Иван Анчев, който я откри заедно с общинския съветник от Чикаго Джон Арина.Коя да бъде улицата не е избрано случайно – на нея все още се помещава първият български център в Чикаго, където се събират и българските писатели в града.На 13-ти май в библиотеката на Чикагския университет ще се проведе възпоменателно тържество в памет на писателя. На него ще бъдат представени живота и делото на Алеко Константинов, както и 30-минутен документален филм за Щастливеца.", "date": "2017.05.08", "title": " В Чикаго кръстиха улица на Алеко Константинов"}
{"url": "https://m.offnews.bg/news/Futbol_18793/I-legendata-Nuno-Gomesh-idva-za-macha-na-Berbatov_654959.html", "text": "Димитър Бербатов обяви поредния участник в благотворителното шоу на 14 юни. Бившият нападател на Бенфика и португалския национален отбор Нуно Гомеш ще рита за тима на Луиш Фиго. \"Той е сред легендарните нападатели на „Бенфика“ и Португалия. Обичан от фенове в цяла Европа. Един от най-разпознаваемите португалски офанзивни футболисти през 90-те и първата декада на новия век.Още на 14 г. талантът му е забелязан от „Боависта“, а на 17 вече започва да играе и бележи там. Когато е на 21, е с решаваща роля тимът му да спечели купата срещу „Бенфика“. И следва трансфер в лисабонския гранд, където от 1997 до 2000 г. ниже гол след гол. Преминава във „Фиорентина“ за 17 млн. евро и помага на виолетовите да спечелят Купата на Италия.Заради фалит на клуба се връща в „Бенфика“, където се вихри 9 сезона – печели 2 пъти шампионската титла, Купата на Португалия, Купата на лигата и Суперкупата на страната.Изиграва 143 мача за всички възрасти на националния отбор на Португалия. Дебютира за А отбора през 1996 г., когато е на 19. Блясва като голяма звезда преди Евро 2000. Първия си гол вкарва в мача на откриването на Евро 2000 срещу Англия, когато отборът му губи 0:2 - Фиго дава началото на обрат, а той реализира за крайното 3:2.Вкарва всички голове за Португалия в елиминациите, като е на път да класира страната си на финала, но Анри и гол на Зидан от дузпа в края на продълженията носят успеха на Франция. Помага на Португалия да стигне и до финала на Евро 2004 – бележи решителен гол в груповата фаза за 1:0 над Испания. Така има второ и трето място на европейско първенство. Играл е общо на 3 еврофинала и на 2 световни първенства.Ще играе и в звездния отбор на Луиш Фиго на 14 юни!Нуно Гомеш! Очакваме го в София!\".", "date": "2017.05.08", "title": " И легендата Нуно Гомеш идва за мача на Бербатов"}
{"url": "https://m.offnews.bg/news/Obshtestvo_4/Dnes-toplo-no-otnovo-s-oblatci-i-valezhi_654932.html", "text": "И днес времето ще се запази предимно облачно и дъждовно, макар че максималните температури ще са обичайни за пролетни сезон - до 18-23 градуса, прогнозират синоптиците от БАН.В сутрешните часове облачността ще е разкъсана, на места - намаляваща до предимно слънчево време. Около и след обяд отново ще се увеличи и на много места ще има краткотрайни, временно интензивни валежи, придружени с гръмотевици. Има условия за градушки.По Черноморието облачността ще бъде значителна. Около и след обяд ще има краткотрайни, временно интензивни валежи, придружени с гръмотевици. Вятърът ще е до умерен: преди обяд от запад, по-късно през деня ще се ориентира от юг-югозапад. Максималните температури ще са 16°-20°. Температурата на морската вода е 15-17°. Вълнението на морето ще бъде 1-2 бала.Над планините ще има значителна облачност, с превалявания от дъжд и гръмотевици. Над 2500 метра ще превали сняг. Ще духа умерен до силен северозападен вятър. Максималната температура на височина 1200 метра ще бъде около 11°, на 2000 метра – около 6°.", "date": "2017.05.08", "title": " Днес - топло, но отново с облаци и валежи"}
{"url": "https://m.offnews.bg/news/Komentari_65/Dvojnata-kashta-e-chast-ot-beznadezhdnata-bitka-mezhdu-stariia-i-novit_654933.html", "text": "БорисовИма едно сякаш несбъднато очакване през целия преход – да спечели изборите някой, за когото властта не е ценна като извор на лични или партийни облаги. Не е ценна дори заради това, че те кара да се чувстваш важен, а защото ти дава шанс да направиш нещо, с което да останеш в националната история. Да искаш да играеш на едро и да не блазниш от краткосрочни печалби.Досега май само Костов беше създал такова впечатление в заклетите си поддръжници… също направи подобно заявление при стъпването в длъжност на третия му кабинет, като припомни, че два пъти доброволно се е отказвал от властта, което трябва да говори, че сама по себе си тя не го интересува. Звучи правдоподобно, защото след толкова време на върха на политиката какво повече можеш да постигнеш, освен място в историята.Думите му обаче изискваха потвърждение от състава на кабинета. А това значи поне две неща. Първо, в него да няма фигури, подозирани в клиентеалистка обвързаност. И второ, да няма и такива, за които министерският пост да изглежда като награда или утеха. е само поредният епизод от една безнадеждна битка, която далеч надхвърля съхраняването на културното наследство. Тя е между стария и новите елити в страната.Старият, който се създава в следосвобожденска България със своето образование, ерудиция, вкус и преди всичко – дълг към общото благо.И новите елити, които се създават в след деветосептемврийска България със своето незачитане на чуждата собственост – партизани, партийни секретари, комунистическа номенклатура, агенти и пр., пренесли своите разбирания в силовите групировки, в мутрите, новобогаташите и откровените бандити.Те продължават да унищожават и малкото останали свидетелства в градската среда на един друг обществен порядък – този на порядъчността, така че да се изличи дори паметта за него. И не само държавата няма воля да ги спре, но колкото и да е печално, и потомците на самите стари елити. и признанията на Сашо Дончев за какво са си говорили на нея повдигна с голямо закъснение въпроса за границата между позволеното и непозволеното в поведението на институционалните фигури, когато са извън институциите. И кой трябва да я постави. Никой е валидният отговор за развитите демокрации, защото там самите фигури – за това са на такъв пост, имат достатъчно вътрешни задръжки. Разбира се, изключения не липсват…Тук обаче съм убеден, че законът за конфликт на интереси – област, на която впрочем обръщаме незаслужено малко внимание, трябва днес да регламентира далеч по-широк кръг от казуси от живота на хората във властта, за да може да се надяваме, че един ден функцията му ще се поеме от личния им морал.И отминалата седмица беше белязана от насилие с фатален край в училище. Чувам, че пак либерализмът, този път във възпитанието на децата след Десети ноември, бил виновен. Няма такова нещо, както и няма никакъв либерализъм в нашето образование. Имаше тръгнал още от килийното училище патернализъм, гарниран по-късно с идеологическа ограниченост и националистична строгост. Сега, разбира се, и той вече не върви, просто защото сме 21 век в Европа. А когато няма нищо, когато липсват актуални културни филтри в мисленето на децата, пък и на възрастните, започват да ги водят нагоните им.", "date": "2017.05.08", "title": " Двойната къща е част от безнадеждната битка между стария и новите елити"}
{"url": "https://m.offnews.bg/news/Sviat-_12/Ubiha-lidera-na-DAESh-v-Afganistan_654935.html", "text": "Ръководителят на афганистанския клон на групировката \"Ислямска държава\" (ДАЕШ) Абдул Хасиб е бил убит при операция на афганистанските специални сили в източната провинция Нангархар, съобщи вчера президентът Ашраф Гани, цитиран от БТА.Хасиб ръководи терористичната организация от миналата година, след като предшественикът му Хаиз Саид Хан загина при въздушен удар на американски дрон. Смята се, че по негова поръчка са били организирани редица големи нападения, включително срещу военна болница в Кабул, извършено от дегизирани като лекари бойци през март.Американската армия потвърди, че водачът на Ислямска държава в Афганистан Абдул Хасиб е убит във военна операция в края на април.В операцията на афганистански командоси и американски военни са убити още няколко командири и 35 бойци на терористичната група.", "date": "2017.05.08", "title": " Убиха лидера на ДАЕШ в Афганистан"}
{"url": "https://m.offnews.bg/news/Sviat-_12/Makron-Blagodaria-Blagodaria-Blagodaria-Shte-zashtitia-Frantciia-i_654934.html", "text": "Избраният снощи президент на Франция Еманюел Макрон благодари на френския народ, който е гласувал за него и каза, че ще вложи цялата си енергия, за да оправдае гласуваното му доверие. С думите \"Благодаря, благодаря, благодаря\" той поздрави многохилядното множество, събрано в двора на Лувъра, за да отпразнува изборната победа, предаде БТА.Макрон заяви, че е чул гнева, страховете и съмненията на французите и че е наясно с разделенията сред френския народ, накарали хората да гласува и за крайната десница. Той добави, че ще възстанови връзките между Европа и гражданите й и ще защитава Франция и Европа. Макрон увери, че Франция ще продължи борбата с тероризма у дома и зад граница.Европейските лидери приветстваха избора на Франция. Британският премиер Тереза Мей поздрави Еманюел Макрон за победата. \"Министър-председателят приветства топло избрания за президент Макрон за изборния успех. Франция е един от най-близките ни съюзници и ние очакваме с нетърпение да работим с новия президент по редица общи приоритети\", се казва в комюнике на Даунинг стрийт 10.\"Щастлив съм, че французите избраха европейско бъдеще\", реагира в \"Туитър\" председателят на Европейската комисия Жан-Клод Юнкер, а председателят на Европейския съвет Доналд Туск приветства решението на френските избиратели в полза на \"Свободата, Равенството, Братството\". Поздравления за успеха на днешния балотаж Макрон получи и от председателя на Европейския парламент Антонио Таяни.Говорител на германския канцлер Ангела Меркел каза, че победата на Макрон е \"победа за силна и обединена Европа\". \"Франция е била, е и ще остане в центъра и в сърцето на Европа\", написа в \"Туитър\" германският външен министър Зигмар Габриел и допълни, че днес е хубав ден за Франция, за Германия и за Европа.Холандският десен популист Герт Вилдерс поздрави Марин льо Пен, въпреки загубата й на балотажа, предаде ДПА. \"Добро представяне все пак. . . милиони патриоти гласуваха за Вас. Следващият път ще спечелите Вие, както и аз\", написа той в \"Туитър\".", "date": "2017.05.08", "title": " Макрон: Благодаря! Благодаря! Благодаря! Ще защитя Франция и Европа"}
{"url": "https://m.offnews.bg/news/Sviat-_12/Makron-pecheli-s-66-06-Lio-Pen-ima-33-94_654938.html", "text": "Независимият центрист и победител в президентскитя избори във Франция Еманюел Макрон спечели вота с цели 66,06 на сто от гласовете срещу 33,94% за конкурента му - националистката Марин льо Пен.Това сочат данните от преброяването снощи при 99,99 отчетени гласове, съобщи БТА.Рекордни 11,5 на сто от избирателите са пуснали или празна, или невалидна бюлетина, а общо 25,38 на сто от регистрираните 47 милиона избиратели са се въздържали да гласуват, сочи статистиката. Това означава, че един от трима французи е отказал да направи избор снощи между центристкия кандидат Еманюел Макрон и Льо Пен, което е рекорд от 1969 г., предаде Франс прес. За първи път от 1969 г. активността на втория тур - 74,62 на сто - е по-ниска от тази на първия.", "date": "2017.05.08", "title": " Макрон печели с 66,06%, Льо Пен има 33,94%"}
{"url": "https://m.offnews.bg/news/Sviat-_12/Lio-Pen-ne-gubi-duh-sled-zagubata-otdade-se-na-tantci-video_654939.html", "text": "Марин льо Пен бе заснета да танцува във видимо добро настроение часове след изборната си загуба срещу Еманюел Макрон във Франция.Кадри как крайнодесният кандидат танцува в централата на партията си в Париж обиколиха интернет. Там Льо Пен купонясва на песента I Love Rock'n'Roll на Alan Merrill of The Arrows и Why MCA на Village People. Поддръжниците й носеха сини рози, а Льо Пен обяви, че резултатът й (33% от гласовете на втория тур) е успех за Националния фронт. Тя поздрави Еманюел Макрон за победата.", "date": "2017.05.08", "title": " Льо Пен не губи дух след загубата, отдаде се на танци (видео)"}
{"url": "https://m.offnews.bg/news/Gimnastika_18776/Novoto-zlatno-momiche-Ili-novata-Nina-Dobrev-Prosto-Neviana-ot-Pleve_654940.html", "text": "Страхотно ново златно момиче има България. Невяна Владинова не само обра златните медали от Световната купа в София.Плевенчанката с невероятно излъчване стана и “Кралица на красотата” в допитване между акредитираните журналисти и фотографи. Владинова получи специално изработена корона, червена роза и още много подаръци. Но фенки в зала \"Арена Армеец\" отбелязаха пред репортер на OFFNews и нещо друго интересно. Неви има страхотна прилика с холивудската звезда Нина Добрев. Особено когато плевенчанката и софиянката са с еднакви прически.Но очите? Приликата е очевидна.", "date": "2017.05.08", "title": " Новото златно момиче? Или новата Нина Добрев? Просто Невяна от Плевен"}
{"url": "https://m.offnews.bg/news/Litca_18761/Samo-Napoleon-e-bil-po-mlad_654964.html", "text": "На 39 години Еманюел Макрон превзе Елисейския дворец. Това е истински рекорд. Удивителната кариера на бившия инвестиционен банкер ще промени цялата политическа система на Франция. Анализ на Бернд Ригерт.Той е целенасочен и винаги е изглеждал по-зрял от възрастта си – твърдят бивши колеги на Еманюел Макрон, следвали заедно с него в елитния университет ЕNА.Още на 15 години той избира жената на своя живот, която е с 24 години по-възрастна от него. На 27-годишна възраст вече има две дипломи за завършено висше образование и добра работа в публичната финансова администрация. На 29 г. се жени за бившата си учителка по латински език. На 31 години вече работи в реномираната банка „Ротшилд”, става неин съдружник и още съвсем млад започва да печели милиони. Кариерата му е повече от блестяща. Има интелигентно излъчване, но и леко еснафско. Името му не е замесено в никакви скандали, всичко е в рамките на нормата.Младият мъж от издигнато френско семейство обаче има по-амбициозна цел - политиката. Един семеен приятел на баща му - ляво ориентираният президентски съветник Жак Атали помага на Макрон да получи достъп до ръководните среди на Социалистическата партия, включително и до Франсоа Оланд, който впоследствие става президент. Успешният банкер Макрон първоначално е негов икономически съветник. От 2014 до 2016 той е министър на икономиката при Оланд. Членството на Макрон в Социалистическата партия за него е чиста формалност – той никога не е водил предизборни битки, нито пък е заемал избираеми постове в партията. Почти няма и класически политически опит.След спорове в рамките на правителството, през лятото на 2016 г. той се оттегля от поста си, за да изпревари уволнението си. Въпреки този временен срив в кариерата си, Макрон успява отново да се оттласне от дъното. Едва преди година той създаде движението „Напред”, което дълго време нямаше конкретна политическа програма. Организираните му членове, които са около 130.000 на брой, активно се ангажираха в предизборната кампания в полза на младата надежда на Франция. Те бяха тези, които въведоха Макрон в Елисейския дворецМоже да се каже, че Макрон извади огромен късмет – сред болшинството французи той не е особено обичан, тъй като опитите му да прокара реформи като министър на икономиката предизвикаха ожесточени протести сред синдикатите. Изявления като това, че „Франция се нуждае от повече млади хора, които искат да станат милиардери”, или „Който си плюе на ръцете, ще може да си позволи и повече” значително намалиха симпатиите към него.Пред алтернативата да бъде избрана дясната популистка Марин Льо Пен за президент, в полза на Макрон гласуваха дори бившите му политически противници. Фотогеничният и винаги изискано облечен Макрон е отявлен противник на Льо Пен. Жълтите вестници във Франция са влюбени в него. Снимките, на които се вижда как Еманюел храни внуците на жена си Бриджит, предизвикаха вълна от симпатии сред читателите на булевардния печат.\"Във Франция се извършва тотална промяна на поколенията. Старите си заминават един по един – Саркози, Жюпе, Оланд вече са вън от играта. Внезапно се отвори място за един младеж”, казва 92-годишният публицист Алфред Гросер за ДВ. Според него, Макрон е нещо като „голяма коалиция, но от плът и кръв” – човек от средите на френското общество, който обаче приема идеи и от ляво, и от дясно. Тъкмо от това има нужда разединеното френско общество, смята Гросер, който от десетилетия насам анализира френската политика.За себе си Макрон казва, че е останал скромен, и че няма големи претенции. В същото време заявява, че особено високо цени „независимостта си”. Той се ангажира в полза на ЕС, иска страната му да поддържа добри отношения с Германия и да има отворени граници. Смята бежанците за „хора със силен характер” и се застъпва за глобализацията. Той беше единственият кандидат, който правеше подобни изявления по време на френската предизборна кампания. Дали обаче ще отстоява и на дело тези си убеждения, след като влезе в Елисейския дворец?Французите очакват с любопитство и изявите на неговата съпруга. Досега всички французи бяха свикнали с аферите на президентите си. Еманюел и Бриджит обаче приличат на идеалната двойка, която не дава никакъв повод за скандални клюки.Еманюел Макрон е най-младият френски президент от времето на Френската революция до днес. Само Наполеон е бил по-млад от него. На 35 години той поема властта над Франция, но като император, а не като президент.", "date": "2017.05.08", "title": " Само Наполеон е бил по-млад"}
{"url": "https://m.offnews.bg/news/Sviat-_12/Banksi-svali-edna-zvezda-ot-znameto-na-ES_654941.html", "text": "Популярният британски уличен артист Банкси (Banksy) изрисува фасада на сграда с европейския флаг, от който работник сваля едната звезда. Творбата илюстрира поетия от Великобритания път след Брекзит.Снимки на рисунката се появиха в профила на артиста в Инстаграм. Графитът е върху сграда близо до пристанището Дувър, Великобритания.Артистът, известен в цял свят, рисува по фасадите ефектните си творби, които винаги са на политическа и обществена тематика.", "date": "2017.05.08", "title": " Банкси свали една звезда от знамето на ЕС"}
{"url": "https://m.offnews.bg/news/Obshtestvo_4/Natovaren-trafik-spirat-tirovete-ot-14-do-20-ch_654942.html", "text": "ВладаяНатоварен трафик се очаква днес по пътищата в страната и край граничните пунктове заради края на трите почивни дни.За да се намали рискът от произшествия, властите забраниха движението на тирове от 14 ч до 20 ч на 8 май (понеделник) по магистралите и най-ползваните пътища. Агенция \"Пътна инфрасктруктура\" напомня на шофьорите да карат внимателно и със съобразена скорост, да не предприемат резки маневри и да спазват ограниченията, пътната сигнализация и указанията на „Пътна полиция“. АПИ апелира още да се спазват правилата за движение и да не се използват аварийните ленти по автомагистралните участъци за по-бързо придвижване, защото по този начин се възпрепятства преминаването на превозните средства със специален режим на движение.Ограничено е преминаването на камионите над 12 тона по следните участъци:магистрали;път I-1 с. Ребърково - Ботевград, като движението се пренасочва по път II-16 Ребърково - Своге - София;път I-1 - етапна връзка на лот 2 на АМ „Струма“ при Благоевград - ГКПП „Кулата“;път I-4 п. в. „Коритна“ - Велико Търново - Шумен;път I-5 Русе - Велико Търново;път I-8 ГКПП „Калотина“ – София;път I-9 Варна - Бургас;път II-18 Околовръстен път на град София;път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през  от 10 ч до 20 ч ще има две ленти за влизащите в София на път I-1 (Е-79).Алтернативният маршрут на първокласния път през Владая е АМ „Люлин“, напомнят от АПИ.Поради ремонти на тръбата за Варна на тунелите „Витиня“ и „Ечемишка“ на АМ „Хемус“ преминаването през съоръженията ще се осъществява двупосочно в тръбата за София. Алтернативният маршрут на движение за избягване на ремонта в двата тунела е: от София за Варна е път I-1 - от 215-ти км /при пътния възел при 30-ти км на АМ „Хемус“ /Витинска река/ до км 204+200 - обходен път на Ботевград, а след това по път II-17 до пътен възел „Ботевград“ на АМ „Хемус“ и обратно.В участъците, в които се извършват ремонти дейности е необходимо шофьорите да предвидят повече време за пътуване поради по-ниската скорост на движение или да използват алтернативни маршрути.Актуална информация за пътната обстановка и алтернативните маршрути на движение шофьорите могат да получат от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Междувременно Гранична полиция съобщава за натоварено движение по българо-турската граница. Още сутринта на ГКПП \"Капитан Андреево\" се е образивала 7-километрова опашка от тирове на изхода, а на \"Лесово\" опашката е около 3 км.Натоварено е движението и на българо-румънската граница. На ГКПП \"Дунав мост Видин\" има 5 км, на ГКПП \"Дунав мост-Русе\" - 2 км колона от товарни автомобили на изход. На българо-гръцката граница трафикът на ГКПП \"Кулата\" и ГКПП \"Маказа\" е интензивен, съпбщава агенция \"Фокус\".Движението на българските гранични контролно-пропускателни пунктове на границите със Сърбия и Македония е с нормална интензивност.", "date": "2017.05.08", "title": " Натоварен трафик, спират тировете от 14 до 20 ч"}
{"url": "https://m.offnews.bg/news/Sport_18752/Tenis-ot-Madrid-i-machat-na-Chelsi-v-efir-dnes_654937.html", "text": "Футбол14:45 ЕП за девойки до 17 години: Чехия – Германия Евроспорт17:30 Етър – Витоша (Бистрица) Диема спорт21:15 Айнтрахт (Брауншвайг) – Унион (Берлин) Евроспорт 222:00 Челси – Мидълзбро Диема спорт 213:00 Тенис, турнир за мъже в Мадрид Mtel sport 113:00 Тенис, турнир за жени в Мадрид F+/Sport+ HD18:00 Баскетбол: Лукойл Академик – Рилски спортист БНТ HD21:15 Хокей на лед, СП: САЩ – Швеция БНТ HD", "date": "2017.05.08", "title": " Тенис от Мадрид и мачът на Челси в ефир днес"}
{"url": "https://m.offnews.bg/news/Sviat-_12/Borisov-pozdravi-Emaniuel-Makron_654944.html", "text": "Министър-председателят Бойко Борисов изпрати поздравителна телеграма до Еманюел Макрон във връзка с постигнатия убедителен резултат на изборите за президент на Република Франция.В нея Борисов отбелязва, че категоричната подкрепа за кандидатурата на Макрон е потвърдила желанието на френския народ за съхраняване на европейските ценности, принципите на свободата и демокрацията.„Уверен съм, че отношенията между България и Франция ще продължат да се развиват динамично за просперитета и благото на нашите народи в обединена и силна Европа“, допълва министър-председателят.Президентът Румен Радев също поздрави новоизбрания държавен глава. В Туитър Радев написа: \"Поздравявам новоизбрания президент на Франция Еманюел Макрон. Ще работим заедно за по-силна и справедлива Европа.\"", "date": "2017.05.08", "title": " Борисов поздрави Еманюел Макрон"}
{"url": "https://m.offnews.bg/news/Sviat-_12/Monreal-obiavi-bedstveno-polozhenie-zaradi-poroi_654947.html", "text": "Канадският град Монреал обяви бедствено положение заради наводнения, предизвикани от поройни дъждове и топящия се сняг.Мярката бе oповестена в неделя следобед и важи за 48 часа. Около 1900 домове в провинцията Квебек са наводнени. Засегнати са хората в общо 126 града.1200 войници са се включили в евакуиране на жителите на най-засегнатите места.", "date": "2017.05.08", "title": " Монреал обяви бедствено положение заради порои"}
{"url": "https://m.offnews.bg/news/Futbol_18793/Real-vadi-61-miliona-evro-za-16-godishen-braziletc_654943.html", "text": "Реал Мадрид е на път да капарира новото бразилско чудо. Става въпрос за Винисиус Жуниор, 16-годишен халф на легендарния Фламенго.Според бразилски медии испанският гранд е приготвил 61 милиона евро за правата на ученика. По петите на Жуниор е и Барселона. Каталунците извадили първа оферта от 25 милиона евро.Който и да спечели, няма да може да ползва диаманта преди 2018 година. Тогава талантът навършва пълнолетие. Винисиус е в системата на Фламенго от 4-годишен. С националите на Бразилия до 17 години е шампион на Южна Америка и голмайстор на турнира със 7 гола.В 22 мача за \"селесао\" има 19 попадения! Забележително постижение за футболист, който играе зад нападателите.", "date": "2017.05.08", "title": " Реал вади 61 милиона евро за 16-годишен бразилец"}
{"url": "https://m.offnews.bg/news/Obshtestvo_4/Dobri-hora-sabraha-pari-za-ekozashtitnik-ostanal-bez-dom-zaradi-palez_654965.html", "text": "Само за 2 месеца граждани от цялата страна събраха 5 357 лв. в помощ на инж. Николай Стайков, дългогодишен служител на Национален парк „Централен Балкан“, чийто дом изгоря при умишлен палеж през февруари.През зимата бяха запалени къщата и личният автомобил на Стайков - поредният опит за сплашване на служители от парковите дирекции в България.Стайков работи за контрола и охраната по територията в ръководения от него парков участък –„Калофер“.От Дирекцията на парка обявиха, че вероятно палежите са с цел „отмъщение“ спрямо инж.Стайков от страна на лица към които са предприети административно-наказателни действия за извършени нарушения на режимите в Национален парк „Централен Балкан“.Запален е автомобилът му \"Фолксваген Шаран\" в центъра на Казанлък и покривната конструкция на вилата му в село Търничани (община Павел баня). Това не е първото посегателство върху собственост на 54-годишния инспектор.Членовете на Коалицията „За да остане природа“ стартираха дарителска кампания за набиране на финансови средства в подкрепа на Николай Стайков и чрез дарения само за два месеца успяха да съберат над 5000 лв., които имат за цел да му помогнат да се възстанови след посегателството.", "date": "2017.05.08", "title": " Добри хора събраха пари за екозащитник, останал без дом заради палеж"}
{"url": "https://m.offnews.bg/news/Nashite-avtori_2490/Chinovnik-globi-danakoplattcite-zashtoto-drug-chinovnik-gi-e-trovil-s_654951.html", "text": "Шефката на здравната инспекция в Пазарджик е наложила 15 000 лева глоба на ВиК Велинград, защото не са съобщили завишените стойности на уран във водата в продължение на 4 месеца. ВиК Велинград е държавно дружество, така че тези 15 000 лева ще бъдат платени от данъкоплатците. Тоест, един чиновник е глобил данъкоплатците, защото друг чиновник ги е тровил с уран в продължение на минимум 4 месеца. За капак на всичко, нито един от всичките чиновници не е уволнен.Това е цялата уродливост на държавните и общински дружества, които под всякакви мантри за „стратегическо значение“ и „национална сигурност“ все още паразитират върху българската икономика. Управляващите тези фирми използват обществения ресурс за собствена полза, като цената на грешките им се плаща от обществото. Философията на пазарната икономика и капитализма – който поема рисковете, той да поема и разходите - отсъства.Източникът на проблемите в общинските и държавни компании не е, че „държавата е лош стопанин“ или че „държавата е лоша“. Държавата не е нито лоша, нито добра, а може да бъде всичко друго, но не и стопанин. Държавата е фикция, тя е измислена от хората конструкция, която представлява единствено тяхното обединение. А обединение от 7 млн. души няма как да бъде стопанин – то може да бъде единствено собственик. И така стигаме до истинския корен на несгодите – познатият в икономиката „принципал-агент“ проблем.„Принципал-агент” проблемът се проявява, когато собствеността е разпръсната между множество акционери (принципали) и така намалява тяхната възможност да упражняват контрол върху дейността на мениджърите (агентите) с цел защита и реализиране на собствения си интереси. Мениджърите са хора, мотивирани от собствения си интерес, както и акционерите, така че оставени без контрол се увеличава вероятността да злоупотребят с дадената им власт и да я използват за лично облагодетелстване. Или просто да не си вършат съвестно работата.В частния сектор, множеството акционери упражняват контрол върху директорите през борда на директорите и през възможността да продават акциите си, като по този начин влияят върху пазарната капитализация на компанията. Макар и двете да не са перфектни решения, то те работят доказано ефективно. Изключения са случаите, в които директори на големи фирми са „отмъквали“ значителни капитали и са прехвърляли безнаказано загубите на акционерите.Изключенията в частните дружества, обаче, са правилото в държавните и общинските такива. При тях принципалът са данъкоплатците, а агентите са чиновниците. Единственият метод за контрол на принципала върху агентите са демократичните (или не-толкова демократичните) избори. Тоест, веднъж на 4 години гласоподавателят гласува за партия, която ако спечели изборите, номинира кандидат за премиер, който номинира кабинет, който се одобрява от Народното събрание, министър от този кабинет след това назначава чиновник, който назначава втори чиновник, който назначава трети чиновник, който управлява държавната фирма. И следващият контрол е след 4 години. С просто око се вижда, че тази система за контрол е прекалено бюрократизирана и не особено ефективна. Оставени без ефективен контрол, шефовете на държавните и общински фирми получават силен стимул да използват обществените средства за лични цели, прехвърляйки цените и щетите върху принципала (данъкоплатеца).Но да се върнем на конкретния казус – замърсяването с уран на питейната вода. Имаме един бюлюк шефове на държавни и общински ВиК-та, които от поне половин година (а вероятно и много повече) са знаели за повишените стойности на уран в питейната вода. И нито един от всичките тези директори не е направил каквото и да било по въпроса, прехвърляйки всичките щети и цени на гърба (буквално и преносно) на данъкоплатците и живеещите в замърсените райони хора. Тук няма случайности – както казахме, не са важни хората, а системата. Държавната и общинската собственост дава стимулите на управляващите да се „снишават“ при всеки проблем, знаейки, че в крайна сметка супата ще бъде издухана от данъкоплатците, а те няма да понесат отговорност.Представете си сега, че ръководството на частната \"Софийска вода\" беше премълчавало за завишени стойности на уран в продължение на половин година... Това щеше да бъде международен скандал. Щяха да хвърчат оставки и уволнения, общински съветници, кметове, депутати и партийни централи да искат прекратяване на концесионния договор и търсене на обезщетения за десетки и стотици милиони левове, цялата държава щеше да се тресе, а френската компания да претърпи значителни щети. И тъй като френските акционери осъзнават ситуацията ясно, те упражняват далеч по-ефективен контрол върху своя мениджмънт в България, така че подобни кризисни ситуации да не се допускат изобщо или да бъдат разрешавани по адекватен начин.Подобна е ситуацията в (почти) всички държавни и общински фирми. Дори и омбдусманът и бивш депутат от БСП Мая Манолова се отчая колко трагично е положението в \"Топлофикация-София\". Там несъбирането на просрочени сметки и постоянните конфликти с потребителите са дори по-ярък симптом на принципал-агент проблема от вече легендарните кражби. Докато в частната топлофикация Варна просрочените повече от три години сметки (де факто несъбираеми) са около и под 1%, в държавно-общинската \"Топлофикация-София\" са около 15-20%. Загубите от тях пък просто се прехвърлят върху коректните платци, които се вбесяват от тази несправедливост и на своя страна започват да се „откачват“ от централното топлофициране. В крайна сметка, по-малкото приходи водят до декапитализиране, но пък политическото ръководство просто удря рамо с поредния план за спасяване с пари на данъкоплатците.Накрая много хора просто привеждат аргумента „Да, ама политиците и чиновниците би трябвало да работят в интерес на народа, дори и без да ги контролираме“. Би трябвало, наистина, но какво от това? Изпълнителният директор в частната фирма също би трябвало да работи в интерес на акционерите, но последните го контролират непрекъснато, за да не „забрави“ какво би трябвало да прави. Политиците не са някаква по-различна порода човеци от останалите хора. Без контрол, те също започват да работят в своя полза, но за чужда сметка. А простичката истина е, че ефективен контрол върху ръководството на държавни и общински фирми е просто невъзможен.Следователно, такива не би трябвало да съществуват. Докато избирателите узреят за тази истина, нека се разхладим в жегата с една велинградска или хасковска уранжада!", "date": "2017.05.08", "title": " Чиновник глоби данъкоплатците, защото друг чиновник ги е тровил с уран"}
{"url": "https://m.offnews.bg/news/Sviat-_12/Merkel-specheli-izborite-v-kliuchovata-provintciia-Shlezvig-Holshtajn_654950.html", "text": "Партията на германския канцлер Ангела Меркел спечели ключова изборна победа в северната провинция Шлезвиг-Холщайн.Резултатът от вота там се смята за показателен за електоралните нагласи преди парламентарния вот на 24 септември. Тогава ще се реши дали Ангела Меркел ще спечели четвърти мандат като канцлер.На изборите с Шлезвиг-Холщайн Християндемократите на Меркел взеха 33% от гласовете срещу 27% на социалдемократите.Досега в местната власт там силите на двете партии бяха изравнени. След изборите в неделя  консерваторите увеличават подкрепата си с 3 пункта, докато социал­демократите губят три пункта.Зелените са трети с 10.5%. Свободните демократи взеха 10%. В местния парламент за първи път влиза и анти­имигрантската и евроскептична \"Алтернатива за Германия\" с 5.5%.", "date": "2017.05.08", "title": " Меркел спечели изборите в ключовата провинция Шлезвиг-Холщайн"}
{"url": "https://m.offnews.bg/news/Obshtestvo_4/MVR-zapochna-aktciia-sreshtu-shofiraneto-s-palna-gaz_654746.html", "text": "МВР се включва в международна акция, подкрепена от ООН, срещу шофирането с превишена скорост. Между 8 и 14 май ще се проведе IV Глобална седмица на Организацията на обединените нации за пътна безопасност. Тази година тя ще премине под мотото „Спаси живот! Намали скоростта!\" с акцент върху шофирането с по-ниска скорост в населените места.Отдел „Пътна полиция\" при ГД „Национална полиция\" се присъединява чрез свои инициативи към световната идея. За ограничаване на шофирането с „пълна газ\" са планирани специализирани операции. При първата е предвидено автопатрули да следят за скоростта в районите на учебните заведения в пикови часове, преди започване и при приключване на учебните занятия. В рамките на следващата акция екипи на „Пътна полиция\" ще бъдат разположени в участъци с концентрация на пътнотранспортни произшествия. При третата акцент ще бъдат малките населени места, където скоростта ще се контролира от оборудвани с технически средства патрулни автомобили. И за трите операции ще бъдат използвани всички налични мобилни и стационарни камери. Освен специализираните акции, служители на „Пътна полиция\" ще проведат и превантивни беседи със средношколци.", "date": "2017.05.08", "title": " МВР започна акция срещу шофирането с \"пълна газ\""}
{"url": "https://m.offnews.bg/news/Tenis_18788/Sharapova-otvarna-na-napadkite-na-Bushar_654962.html", "text": "Бившата приятелка на най-добрия ни тенисист Григор Димитров Мария Шарапова отговори подобаващо на яростната й критичка Южени Бушар преди двубоя им на турнира в Мадрид. Рускинята предупреди противничката си, че всичко ще се реши на корта.Припомняме, че преди няколко дни Бушар нарече Шарапова измамница и съжали, че рускинята не е изгонена завинаги от тениса.\"Обичам да не влизам в словесни престрелки и да оставям другите да говорят и да шумят. Но аз не разсъждавам по този начин и моето говорене е на корта.Не мога да оставя да ми влияе всичко, което се случва около мен. Аз съм обсъждана публично постоянно още откакто бях много млада, така че съм чувала какви ли не неща\", обясни Шарапова.Двете ще се изправят една срещу друга в очаквания с най-голям интерес мач от втория кръг на надпреварата, като началният час е 21:00 часа българско време.", "date": "2017.05.08", "title": " Шарапова отвърна на нападките на Бушар"}
{"url": "https://m.offnews.bg/news/Izvan-terena_18817/Lamar-Odam-Kardashiian-odobriavashe-che-smarkam-kokain_654948.html", "text": "Бившата ми съпруга Кло Кардашиян знаеше, че взимам дрога, призна в интервю Ламар Одъм, бившата звезда на НБА. \"През цялото време на брака ни смърках кокаин. Но се криех в началото\", започна Ламар.\"Хвана ме около две години преди да се разделим. И на двамата ни стана тъжно. Не знам защо се почувствах глупаво. Дали защото се дрогирах, дали защото Кло ме хвана\".После обаче Кардашиян свикнала с изпълненията на прочутия баскетболист. \"Не казвам, че ме насърчаваше, но определено толерираше  взимането на кокаин\", добави Ламар в откровено интервю.Гигантът обясни и случката от преди две години, когато беше намерен припаднал в бардак до Лас Вегас и лекари едва спасиха живота му. \"Това беше моят дом, а аз самият се чувствах отегчен в този ден\", започна Ламар разказа за фаталната оргия.\"Нямах намерение да се довършвам. Просто исках купон и загрях с няколко чаши  пиячка. Повиках две момичета в стаята. Последното, което помня, беше как съм с тях в леглото. После ми се доспа. Следващият ми спомен е, че се събуждам, а в устата ми има набутани тръбички.Опитах се да ги махна, чак тогава разбрах, че съм в болница\", разказа още бившият ас на Лейкърс.", "date": "2017.05.08", "title": " Ламар Одъм: Кардашиян одобряваше, че смъркам кокаин"}
{"url": "https://m.offnews.bg/news/Futbol_18793/Direktor-na-TcSKA-Sofiia-Da-vidim-dali-niakoia-druga-smetopochistvash_654967.html", "text": "Административният директор на ЦСКА-София Милко Георгиев обяви след победата над Дунав с 2:0, че този път не очаква да има проблеми при провеждането новия търг за емблемата на ЦСКА в Кърджали.\"Има толкова време. Спокойно. Да видим дали някоя друга сметопочистваща фирма може тя да се яви, не знам. Аз лично съм подготвен за много работи, така че няма проблем.Мисля, че този път няма да има провокации и глупости да не се случват. И всичко да мине нормално\", каза директорът на червените.Припомняме, че на предния търг на 30 март при синдика се яви единствено Гриша Ганчев чрез фирма \"Ред Енимълс\", регистрирана на името на тартора на сектор \"Г\" Иван Велчев.Никола Газдов от името на ЦСКА 1948 бе на \"Армията\" с кордон от полицаи, но не влезе в сградата, срещайки отпор от фенове. Другите две фирми изобщо не се появиха на уреченото място.Търгът за за активите на ПФК ЦСКА АД ще се проведе на 30 май и този път процедурата няма да се състои в София, а в кантората на синдик Дора Милева в Кърджали.", "date": "2017.05.08", "title": " Директор на ЦСКА-София: Да видим дали някоя друга сметопочистваща фирма ще се яви на търга"}
{"url": "https://m.offnews.bg/news/Obshtestvo_4/Trafikat-kam-Sofiia-se-zasilva-privecher-shte-e-naj-natovareno_654971.html", "text": "Вече започна да се засилва трафикът по бул. „Цариградско шосе“ на входа към София. В момента движението там е най-интензивно. По другите магистрали трафикът се засилва, но основният брой на прибиращи се към София идват по автомагистрала „Тракия“, заяви за „Фокус“ комисар Тенчо Тенев, началник на отдел „Пътна полиция“ към СДВР.По думите му най-големият пик в натовареността на движението ще бъде между 17.00 и 19.00 часа. „Засега няма инциденти на територията на София, свързани с прибирането към столицата след празниците“, посочи той.Комисар Тенев съобщи, че на всички пътни артерии на влизане в София има разположени пътни полицаи. „Ако се наложи, ще влезнат в кръстовищата и ще регулират движението, като с предимство ще са влизащите в София“, каза началникът на отдел „Пътна полиция“ към СДВР.В столицата днес се очаква да влязат между 80 и 100 хиляди автомобила. ", "date": "2017.05.08", "title": " Трафикът към София се засилва, привечер ще е най-натоварено"}
{"url": "https://m.offnews.bg/news/Knigi_18808/Vasko-Gromkov-s-parva-kniga-ot-poreditcata-Az-biah-DJ_654973.html", "text": "На книжния пазар у нас ще бъде представена първата книга, посветена на DJ-културата и диджейската професия.Автор е Васко Громков - диджей с 35 години стаж на сцената, изпълнител, журналист и радио и ТВ-водещ, който през последните 5 години води класацията за независими български изпълнители „НОВО 10+2” по БНТ 2. Той има над 6 000 публикации в пресата за около 30 години, основно на музикална тематика. След близо 15 години колебание през тази зима той успя да завърши първата си книга. Тя е на тематика, която до момента не е публикувана в България. А дори и в интернет пространството, информацията е повече от оскъдна. Озаглавена е „Аз бях DJ (книга първа: през 80-те)”.Наполовина е автобиографична и наполовина документална, проследяваща зараждането и развитието на диджейството (дисководенето) в България. Тази първа част обхваща периода от 80-те години на 20-ти век, смятан за най-силния в развитието на професията, не само у нас, а и по целия свят. Засегнати са първите артисти в жанра, първите национални срещи, конкурси и регламенти. Всичко на базата на личните преживявания на автора (той има 11 награди от различни DJ-фестивали) в страната.Във времена, в които всеки притежаващ лаптоп вече се изживява като DJ, определено книгата би била интересна както за младите хора, така и за ветераните в професията. „Аз бях DJ (книга първа: през 80-те)” ще се състои в София на 18 май от 19:30 часа в клуб „ARTarea” (Раковска 112). Специален гост в представянето на книгата ще е един от героите в нея - djsupermax (Ники Русиновски). Васко Громков ще пуска хитове само от легендарната декада на 80-те в едно безгрижно танцувално \"Back To The 80s Party\".", "date": "2017.05.08", "title": " Васко Громков с първа книга от поредицата „Аз бях DJ”"}
{"url": "https://m.offnews.bg/news/Obshtestvo_4/Nash-vodolaz-se-udavi-na-Halkidiki_654968.html", "text": "Български водолаз се удави край водите на гръцкия полуостров Халкидики, съобщава Сигнал в полицията е бил подаден от двама българи, които били заедно със загиналия. Групата се е гмуркала на голяма дълбочина в района на Порто Валица-Халкидики.Районът е добре познат и се ползва като място за обучение на водолази.Първият оглед е бил направен от хеликоптер, а специализирана техника е ползвана, за да се направи проверка на дълбочина 200 метра.Почти денонощие след старта на операцията нашенецът е бил изваден безжизнен на известно разстояние от мястото, където е плувал.", "date": "2017.05.08", "title": " Наш водолаз се удави на Халкидики"}
{"url": "https://m.offnews.bg/news/Futbol_18793/Bivsh-futbolist-na-Arsenal-besnee-i-kasa-rizi-video_654966.html", "text": "Треньорът на Естудиантес Нелсон Вивас шокира фенове по време на равенството 0:0 на неговия тим с Бока Хуниорс в двубой от 23-ия кръг на аржентинската Примера дивисион.Бившият играч на Арсенал и Интер направо полудя, след като реферът Труко не даде дузпа за тима му в 25-ата минута. Тогава стражът на гостите Аугустин Роси буквално нокаутира нападателя на \"червено-белите\" Каваларо, след като опита да боксира топката, но нацели противника си.Вивас и щаба му искаха наказателен удар, но такъв не бе отсъден, въпреки че нападателят остана известно време на земята в нокаут.Реакцията на бившия бранител на Арсенал бе остра, а съдията го прати на трибуните. Вивас избесня и скъса своята риза с всичка сила, а след това би силен шут на микрофона на телевизията, който се намираше на центъра.Прибирайки се към съблекалнята треньорът свали своята риза, като демонстрира своята огромна татуировка, която обхваща целия му гръб.", "date": "2017.05.08", "title": " Бивш футболист на Арсенал беснее и къса ризи (видео)"}
{"url": "https://m.offnews.bg/news/Bojni_18771/Konar-MakGregar-pokaza-Dzhuniar-bebeto-veche-goni-rekordi_654946.html", "text": "Звездата на ММА спортовете Конър МакГрегър показа първи снимки на бебето си, което се роди в петък. Джуниър се щракна и с мама, и с татко.Фенове отсякоха, че Конър Младши има стоманени очи, здрава челюст и здрав десен юмрук. Как точно са го преценили, не е ясно, но звучи добре.Перфектно изглежда и половинката на ирландския идол - Дии. Тя роди в болница в Дъблин.А бебето вече чупи рекорди. Страницата му в Инстаграм събра за 3 дни над 48 000 последователи.", "date": "2017.05.08", "title": " Конър МакГрегър показа Джуниър, бебето вече гони рекорди"}
{"url": "https://m.offnews.bg/news/Obshtestvo_4/Bez-golemi-kamioni-po-natovarenite-patishta-ot-14-do-20-ch-dnes_654886.html", "text": "Днес, от 14 ч. до 20 ч. се спира движението на камионите над 12 тона по автомагистралите и най-натоваренитe пътища. Целта е повишаване на безопасността, увеличаване на пропускателната способност на инфраструктурата и по-спокойно пътуване на шофьорите в края на трите почивни дни, съобщиха от Агенция \"Пътна инфраструктура\" (АПИ). Шофьорите трябва да карат внимателно и със съобразена скорост, да не предприемат резки маневри и да спазват ограниченията, пътната сигнализация и указанията на „Пътна полиция“, която следи и предприема необходимите действия за организацията на движението.Във връзка с очаквания интензивен трафик Агенция „Пътна инфраструктура“ апелира шофьорите да спазват правилата за движение и да не използват аварийните ленти по автомагистралните участъци за по-бързо придвижване. По този начин се възпрепятства преминаването на превозните средства със специален режим на движение.Днес ще е ограничено преминаването на камионите над 12 тона по следните участъци от републиканската мрежа:Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност утре - 8 май, от 10 ч. до 20 ч. ще има две ленти за влизащите в София на път I-1 (Е-79). Временната организция ще е от км 278+910 до 282+038 и от пътен възел „Даскалово“ до кръстовище „Драгичево“ от км 285+660 (кръстовището за Рударци) до км 286+847 (бензиностанция „Петрол“).Алтернативният маршрут на първокласния път през Владая е АМ „Люлин“.Поради продължаващите ремонтни дейности на тръбата за Варна на тунелите „Витиня“ и „Ечемишка“ на АМ „Хемус“ преминаването през съоръженията ще се осъществява двупосочно в тръбата за София. Алтернативният маршрут на движение за избягване на ремонта в двата тунела е: от София за Варна е път I-1 - от 215-ти км /при пътния възел при 30-ти км на АМ „Хемус“ /Витинска река/ до км 204+200 - обходен път на Ботевград, а след това по път II-17 до пътен възел „Ботевград“ на АМ „Хемус“ и обратно.В участъците, в които се извършват ремонти дейности е необходимо шофьорите да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути.", "date": "2017.05.08", "title": " Без големи камиони по натоварените пътища от 14 до 20 ч днес"}
{"url": "https://m.offnews.bg/news/Tenis_18788/Grigor-Dimitrov-bi-trudno-nemski-veteran-na-starta-v-Madrid_654969.html", "text": "Григор Димитров записа трудна победа на старта на Мастърса в Мадрид. Българинът победи 7:6 (7), 6:4 немския ветеран Филип Колшрайбер в първия кръг. Двубоят беше първи на централния корт \"Аранча Санчес Викарио\". Гришо не игра силно, но все пак прекъсна доста лоша серия. Така зарадва многобройните българи, които вееха знамена по трибуните.Хасковлията се намираше в неприятна линия - последната му победа дойде във втори кръг на \"Мастърс\" турнира в Индиън Уелс срещу Михаил Южни, когато българинът се наложи с 6:4, 6:0. В трети обаче нашето момче загуби от Джак Сок, а след това записа три последователни загуби в още на старта на своето участие.Любопитна подробност е, че Гришо и днешния му съперник никога досега не са се срещали в тура, въпреки сериозния опит и при двамата играчи. Германецът е на 33 години и е професионалист от 2001 година, като е достигал най-много до №16 в света.", "date": "2017.05.08", "title": " Григор Димитров би трудно немски ветеран на старта в Мадрид"}
{"url": "https://m.offnews.bg/news/Futbol_18793/Maradona-otnovo-trenior-poe-slabak-ot-OAE_654952.html", "text": "Диего Армандо Марадона се завърна към треньорството след близо 5 години пауза. Гениалният аржентинец пое анонимен тим от ОАЕ. Но сигурно парите са добри.Дон Диего ще работи във втородивизионния Ал-Файжарах. Едва ли някой фен извън Емирствата е чул за отбор.Припомняме, Марадона не е бил треньор от 2012 година, когато беше уволнен от дубайския Ал-Уасл. Преди това пък се провали с гръм и трясък начело на Аржентина.Великият левичар написа в официалната си страница във Фейсбук: \"Искам да ви съобщя, че съм новия треньор на Ал-Файжарах във втора дивизия на ОАЕ\". И добави снимка с фланелка на новия клуб с любимия му номер 10. Отдолу обясни: \"Ето моите нови цветове\".", "date": "2017.05.08", "title": " Марадона отново треньор, пое слабак от ОАЕ"}
{"url": "https://m.offnews.bg/news/Knigi_18808/Predstaviane-na-Liubov-podslon-hrana-i-voda-v-Sofiia_654929.html", "text": "На 9. май от 19 часа в , ул. \"Бенковски\" 10 нашият автор  ще представи своя сборник с разкази \"Любов, подслон, храна и вода\". Книгата получи номинация за Европейската награда за литература, а някои от разказите са публикувани за първи път на сайта ни.За какво става дума в разказите, обяснено от автора:1 - за изневярата на една жена и по принцип2 - за мародерите преди сто години и днес и за едни опустели селия3 - за живота на Централна гара София4 - за героите от ВСВ5 - за една солница6 - за коментаторите, които в нета са смели, но на живо умират от страх7 - за границите в нас и извън нас8 - за шведите, които са навсякъде около нас, но не ги забелязваме9 - за радостта от тоя наш единствен живот10 - за паламудите, дето са на небето, щото и там има морета, иначе откъде падат тия дъждове11 - за една колиба, заглавието прилича на онова с Джулия Робъртс, яж, моли се и кво беше, обаче немат нищо общо12 - за Грузия и Турция и други страни13 - за Грузия, в която съм влюбен14 - за едно куче, което обичаме15 - за едно момиченце, което си събира тетрадките в раницата16 - за чудесата, които понякога не са там, където ги търсим17 - Камик сенкя ще ни варди, нема нужда от пояснения18 - за едни сектанти, дето се опитват да ни ментосват19 - хумор, сатира и забава20 - желани дефекти - обратното на нежелани ефекти21 - за Достоевски и Толстой, които се срещат след много години на българска територия22 - за колонизирането, за Елвис, Юри Гагарин, Валентина Терешкова и Мерилин Монро23 - една туристическа поема за едно пътуване и едни ядрени ракети, които накрая излитат, но къде ще кацнат си е тяхна работаИ те така те. Добре сте дошли.", "date": "2017.05.08", "title": " Представяне на \"Любов, подслон, храна и вода\" в София"}
