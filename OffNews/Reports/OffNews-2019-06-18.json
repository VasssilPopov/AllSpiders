{"url": "https://offnews.bg/temida/politcaiat-obvinen-v-poboj-na-protestirasht-v-noshtta-na-belia-avtobu-705650.html", "text": "Полицаят Веселин Денчев, който беше обвинен в побой над протестиращ по време на \"нощта на белия автобус\" през 2013 г., осъди прокуратурата за 30 000 лева, съобщи lex.bg. Денчев беше оправдан по обвинението, че е удрял с палка протестиращ срещу правителството на Пламен Орешарски. Преди дни Софийският градски съд е уважил частично искането на Денчев за обезщетение за нанесени неимуществени вреди заради незаконното обвинение. Полицаят е поискал да му бъде изплатено обезщетение в размер на 80 000 лева. В нощта на 23-и срещу 24-и юли 2013 г. антиправителственият протест пред парламента ескалира, след като полицията опита да изведе депутатите от бюджетната комисия, които гласуваха до късно актуализация на бюджета. Полицаите обаче се отказаха, след като автобуса с депутатите беше замерян с камъни от протестиращите. Полицията в крайна сметка започна да извозва народните представители с камионетки, докато полицаи изблъскват демонстрантите. Събитията станаха известни като \"нощта на белия автобус\". Видео кадри от протеста показаха как жандармерист с бяла маска удря протестиращи с палка, включително демонстранта Кирил Димов, който е ударен по главата. По случая започна проверка, която установи, че жандармеристът вероятно е Веселин Денчев. На жандармериста беше повдигнато обвинение за нанасяне на лека телесна повреда, но той беше оправдан в съда, според който не е безспорно доказано, че именно Денчев е полицаят, ударил с палка протестиращия. След това Денчев заведе дело срещу прокуратурата, като обяви, че през трите години, докато е вървяло делото срещу него, е преживял много страх, унижение и стрес. Освен това семейството му е било разбито и му се е наложило да си смени работата, защото търпял подигравки от колегите си.Според съда претърпените неимуществени вреди са големи заради широкия обществен отзвук - в медиите и социалните мрежи. Съдът посочва, че негативните коментари в социалните мрежи са довели до чувството на несигурност и страх от саморазправа с Денчев по улиците, ако бъде разпознат като полицая, удрял протестиращи в \"нощта на белия автобус\".Решението на съда не е окончателно и може да бъде обжалвано пред Софийския апелативен съд.", "date": "2019.06.18", "title": "Полицаят, обвинен в побой на протестиращ в нощта на белия автобус, осъди прокуратурата за 30 000 лв."}
{"url": "https://offnews.bg/koloezdene/shampionat-v-tura-sashto-katastrofira-uchastieto-mu-e-pod-vapros-705655.html", "text": "Втори тежък удар в рамките на седмица понесе отборът на INEOS.Преди шест дни лидерът на тима и четирикратен победител в Обиколката на Франция Крис Фрум се блъсна в стена с висока скорост по време на тренировка и ще е извън строя за поне половин година.Днес стана ясно, че победителят в миналогодишното издание на Тур дьо Франс Герант Томас е катастрофирал тежко по време на четвъртия етап на Обиколката на Швейцария.Така само три седмици преди старта на Тура и уелсецът е под въпрос за участие.Инцидентът с Томас стана 27 км преди финала в Арлесхайм. Той е контузил рамото си сериозно и не успя да продължи състезанието.След получаване на първа помощ на пътя, Томас е бил откаран в болница за изследвания.“За съжаление Томас беше принуден да напусне Обиколката на Швейцария. Той е контактен, разговаряхме и и в момента е в болница за изследвания”, написаха от отбора му в Туитър.", "date": "2019.06.18", "title": "Шампионът в Тура също катастрофира, участието му е под въпрос"}
{"url": "https://offnews.bg/sviat/merkel-poluchi-pristap-pri-sreshtata-si-s-ukrainskia-prezident-video-705652.html", "text": "Германският канцлер Ангела Меркел получи пристъп при срещата си с украинския президент Володимир Зеленски. По време на церемонията с военни почести Меркел започна да трепери неудържимо, но въпреки това тя успя да проведе срещата със Зеленски. Неразположението на Меркел беше заснето от камерите на събитието. На кадрите се вижда как тя стиска ръце пред себе си, но не успява да контролира силното треперене на тялото си. По-късно пред журналисти Меркел обяви, че причината за неразположението ѝ е дехидратация, като поясни, че се е почувствала по-добре, след като е изпила три чаши вода. Зеленски пък увери журналистите, че е бил до германския канцлер през цялото време и не е останал с впечатление да е била несигурна. След срещата си Зеленски и Меркел изказаха мнението, че санкциите срещу Русия трябва да продължат.\"Докато не бъде постигнат напредък, санкциите не могат да бъдат премахнати. Връщането на делегацията на Руската федерация в ПАСЕ не трябва да става на всяка цена, но без диалог, проблемите не могат да бъдат решени\", коментира Меркел.Зеленски пък подчерта, че не Украйна е започнала тази война, но се надява тя да е тази, която ще я прекрати възможно най-скоро. \"Не искаме европейските ни партньори да страдат от санкциите, но те са единственият начин да приключим конфликта без кръвопролития\", каза украинският президент.", "date": "2019.06.18", "title": "Меркел получи пристъп при срещата си с украинския президент (видео)"}
{"url": "https://offnews.bg/kultura/kubanskite-kazatci-piaha-i-tantcuvaha-sas-sabi-pred-ndk-705635.html", "text": "120 души от Кубанския казашки хор са вече в София. Довечера най-старият руски ансамбъл, на цели 208 години, създаден още по императорско време, ще се качи на сцената на зала 1 на НДК.Казаците излязоха днес пред фонтаните на НДК, облечени в цветните си костюми - жените в носии от Черноморието, а мъжете в червени атамански кафтани – специално създадена униформа за охраната на руските императори.За минаващите случайно софиянци и чужди туристи изпяха култовата „Любы братцы, любы”. Имаше и танц със саби.Кубански генерал атаман Георги Владев от„Единен казашки съюз – България” им връчи знаме с извезана Богородица, почетен знак и плакет.В следващите дни казаците продължават с турнето си в България – на 19 юни във Велико Търново, 20 юни - Варна, 21 юни - Бургас и на 22 юни - Пловдив.", "date": "2019.06.18", "title": "Кубанските казаци пяха и танцуваха със саби пред НДК"}
{"url": "https://offnews.bg/knigi/vtori-tom-na-istoriko-filosofski-izsledvania-ot-tcocho-boiadzhiev-705634.html", "text": "Културологичният подход тръгва от убеждението, че – въпреки дори най-драстичните противоречия между строгата и дисциплинирана теория и трудно доловимата в понятия стихийност и разнопосочност на човешкото живеене – философията не е нищо друго, освен самият даден в логоса живот.Да се реконструира една философска система от миналото следователно означава не просто да се възстанови коректно логическата схема на съответното учение, а преди всичко да се изяви неговата жизнена плът, неговата отвъдлогическа стихия.Цочо Бояджиев е един от водещите български учени хуманитаристи, основоположник на философската медиевистика в България. Преподава история на античната и средновековната философия в СУ „Св. Климент Охридски“. Член е на Международното общество за изследване на средновековната философия (Лувен) и на Европейската академия на науките и изкуствата (Виена).Автор е на редица студии и монографии, учебни помагала, съставил е няколко антологии и сборници с философски текстове. Учредител е на Института за изучаване на средновековна философия. Превежда от латински, старогръцки и немски.Носител е на националната награда „Христо Г. Данов“, голямата награда на портал „Култура“, наградата „Златната метафора“, Големия кръст на Суверенния Малтийски орден.", "date": "2019.06.18", "title": "Втори том на 'Историко-философски изследвания' от Цочо  Бояджиев"}
{"url": "https://offnews.bg/bojni/bagata-poluchi-60-dni-bolnichen-sled-boia-s-bam-bam-705656.html", "text": "Българската звезда на най-авторитетната ММА верига UFC - Благой Иванов - Багата, е получил 60 дни задължителна почивка по медицински причини.45 от тях трябва да са без никакъв контакт. На 8 юни Багата спечели мача си срещу австралиеца Тай Туиваса - Бам Бам в Чикаго.При победата обаче бившият световен шампион в самбото бе ритан многократно от противника си в десния крак и това му донесе наранявания.За терапия Багата посещава специализирания институт на UFC в Лас Вегас, където има най-добрите условия за възстановяване.След въпросните 60 дни Багата трябва да представи пред медицинската комисия снимки, които да удостоверяват, че проблемите с него са изчистени.Принудителната почивка означава, че българинът ще може да започне отново нормални тренировки след 7 август. Очаква се до края на годината той да има още 1 мач.Ето какви са и другите медицински почивки за състезателите, които участваха в UFC 238:Хенри Сехудо: Почива 60 дни и 45 дни без контакт.Марлон Мораеш: Почива 90 дни и 60 дни без контакт.Тони Фъргюсън: Почива 60 дни и 45 дни без контакт.Доналд Сероне: Почива неопределен период от време, докато не бъде възстановен от лекарите.Джесика Ай: Почива 120 дни и 90 дни без контактПетър Ян: Почива 60 дни и 45 дни без контакт.Джими Ривера: Почива 60 дни и 45 дни без контакт.Татяна Суарес: Почива 45 дни и 30 дни без контакт.Алжамейн Стърлинг: Почива 45 дни и 30 дни без контакт.Педро Муньос: Почива 45 дни и 30 дни без контакт.Каролина Ковалкиевич: Почива 45 дни и 30 дни без контакт.Рикардо Ламас: Почива 90 дни и 60 дни без контакт. Трябва да бъде възстановен заради счупена челюст.Ксяонан Ян: Почива 60 дни и 45 дни без контакт.Григорий Попов: Почива 60 дни и 45 дни без контакт.Джоан Калдърууд: Трябва да бъде възстановена от лекарите, заради разкъсване на челото", "date": "2019.06.18", "title": "Багата получи 60 дни \"болничен\" след боя с Бам Бам"}
{"url": "https://offnews.bg/kultura/tova-e-sledvashto-nivo-plagiatstvo-zaiavi-ograbenata-frenska-artist-705633.html", "text": " се разраства и в световен мащаб. Ден, след като се разбра, че изложбата под ръководството на т.нар. изкуствоведка Мария Василева показва  (наред с редица други), но подписана като творба на Сирак Скитник - ограбената художничка се оплака в Туитър от случая.От вчера обаче новината попадна и в британските медии, за които Малика коментира станалото:\"Почти те кара да се усъмниш в себе си за части от секундата, но тогава осъзнаваш, че - не, това всъщност е невъзможно. Но аз не съм единствената. Доколкото знам, това се е случило с двама или повече артисти в изложбата. Ние всички творим на една и съща сцена в съвременната илюстрация. Крадецът явно има вкус\", казва тя пред \"Метро\".Художничката добавя, че самата тя никога не е чувала за Сирак Скитник, но станалото е \"един вид комплимент\": \"Поласкана съм. Случилото се е интересно, тъй като те кара да се замислиш за границата между съвременната илюстрация и изящното изкуство. То обръща нещата с краката нагоре. Даже бих желала да притежавам () работата. Ще е доста забавно. Но очевидно тя ще трябва да изчезне\".По-рано в социалните мрежи Малика се възмути и заяви, че станалото в София е \"следващо ниво плагиатство\".От \"Метро\" добавят, че , в която се извинява на ограбените артисти и твърди, че самите организатори са жертва на измама.", "date": "2019.06.18", "title": "'Това е следващо ниво плагиатство', заяви ограбената френска артистка за фалшивата изложба в София"}
{"url": "https://offnews.bg/futbol/levski-i-tcska-zapochvat-krastonosni-pohodi-v-slovakia-i-cherna-gora-705637.html", "text": "Левски изтегли късата клечка при жребия за първия квалификационен кръг в Лига Европа. \"Сините\" ще се изправят срещу Ружомберок от Словакия.26-кратните шапиони на България бяха сред поставените отбори в група 5 и шансът определи да срещнат най-трудния съперник сред възможните. Първият мач ще бъде в София на 11 юли, а реваншът седмица по-късно в Словакия.Ружомберок завърши на трето място в крайното класиране на словашкия шампионат през миналата година - на цели 24 точки от шампиона Слован Братсилава.ЦСКА пък ще играе срещу черногорския Титоград. Първата среща е в София на 11 юли, а реваншът в Подгорица е на 18 юли.Титоград е създаден през 1951 година и играе на стадион \"Младост\" в Подгорица, а капацитетът на съоръжението е 1250 души. През вече изминалия сезон тимът финишира на четвъртото място в местния шампионат.", "date": "2019.06.18", "title": "Левски и ЦСКА започват кръстоносни походи в Словакия и Черна гора"}
{"url": "https://offnews.bg/sviat/boris-dzhonsan-s-krachka-po-blizo-do-premierskia-post-705653.html", "text": "Бившият външен министър Борис Джонсън спечели и втория тур от гласуването за водач на Консервативната партия и за нов премиер на Великобритания. Джонсън получи 126 гласа. Освен него за наследник на премиера Тереза Мей ще се борят още четирима кандидати. Външният министър Джереми Хънт остана втори с 46 гласа, на трето място с 41 гласа се нареди екоминистърът Майкъл Гоув, на четвърто - министърът на международното развитие Рори Стюарт, който получи 37, а на пето място - министърът на вътрешните работи Саджид Джавид с 33 гласа, съобщи Ройтерс, цитирана от БТА.Шестият кандидат - бившият министър по въпросите на Брекзита Доминик Рааб - отпадна, тъй като не събра необходимия на това гласуване минимум от 33 гласа.Оставащите в надпреварата кандидати ще се изправят един срещу друг в нови гласувания, докато не останат само двама.Тогава членовете на Консервативната партия в страната ще решат кой да стане техен лидер и следващ премиер на страната, като окончателните резултати ще бъдат обявени в края на юли.", "date": "2019.06.18", "title": "Борис Джонсън с крачка по-близо до премиерския пост"}
{"url": "https://offnews.bg/obshtestvo/noviat-poslanik-na-sasht-u-nas-kiurdska-bezhanka-koiato-govori-9-ezi-705644.html", "text": "Доналд Тръмп назначи нов извънреден и пълномощен посланик на Щатите в България, съобщи Белият дом на интернет страницата си днес. Херо Мустафа в момента е заместник-ръководител на посолството на страната в Португалия, като преди това е работила като съветник по политическите въпроси в посолството в Индия.Предстои Сенатът да одобри кандидатурата ѝ, след което тя ще замени Ерик Рубин.Херо Мустафа говори 9 езика, сред които руски, арабски, гръцки, фарси, хинди и турски. Завършила е бакалавърската си степен в университета в Джорджтаун, а магистърската си в Принстън. Тя е родена през 1973 г. в днешната кюрдска столица Ербил в Ирак. Заедно с родителите си е живяла 2 години в бежански лагер, докато през 1976 г. не получават статут на бежанци в Америка.Други нейни професионални позиции включват тази на съветник за Близкия изток в администрацията на вицепрезидента Джо Байдън, директорство на Съвета за национална сигурност, както и работа в посолството в Гърция.", "date": "2019.06.18", "title": "Новият посланик на САЩ у нас: кюрдска бежанка, която говори 9 езика"}
{"url": "https://offnews.bg/kultura/plovdiv-tragva-da-sanira-pametnitci-na-kulturata-za-18-mln-leva-705645.html", "text": "Общината в Пловдив се готви да разгледа повече от 50 проекта за саниране на сгради по ОП “Региони в растеж“ на обща стойност 18 милиона лева, съобщи БНР.Кметът Иван Тотев коментира, че ще бъде обърнато специално внимание на културната инфраструктура, паметниците на културата, сгради в зони за въздействие и ансамбли в централната градска част и Капана.Той изтъква, че вече доста са желаещите в града да санират сградите си с европейски пари. Те обаче могат да участват догодина, ако отново бъде осигурено финансиране от държавната програма.", "date": "2019.06.18", "title": "Пловдив тръгва да санира паметници на културата за 18 млн. лева"}
{"url": "https://offnews.bg/futbol/mishel-platini-ne-bil-arestuvan-a-samo-razpitan-705648.html", "text": "Адвокатите на Мишел Платини обявиха, че бившият шеф на УЕФА не е направил нищо нередно. Те поясниха, че легендарният футболист не е бил арестуван тази сутрин, а само разпитан като свидетел.По-рано днес френските медии съобщиха, че Платини е задържан за корупция, като част от разследванията за схемите, които доведоха до домакинството на Катар на световното първенство през 2022 година.Във връзка с разследването днес бе разпитан и бившият и бившият вътрешен министър на Франция от времето на президента Никола Саркози - Клод Геан.Представителите на Платини заявиха, че техният клиент също не е бил разпитан, а просто призован като свидетел по продължаващото разследване.\"Той не е направил абсолютно нищо нередно и потвърди, че е абсолютно незапознат с фактите по случая\", се казва в изявление на неговите представители и адвоката му Уилям Бърдън.", "date": "2019.06.18", "title": "Мишел Платини не бил арестуван, а само разпитaн"}
{"url": "https://offnews.bg/temida/joan-matev-ostava-v-aresta-po-obvinenie-v-ubijstvoto-na-georgi-v-boris-705642.html", "text": "Йоан Матев, който е обвиняем за убийството на 15-годишния Георги в Борисовата градина на 2 юни 2015 г., остава в ареста, реши днес Софийският градски съд, съобщава БГНЕС.Съдът е изслушал свидетели, сред които и изготвилия съдебно-компютърната експертиза Божидар Шуманов. Защитникът на Матев за пореден път пожела отвод на прокурорите Тихомир Янчев и Зоя Манасиева, както и по-лека мярка от сега наложената \"задържане под стража\", но и двете искания бяха отхвърлени от съда.Майката на обвиняемия обясни, че синът ѝ е натопен и не е убиец.В деня на престъплението Йоан Матев е бил непълнотелен, но въпреки това е осъзнавал ясно какво е извършвал и престъплението е било умишлено. В близост до мястото на убийството е намерен нож, с който то е извършено.При едно от заседанията адвокатите на Йоан поискаха делото да се прекрати и процесът да бъде засекретен. Искането беше отхвърлено.", "date": "2019.06.18", "title": "Йоан Матев остава в ареста по обвинение в убийството на Георги в Борисовата градина"}
{"url": "https://offnews.bg/tenis/dazhdat-v-london-otlozhi-macha-na-grigor-dimitrov-705649.html", "text": "Дъждът в Лондон обърка програмата на първия кръг на турнира на трева в \"Куинс Клъб\" в Лондон.Така двубоят между най-добрия ни тенисист Григор Димитров и канадския талант Феликс-Оже Алясим, който по програма трябваше да бъде последен на централния корт днес, бе отложен за утре.Променливото време в английската столица обърка сериозно днешната програма, в която бяха направени много размествания.Отложени са и почти всички останали мачове, като днес евентуално има шанс да се изиграят само двубоите Стан Вавринка - Даниел Еванс и Джей Кларк - Люка Пуй.В същото време първата ни ракета при дамите Виктория Томова загуби с 3:6, 4:6 от сестрата на Каролина Плишкова - Кристина, в мач от първия кръг на турнира на трева в Бирмингам.Томова преодоля квалификациите и намери място в основната схема, а съперничката й също тръгна от пресявките.Кристина Плишкова ще играе във втория кръг срещу сестра си Каролина. Поставената под №3 чехкиня, която пък взе “уайлд кард”, за да се включи в турнира, се справи на старта с румънката Михаела Бузарнеску с 6:3, 6:4.", "date": "2019.06.18", "title": "Дъждът в Лондон отложи мача на Григор Димитров"}
{"url": "https://offnews.bg/temida/obvinenieto-sreshtu-bivshia-zam-kmet-evgeni-krusev-zaradi-remonta-na-705646.html", "text": "Прокуратурата е внесла в съда обвинението срещу бившия заместник-кмет на София Евгени Крусев за ремонта на улица \"Граф Игнатиев\". Крусев беше обвинен в длъжностно престъпление заради ремонта. Според прокуратурата е нанесена щета за 5 милиона лева - заради нередности по поръчката сме можели да загубим изцяло финансирането по проекта с европари. Разследването е приключило и обвинителният акт е внесен миналата седмица, съобщи заместник главният прокурор Иван Гешев, цитиран от БНР.Предстои съдът да се произнесе дали да насрочи делото за разглеждане, или да го върне на прокуратурата. Разследването започна през октомври миналата година. Според разследването проектът за трамвайното трасе е променен след сключването на договора с изпълнителя \"Джи Пи Груп\", а Крусев е нарушил служебните си задължения, като е променил условията на обществената поръчка за ремонта. Крусев твърди, че промяната е направена след санкция на експертен съвет и не е негово еднолично решение.Евгени Крусев е с наложена мярка за неотклонение \"подписка\".Крусев подаде оставка като зам.-кмет на София в началото на декември миналата година.", "date": "2019.06.18", "title": "Обвинението срещу бившия зам.-кмет Евгени Крусев заради ремонта на Графа влиза в съда"}
{"url": "https://offnews.bg/knigi/svetovnoizvestniat-zhurnalist-erik-uajnar-balgarite-sa-shtastlivo-nes-705651.html", "text": "Световноизвестният журналист Ерик Уайнър се срещна с почитатели в София. Той е в страната по инициатива на БТА, а снощи бе поканен от Виваком да говори пред техни служители, журналисти и външни лица на тема \"Мъдростта в дигиталната ера\".Уайнър е журналист, писател и пътешественик, който е бил в над 50 държави, за да изследва щастието. С това се захваща, когато осъзнава, че хората масово са нещастни, включително и самият той. \"Бил съм нещастен дълго време, включително и в депресия. Писането и пътуването много ми помагат за това\", коментира той. Навремето хората неведнъж го питат защо да четат трудовете на един нещастен човек за щастието. Защото ми е било необходимо да го намеря, отговаря той. Уайнър е почитател на сентенцията, че щастието се намира точно зад ъгъла, но номерът е да знаеш зад кой точно ъгъл.От няколко дни той е в България и по време на престоя си тук той получи титлата доктор хонорис кауза на Великотърновския университет. Уайнър не пропусна да похвали нашето гостоприемство, което според него е факт, защото българите са много интелигентни. По негови думи щастието според българина може да бъде описано с една дума - \"ракия\", защото българинът е открил, че да ядеш и пиеш с приятели, носи много щастие. В своя бестселър \"География на блаженството\" писателят изследва щастието в различните държави по света. Според международна класация от 150 държави България се класира на 99 място, като в нея има много държави от Африка преди нас. Класацията е правена като на произволни хора е задаван въпросът: \"Вие щастливи ли сте?\" Според него обаче отговорът е субективен, тъй като усещането е субективно. Затова използва възможността да изследва българите наистина ли са толкова нещастни или само се преструват.Той самият започва писателската си кариера, когато осъзнава, че не може да обикаля света като журналист, за да пише за добрите новини и щастливите хора. \"Тази професия не работи така\", коментира той. Затова той призова за повече положителна журналистика, тъй като \"добрата новина също може да бъде новина\". Уайнър сподели, че успява да се справи със забързаното си ежедневие като отделя специално време за \"непланирани неща\". Според него ако те не бъдат включени в графика, човек бързо забравя за тях и продължава да се натоварва с работа, без да отделя време за отдих. Той още даде 4-те си най-важни съвета за журналисти:Неговата следваща книга ще бъде посветена на Сократ, мъдростта и философията и предстои да бъде издадена. Българските му почитатели ще могат да се сдобият с нея през май следващата година.", "date": "2019.06.18", "title": "Световноизвестният журналист Ерик Уайнър: Българите са щастливо нещастни"}
{"url": "https://offnews.bg/zdrave/zabolekari-alarmirat-stotitci-hiliadi-mozhe-da-ostanat-bez-zabolechen-705630.html", "text": "Стотици хиляди българи може да останат без достъп до зъболечение заради готвени Правила за добра медицинска практика, прокарвани от Българския зъболекарски съюз, алармират стоматолози. Новите правила трябва да бъдат гласувани след дни - на извънреден конгрес на БЗС на 21 и 22 юни.Ако бъдат приети, огромната част от стоматолозите няма да могат да извършват редица дейности, каквито сега ежедневно се извършват в зъболекарските салони, като лечение на зъби с усложнени пулпити, на зъби с повече от един канал, екстрахиране на зъби, поставяне на импланти. Мнозина ще бъдат лишени дори от възможността да лекуват деца, алармират специалисти, които са готови да защитят хляба си, включително и чрез съда.Причината е, че в документа има разделение на дейностите, които могат да се извършват от лекари по дентална медицина без специалност и такива със специалност. Ако правилата се приемат, дипломиралите се след 6 години тежки изпити зъболекари без допълнителна специалност ще се занимават основно с дейности като чистене на зъбен камък. В същото време, придобилите допълнителна специалност са малцина, защото достъпът до такава е изключително труден - годишно се отпускат по пет, шест места за специализация, споделя зъболекар.В проекта са разписани подробно различните медицински дейности, като е посочено дали те трябва да се извършват в заведенията за извънболнична помощ или в специализирани. Ако разделението се случи по описания начин, това ще е голям проблем за пациентите от малките населени места, които нямат лесен достъп до специализирани кабинети и трябва да пътуват до голям град, за да получат лечение.Зъболекарите са категорични, че по този начин им се отнема правото да извършват дейности, които могат да изпълняват съгласно полученото от тях образование. Те цитират нормативната уредба за придобиване на специалност \"Дентална медицина\", според която чрез тази специалност те са придобили \"умения, необходими за упражняване на всички дейности, включващи профилактика, диагностика и лечение на аномалии и болести на зъбите, устата, челюстите и свързаните с тях тъкани\".Друго притеснение е, че ако лекарите по дентална медицина без специалност нямат право да изпълняват част от дейностите, тези дейности просто няма да се отчитат и извършването им ще премине в сивия сектор.\"Ясно, че отговорът е да ни откажат от професията ни. Възможностите за специалност са лимитирани само за определени хора (най-често потомци и родственици на тези, които са на върха на пирамидата). Поне да имахме възможност за специализация!\", категорична е Валентина Китина - зъболекар от Благоевград, а мнението ѝ получава подкрепата на много нейни колеги в групата във Фейсбук, създадена за обсъждане на новите правила за добра медицинска практика. Тя има близо 2300 членове. \"Повечето работим денонощно, изградихме кабинети за стотици хиляди левове - с две ръце, децата ни израснаха без нас. Ходим на курсове цената, на които не е ниска - каквато е в Европа... Кой от нас би могъл да си затвори кабинета за 4 год. и да специализира, има ли достъп до специализация? Защо институтите не провеждат гъвкаво следдипломно обучение? Колко специалиста има? Какво е нивото на неспециалистите, които години наред посещават в събота и неделя курсове? Та ние учим цял живот\", допълва Михаила Нанева - зъболекар от Стара Загора.Част от притесненията на зъболекарите идват и от това, че са имали малко време да се запознаят с текстовете, преди те да бъдат обсъдени на Конгреса на БЗС. Те твърдят, че са имали само 4 дни - от 6 до 10 юни, за да се запознаят с документа и да дадат предложения. Мнозина настояват правилата да получат по-задълбочено обществено обсъждане, преди да се гласуват. Зъболекарите са категорични още, че в чужбина няма такива ограничения, като дават примери от Германия, Италия и други.Лекарите по дентална медицина вече са изпратили предложения за промяна на документа. Организирани са и две петиции с искане документът да не бъде приет в този му вид.Зъболекарският съюзВ отговор на създалото се огромно напрежение в съсловието, от OFFNews потърсихме Българския зъболекарски съюз за позиция.Няма място за притеснение, зъболекарите ще могат да изпълняват и занапред дейностите, които са изпълнявали досега, увери председателят на Съюза д-р Николай Шарков и подчерта, че няма да има никакви рестрикции за зъболекарите.\"Колегите по принцип имат основания да негодуват, защото се извършват много промени за кратко време и е трудно да се отсеят чисто административните от тези, които действително биха донесли полза\", заяви пред OFFNews главният секретар на БЗС д-р Борислав Миланов. По повод разделянето на дейностите между зъболекарите със и без специалност Миланов посочи, е всеки зъболекар ще трябва да преценява . Правилата за добра медицинска практика са изготвени във връзка с промените, влезли в сила с преходните и заключителни разпоредби на Закона за бюджета за тази година и срокът за приемането им е до края на юни, като ако това не се случи, такива правила ще бъдат изготвени от новата агенция за медицински одит. Срокът за изпращане на проекта до делегатите е бил 31 май, като предложения за промени е можело да се предоставят до 10 юни. От БЗС обясняват, че правилата са изготвени от работна група, в която са влезли и националните консултанти.\"Личното ми мнение е, че на конгреса няма да бъде прието нищо, което да е в ущърб на колегите\", каза още той и допълни, че идеята на правилата е да дадат насоки на зъболекарите, а не да налагат рестрикции. Д-р Миланов подчерта, че на конгреса могат да присъстват като гости всички членове на БЗС, като ще имат право на изявление. Зъболекари обаче се тревожат, че ако документът бъде приет в този му вид, те могат да станат обект на съдебни искове от страна на пациенти.Много лекари по дентална медицина от София и страната са решили да присъстват на конгреса, за да защитят позициите си и да се опитат да спрат промените, които - подозират някои от тях - са лобистки, писани в услуга на професори и доценти.", "date": "2019.06.18", "title": "Зъболекари алармират: Стотици хиляди може да останат без зъболечение заради нови правила"}
{"url": "https://offnews.bg/kultura/frenski-artist-ograben-ot-falshivata-izlozhba-v-struktura-shte-si-705638.html", "text": "Френският артист  е решил да си потърси правата в съда във връзка с плагиатстването на две негови произведения, показани в столичната галерия \"Структура\", .Изложбата “Модернизъм и Авангард. Българската перспектива” стана печално известна с това, че досега повече от 10 от близо 100-те произведения в нея са разкрити като фалшификати. Конкретно нещата на Киб са подписани като творби на Мирчо Качулев.Французинът отбелязва, че много зависи какви действия галерията и собственикът на частната колекция Николай Неделчев ще предприемат по случая. Освен това той се възмущава, че галерията не е направила предварителните проучвания на картините, както е редно да бъде сторено, а вместо това тепърва ще го направи.Изложбата предизвика скандал и с това, че организаторката Мария Василева настояваше картините в нея да бъдат показвани в националните ни галерии. Тя също така изтъкваше, че експозицията е открила \"бяло петно\" в българското изкуство, като за пръв път представя модернизмът в България. Нещо, което е далеч от истината, а редица изкуствоведи изтъкнаха, че дори и да са истински - .", "date": "2019.06.18", "title": "Френски артист, ограбен от фалшивата изложба в 'Структура', ще си търси правата в съда"}
{"url": "https://offnews.bg/politika/emil-radev-ot-gerb-stava-evrodeputat-reshi-tcik-705654.html", "text": "Емил Радев от ГЕРБ ще стане евродепутат. Това реши Централната избирателна комисия. Решението на ЦИК е публикувано на сайта на Комисията. Радев беше на осмо място в листата на коалицията ГЕРБ-СДС на евроизборите. Водачът на листата Мария Габриел обяви, че ще довърши мандата си на еврокомисар и се отказа от евродепутатското място.Седмата в листата Лиляна Павлова пък беше номинирана от правителството за вицепрезидент и член на Управителния комитет на Европейската инвестиционна банка (ЕИБ).Емил Радев беше депутат от ГЕРБ/ЕНП и в миналия състав на Европарламента.", "date": "2019.06.18", "title": "Емил Радев от ГЕРБ става евродепутат, реши ЦИК"}
{"url": "https://offnews.bg/politika/rakovodstvoto-na-bsp-s-izneseni-zasedania-po-gradove-v-podgotovka-na-m-705614.html", "text": "Изпълнителното бюро на БСП започва да провежда изнесени заседания в различни региони в страната. Целта е, съвместно с ръководствата на общинските и областните структури, да се обсъди и оцени готовността на партията за участие в местните избори, съобщи пресцентърът на партията.След оценка на местните проблеми ще се изготвят управленски платформи за всяка община. С местните организации ще бъдат обсъдени и предложенията за кандидати за кметове.", "date": "2019.06.18", "title": "Ръководството на БСП с изнесени заседания по градове в подготовка на местните избори"}
{"url": "https://offnews.bg/tehnologii/poveche-ot-70-mladezhi-shte-trupat-opit-v-stazhantska-programa-na-viva-705627.html", "text": "Първата група от 22 студенти започна своето кариерно развитие с лятната стажантска програма на VIVACOM. През следващите 3 месеца общо 70 младежи ще придобият професионален опит и практически умения благодарение на участието си в 16-тото поредно издание на инициативата.Тази година тя се провежда под мотото „VIVAGAME Открий своето място!“ и ще даде възможност на голяма част от тях да получат постоянна позиция в компанията след края ѝ. Още в първият си работен ден, стажантите преминаха през две обучения. Едното  цели да ги запознае с корпоративната култура и етикет на компанията, а второто да надгради и доразвие уменията им за водене на комуникация. До края на стажа си, освен че ще работят по реални проекти, те ще преминат и през много други инициативи, които да обогатят знанията и професионалните им умения.Целта на стажантската програма е да открие млади и мотивирани хора, които търсят своето професионално развитие в България и да им покаже, че то е възможно. Програмата е изключително успешна, като доказателство за това са множеството специалисти, които започват своя кариерен път именно след приключването й, а впоследствие достигат до най-различни експертни и мениджърски позиции.", "date": "2019.06.18", "title": "Повече от 70 младежи ще трупат опит в стажантска програма на VIVACOM"}
{"url": "https://offnews.bg/kultura/13-380-lv-se-sabraha-ot-blagotvoritelnata-tombola-po-vreme-na-aziatsk-705619.html", "text": "13 380 лв в подкрепа на деца и семейства в риск от раздяла се събраха от благотворителната томбола по време на  този уикенд в София. Каузата е на фондация „За нашите деца“, партньор на събитието за втора поредна година.Специалният гост г-жа Илияна Йотова, Вицепрезидент на Република България, която даде официалния старт на фестивала, отправи благодарност към всички дипломатически мисии, включили се в организирането на събитието и ги поздрави за избора им отново да посветят фестивала на благородна кауза, както и за съпричастността им към съдбата на много уязвими българчета. „Събитията като този фестивал са най-доброто оръжие срещу езика на омразата, срещу всичко, което ни разделя. Хората искат да се опознават, да се докосват до различни култури, да живеят в мир и разбирателство\", посочи още Илияна Йотова.Благотворителната томбола, която тази година предложи повече от 50 награди, най-голямата, от които, двупосочен билет за двама до избрана дестинация в Азия предизвика голям интерес. Хиляди хора, от най-малките деца до най-възрастните посетители, се включиха, закупувайки билетче, което освен че ги доближи до спечелването на една от изкушаващите награди, им даде възможност да допринесат за каузата на фестивала.Сумата включва предварително закупени билети от онлайн платформата на Eventim, както и закупени на място в деня на фестивала и дарения от посолствата-участници в целодневното събитие. Със събраната сума „Екипът ни ще бъде опора на още десетки семейства в риск от раздяла, ще им подадем ръка, за да се справят с предизвикателствата, ще бъдем до тях, когато са най-уязвими.“, поясни зам. изпълнителният директор на фондация „За Нашите Деца“ Мариана Тасева.Цветната и богата програма на фестивала „Магията на Изтока“, предлагаща срещи с митични същества и древни герои от всички кътчета на Азия продължи от 10 до 20 ч. в горещия юнски ден. Зрелищни танци, театрални и музикални изпълнения, бойни демонстрации, игри и кулинарни изкушения бяха на разположение за всички посетители на Борисовата градина в събота. По традиция, официалните гости и представителите на дипломатическите мисии, пуснаха на свобода 30 бели гълъба, символ на мир, хармония и разбирателство.Фестивалът „Магията на изтока“ се осъществи и тази година в партньорство с Държавен културен институт към Министерството на външните работи, Министерство на туризма, Министерство на културата и Столична община; както и благодарение на партньорите IPS, Bohemia, Poseidon, Devin, Бонанза Бачорски, изложителите: Манджа Ван, Моменто, Чили Хилс, Сокони, Тако Фуудс, Мутай, Анагам Био, Бомбай Къри, Веге работилница Дока Дауджи, Витошко Лале и всички дарители на награди за благотворителната томбола: Turkish Airlines, Кемпински Хотел Гранд Арена Банско, SailWithMe, Restaurant Eisha, KWIAT, InGlobo, Este SPA, Маtzalo, Victoria Spa, 13grams, GOOD BOX, Бирария Palivec, KREO, Royal Thai, Yati Cooking, Indomie.Фестивалът не би могъл да се случи без подкрепата на своите партньори и приятели, сред които и Ива Дойчинова – ТВ и радио журналист и Пейо Филипов, актьор, певец и дългогодишен член на Консултативния съвет на фондация „За Нашите Деца“, които тази година отново безвъзмездно участваха във фестивала като негови водещи. Тази година към дуото се присъедини и актьорът Владимир Зомбори.Културното събитие е инициирано от посолство на Индонезия в България, и се осъществява съвместно с Бангладеш, Виетнам, Емирство Кувейт, Индия, Ирак, Иран, Китай, Пакистан, Палестина, Република Корея, Саудитска Арабия, Тайланд, Филипини и Япония.Спечелилите номера от билетите от томболата са обявени .", "date": "2019.06.18", "title": "13 380 лв. се събраха от благотворителната томбола по време на Азиатския фестивал 'Магията на Изтока'"}
{"url": "https://offnews.bg/futbol/petar-hubchev-chakame-chetirima-novi-az-gi-odobrih-video-705615.html", "text": "Треньорът на Левски Петър Хубчев разкри, че \"сините\" чакат още трима или четирима футболисти в първите дни на лагера в Австрия.26-кратните шампиони привлякоха черногорския вратар Милан Миятович и гръцкия защитник Янис Каргас, а сега под прицел са офанзивни играчи.\"Трансферите бяха планирани. От няколко дни се водят преговори не само с тези двама футболисти, а с четирима или петима. Като бройка, трудно мога да ви кажа колко още ще привлечем, но поне трима или четирима се надяваме да бъдат в лагера до няколко дни. Аз съм човекът, който одобри тези трансфери. За останалите всичко е въпрос на преговори. Понякога се получава, друг път - не. Следващите трансфери ще бъдат на офанзивни, но преговорите са трудни.Николай Кръстев е решил да поеме по друг път. Искахме да го задържим, но той предяви други свои желания. В края на краищата, за мен е важно хората, които са тук, да са на 100 процента в клуба. Как ще стане разтрогването на договора, не мога да ви кажа. Знам само, че той пожела да започне на чисто. За Иван Горанов в детайли не мога да говоря. Търсим на този пост поне още един човек. Ако той все пак има желание да отиде другаде, не можем да го задържим\", сподели Хубчев.Относно новия спортен директор Ивайло Петков, специалистът каза: \"Той е млад, амбициозен. Първите впечатления са, че свърши много работа за няколко дни. Оформи неща, които съпътстват трансферите\".По-късно днес Левски ще разбере и първия си съперник в Европа, но треньорът на \"сините\" не пожела да коментира потока.\"Погледнах ги, но не мога да ви кажа нищо повече. По-добре е да не говоря глупости\", завърши Хубчев.", "date": "2019.06.18", "title": "Петър Хубчев: Чакаме четирима нови, аз ги одобрих (видео)"}
{"url": "https://offnews.bg/kultura/one-dance-week-2019-predstavia-nositelia-na-goliamata-nagrada-na-chesh-705616.html", "text": "На 4 октомври в Дом на културата “Борис Христов”, в Пловдив, гостува чешкият хореограф със спектакъла си “СОМА”. В това танцувално дефиле главният герой е тялото. Ще го видим в цялата му прелест и грозота, възможности и ограничения. Какво може да каже човешкото тяло? И какво не може да изрази?„За пореден път Мартин Талага не се опитва да угоди, удовлетвори или – съзнателно или неволно – да възнагради зрителя. Ето защо неговата творба се усеща толкова искрена и чиста… Освежаващи, изчистени движения, функционално осветление, пространството, декорите, концепцията на хореографията – сурово и ново. Това ни води до една неочаквана дестинация – инсталация от движения“ . – Ян КодетКадри от “COMA” гледайте .Мартин Талага работи в областта на физическия театър и съвременния танц като хореограф и изпълнител. През годините си сътрудничи с утвърдени танцови и театрални компании, сред които LATERNA MAGIKA – Национална танцова компания на Чехия, чешките компании VerTeDance, Spitfire Company, Radim Vizváry и Вера Ондрашикова, както и Csaba Molnár (Унгария), Матю Роджърс (САЩ) и много други.Автор е на няколко самостоятелни продукции, сред които “Thirsts”, “FAUNUS” и “SOMA” - носител на две чешки награди за танц. Талага създава хореографии за други театри и компании – от камерни спектакли до големи продукции и мюзикъли.Спектакълът “СОМА”, който е част от специалната програма на One Dance Week 2019, e носител на голямата награда на Чешката танцова платформа през 2018 г. Пърформанс, отличаващ се с изчистен танц и хореография, техническа прецизност, функционално осветление и декори. Представянето на “СОМА” се случва в партньорство с Чешки център - София.12-тото издание на международния фестивал за съвременен танц и пърформанс One Dance Week . Билети за спектаклите се продават онлайн в системата на , както и на касите на EasyPay. Поради високия интерес към фестивала силно препоръчваме предварителното закупуване на билети.One Dance Week се организира от Фондация ЕДНО за Култура и Изкуства като част от програмата на Пловдив 2019 – Европейска столица на културата и с подкрепата на Министерството на културата на Република България.Фестивалът благодари за подкрепата на Министерство на културата на Тайван, Програма Niepodległa – Полша, Институт „Адам Мицкевич“, Hellerau, Полски институт, Институт по музика и танц, Посолството на Индонезия в София и Агенцията за креативна икономика на Индонезия, EU Japan Fest committee, Посолство на Унгария в София, Унгарският културен институт в София, Национален фонд за култура на Унгария, Унгарската академия по изкуствата, Чешки център в София, Посолство на Израел в България, Програма “Творческа Европа”, проекта Performance Beyond 2 Shores, Съвет по изкуствата на Канада, Съвет по изкуствата и литературата на Квебек, Правителството на Австралия и Australia Council.За повече информация следете  във Facebook, Instagram и Twitter, както и .", "date": "2019.06.18", "title": "One Dance Week 2019 представя носителя на голямата награда на Чешката танцова платформа - Мартин Талага"}
{"url": "https://offnews.bg/politika/dps-pri-partijna-subsidia-1-lev-da-padnat-ogranicheniata-za-finansira-705611.html", "text": "Субсидия от 1 лв. е като без субсидия, така че ние ще предложим да паднат ограниченията за финансиране от физически и юридически лица. Така народният представител от ДПС Йордан Цонев потвърди позицията на партията след провелата се между Движението и БСП среща, на която двете формации обсъдиха предложението на управляващите партийните субсидии да бъдат намалени от 11 лв. на 1 лв. за действителен глас. БСП инициира такива дискусии и с ГЕРБ, и с \"Обединени патриоти\", но . На днешната среща от страна на Движението присъстваха народните представители Йордан Цонев, Велислава Кръстева и Халил Летифов, а от социалистите се явиха зам.-председателите на тяхната парламентарна група Георги Свиленски и Драгомир Стойнев, секретарят Филип Попов и народният представител проф. Румен Гечев. Предложението за намаление на субсидията на 1 лв. чрез актуализация на бюджета дойде от  след разкритията на \"Шоуто на Слави\" за надвзети държавни субсидии от страна на шест партии. БСП и ДПС се обявиха против предложението и заявиха, че партиите трябва да получават обществено финансиране. На срещата днес депутатите обмениха информация за предложенията, които ще направят между първо и второ четене на законопроекта за актуализиране на бюджета. От БСП досега само са коментирали, че са за намаляване на субсидиите, но утре ще стане ясно с колко точно. От ДПС твърдят, че намаляването им дори до 5 лв. за глас не устройва никого, освен двете големи партии, които печелят по над милион гласове всяка. Депутатът от ДПС Йордан Цонев повтори позицията си, че подобно намаляване на субсидията би поставило партиите в зависимост от бизнеса. \"По тази причина позицията на ДПС си остава неизменна - или остава публичното финансиране в достатъчна степен партиите да водят нормален политически живот, или тогава се минава към финансиране по другия начин - през физически и юридически лица. Доколкото индикациите в днешния ден са, че управляващите партии ще приемат предложението на ГЕРБ за 1 лв., нашето предложение ще бъде да отпаднат ограниченията за финансиране на юридически лица, както и таванът за финансиране от физически лица - при прозрачност, при отчетност и при строг контрол\", допълни той. Депутатът от БСП Драгомир Стойнев също потвърди, че двете партии ще защитят европейския модел на финансиране, но всичко зависело от управляващите. Според него управляващите целят законопроектът да бъде одобрен преди 1 юли, така че да спре финансирането на опозицията за местните избори, а към края на годината ще \"размислят\" и ще върнат субсидията на предните ѝ нива. ", "date": "2019.06.18", "title": "ДПС: При партийна субсидия 1 лев да паднат ограниченията за финансиране от фирми"}
{"url": "https://offnews.bg/bojni/tajsan-fiuri-uajldar-niama-da-ima-problemi-ortis-e-na-147-godini-705617.html", "text": "Британският боксьор в тежката категория Тайсън Фюри смята, че Луис Ортис няма да попречи на реванша му с Дионтей Уайлдър.Циганския крал очаква американецът да нокаутира кубинската сензация по-бързо в тяхната втора среща, отколкото той го направи преди 15 месеца.Тогава Уайлдър се поизпоти в \"Барклейс Център\" в Бруклин, преди да повали Ортис на два пъти в десетия рунд и да го нокаутира.Двамата ще се изправят един срещу друг най-вероятно през октомври. Фюри пък също трябва да спечели още една битка, за да си осигури втора среща с Уайлдър.\"Не ме притеснява реваншът между Дионтей и Луис. Ортис, както казах и преди, е на 147 години. Така че, Уайлдър трябва да го нокаутира по-бързо, отколкото го направи в първия двубой.Вярвам, че Дионтей ще се справи с него за няколко рунда. Краката на Ортис не го държат, та той е на 147 години\", каза Фюри. ", "date": "2019.06.18", "title": "Тайсън Фюри: Уайлдър няма да има проблеми, Ортис е на 147 години"}
{"url": "https://offnews.bg/zdrave/prof-ivajlo-tarnev-balgaria-e-edna-ot-poslednite-strani-v-koito-zap-705605.html", "text": "Дни след еуфорията по поставянето на медикамента Спинраза на първия български пациент, разговаряме с проф. Ивайло Търнев за историята на революционната инжекция у нас.Проф. Търнев, какви усилия струваше извоюването на тази възможност за българските пациенти със спинална мускулна атрофия?Nusinersen (SPINRAZA) е регистриран в Европа от три години. В България попадна в списъка на нерегистрираните медикаменти и се осигурява със специални протоколи от НЗОК от юни, тази година. Екипът на Българското дружество по невромускулни заболявания актуализира Българския консенсус за лечение на наследствените невромускулни заболявания, като включи лечението с Nusinersen (SPINRAZA). В Експертния център по наследствени нервни и метаболитни заболявания в УМБАЛ „Александровска“ разработихме клинична процедура и подготвихме зала, където да се осъществява манипулацията. Хоспитализирахме пациенти със спинална мускулна атрофия, за да оценим актуалното им състояние и им издадохме протоколи за лечение.Какво представлява медикаментът, защо е толкова скъп? Разбрахме, че лекарството струва 70 000 евро.Това е първата одобрена РНК терапия в света. Nusinersen (SPINRAZA) е лекарство, използвано за лечение на 5q спинална мускулна атрофия (SMA), генетично заболяване, което причинява слабост и загуба на мускулите, включително и на мускулите на белите дробове. Болестта е свързана с дефект на хромозома 5q и симптомите обикновено се появяват малко след раждането. При пациентите със спинална мускулна атрофия липсва протеин, който е от съществено значение за моторните неврони, контролиращи движенията на мускулите, за да оцелеят и да функционират нормално. Този протеин се получава от два гена: SMN1 и SMN2. При тези пациенти първият ген липсва. Spinraza е вид генетичен материал, който позволява на SMN2 гена да произвежда протеин с пълна дължина, за да работи нормално. По този начин се облекчават симптомите на заболяването.Това е единственият медикамент, одобрен за лечение на всички форми на 5q СМА (през декември 2016 от FDA - Food and drug agency и през май 2017 от ЕМА - European medicines agency). Препоръчителната доза на медикамента е 12 mg (всеки флакон е 5 ml/12 mg), приложени интратекално (в обвивките на гръбначния мозък). Терапията започва с четири натоварващи дози - три през 14 дни и четвъртата 30 дни след третата. След това поддържащите дози се прилагат през четири месеца. При предсимптоматично започнато лечение, при болни със СМА тип, се наблюдава двигателно развитие, близко до това на здравите деца. При другите клинични проучвания, децата на терапия постигат значимо подобрение на двигателните функции. Наблюдава се повишена преживяемост на пациентите със СМА тип 1. Медикаментът е одобрен за всички форми на заболяването, но на този етап реимбурсирането му в ЕС е основно за СМА тип 1, тип 2 и тип 3 под 18 г.Как се подготвиха българските специалисти?Екипът на УМБАЛ Александровска, както и екипите на УСБАЛСП „Св.Наум“, УСБАЛДБ „проф. Митев“ и УМБАЛ „Св. Георги“ преминаха през няколко теоретични и практически обучения в чужбина. Гостуваха ни и международни експерти с опит в лечението. Нашите кинезитерапевти бяха запознати с функционалните скали за оценка на състоянието на пациентите в различна възраст.Какво представлява манипулацията?В деня преди поставянето на Nusinersen пациентът се изследва, оценява се моторната функция (това се прави преди първото инжектиране, 3 месеца след 6-тата доза и впоследствие на всеки шест месеца). По преценка на лекуващия лекар се определя вида на анестезията. При по-малки деца може да се приложи обща анестезия след предварителна консултация с анестезиолог, пулмолог и кардиолог. Nusinersen се влива бавно, за 2-3 минути, при непрекъснато наблюдение на пациента. Пациентът напуска клиниката не по-рано от 2 часа при първа процедура или 1 час при следващите процедури, ако е приел храна, течности и се чувства добре.Каква е ефективността на този медикамент? Какви резултати очаквате?Това лечение стабилизира значителна част от болните, а при някои води дори до подобрение по отношение на двигателните функции и необходимостта от асистирано дишане. И най-важното - увеличава продължителността на живот на тези болни. Защото пациентите със спинална мускулна атрофия тип 1, без лечение, умират до 2 години. Най-голям ефект е показан при болни, при които лечението е започнало предсимптоматично.Колко са пациентите, които се нуждаят от това лечение у нас?У нас медикаментът е показан за всички форми на спинална мускулна атрофия, но само до 18 г. В България, в момента, между 25 и 30 пациенти са в този възрастов диапазон. НЗОК ще финансира (вероятно) лечението на около 30 деца годишно. Възрастните пациенти със спинална мускулна атрофия са значително повече – над 120 и те са със спинална мускулна атрофия тип 2 и тип 3. Ние поддържаме регистър на хората с това заболяване. В някои страни като Германия, Великобритания, Полша, Румъния няма възрастови ограничения в приложението на медикамента. Но много от възрастните пациенти имат изключващи критерии за провеждане на лечението, което ги прави неподходящи. В края на тази година се очаква регистрация на перорален медикамент (под формата на таблетки) за спинална мускулна атрофия, който ще бъде по-достъпен за приложение при възрастните болни.Какво точно означава поставянето на инжекцията Спинраза за пръв път у нас, къде нарежда това събитие родната ни медицина?Ние сме една от последните страни, в които започна това лечение. Неслучайно много засегнати семейства емигрираха в Германия, Италия и Великобритания и вече втора година се лекуват в тези страни. И все пак е радостно, че лечението започна и вече се осигурява чрез НЗОК.", "date": "2019.06.18", "title": "Проф. Ивайло Търнев: България е една от последните страни, в които започна лечението със Спинраза"}
{"url": "https://offnews.bg/futbol/brazilskite-vlasti-zaporirat-36-imota-na-nejmar-705621.html", "text": "Бразилски съд запорира 36 имота на суперзвездата на Пари Сен Жермен Неймар заради делото, което се води за неплатени данъци, пише френският \"L'Equipe\".Изданието съобщава, че футболистът може да ползва дадените имоти, но не и да ги продава. Той е обвинен, че дължи данъци за трансфера му през 2013 от бразилския Сантос в Барселона. При привличането му каталунците са превели 40 милиона евро на компания, принадлежаща на бащата на Неймар, чрез три плащания - през 2011, 2013 и 2014 година. Корпоративният данък е 17%. Ако парите бяха преведени на лична сметка, Неймар е трябвало да плати данък в размер на 27,7% от тази сума.В крайна сметка футболистът дължи 18 милиона долара. Адвокатите му обаче се борят за драстично намаляване на сумата – до 2,6 милиона евро.Това не са единствените проблеми на нападателя. Бразилската полиция разследва обвинение срещу него за изнасилване.Бразилският модел Нажила Триндаде твърди, че през май той я изнасилил в парижки хотел. Неймар обаче отрича обвиненията и заявява, че случилото се между тях е било по взаимно съгласие.", "date": "2019.06.18", "title": "Бразилските власти запорират 36 имота на Неймар"}
{"url": "https://offnews.bg/futbol/kak-platini-se-prevarna-vav-frenskata-versia-na-bateto-705603.html", "text": "Арестът на бившия президент на УЕФА Мишел Платини идва след разследването срещу него, което започна през 2015 година и му струваше поста начело на европейския футбол.Тогава той бе изхвърлен за 8 години от футбола, а срещу него започна мащабно разследване на Европол и швейцарската полиция за купуването на гласове в полза на Катар, при кандидатурата на арабската страна за световното първенство през 2022 година.Същото се случи и със Сеп Блатер, тогава шеф на ФИФА. Двамата получиха забрани да участват и да посещават всякакви футболни събития до края на 2023 година, след като от световната футболна организация ги признаха за виновни за злоупотреба с власт във връзка с нерегламентираното плащане от Блатер към Платини на стойност 2 милиона долара, направено преди години.Още половин дузина футболни ръководители бяха свалени от власт след разкритията в последните 4 години. Разследванията не спират, като отдавна излязоха извън рамките на футбола. Според информация на френския \"L'Equipe\", разузнаването e стигнало до данни за подаръци, получени от Платини за неговото лобиране и сътрудничество да получат Русия и Катар първенствата на планетата през 2018 и 2022 година.Сканадлът с купените гласове при кандидатурата на Катар е почти едно към едно с корупционната гюрултия през лятото на 2004, която обърна на 180 градуса живота на вече покойния бивш президент на Българския футболен съюз и Българския олимпийски комитет Иван Славков.Британската ВВС излъчи запис със скрита камера. Журналисти от Острова обявиха, че Батето дава съгласието си за осигуряване гласове за домакинството на Лондон на летните олимпийски игри през 2012 година.Репортери от английското предаване \"Панорама\" се представиха за бизнесмени, които искат да купят гласове с помощта на сръбския лобист с швейцарски паспорт Горан Такач. Единственият представител на МОК, който се е съгласил да приеме подкуп, е Иван Славков.В материала \"Да купиш игрите\" се твърди, че в подкрепа на Лондон са купени 54 гласа. В предаването са представени четирима посредници, с които са се свързали разследващите журналисти, и това са унгарецът Габор Комяти, Махмуд ел Фарнавани от Египет, Муталеб Ахмед от Кувейт и Горан Такач. Всеки един от тях твърди, че има възможност да осигури определен брой гласове за домакинството на Лондон.Последствията са ясни – Батето беше изключен от Международния олимпийски комитет на заседание в Сингапур, проведено през 2005 година. Стресът за Батето беше огромен и малко по-късно здравето му се сгромоляса.", "date": "2019.06.18", "title": "Как Платини се превърна във френската версия на Батето"}
{"url": "https://offnews.bg/volejbol/volejbolistkite-ni-nokautiraha-svetovnite-shampionki-ot-sarbia-705622.html", "text": "Женският национален отбор на България записа втора победа във Волейболната лига на нациите, след като победи световния шампион Сърбия с 3:1 (21:25, 25:21, 25:17, 25:23) в двубой от Група 18, игран в Нингбо (Китай). Успехът бе своеобразен подарък за разпределителката Петя Баракова, която навършва 25 години днес.\"Лъвиците\" заемат 15-а позиция в класирането със 7 точки (2 победи, 11 загуби), младият състав на \"репрезентация\" е на десето място с 15 точки (5 успеха, 8 поражения).Двата отбора бяха равностойни в първата част. В ключовите моменти \"плавите\" обаче набраха инерция и излязоха напред. В следващите два гейма родните състезателки взеха инициативата и обърнаха резултата в своя полза.Четвъртата част започна ударно за \"лъвиците\" - 8:0. Момичетата на Иван Петков продължиха възходящата си линия, поддържайки темпото до край. Волейболистките от западната ни съседка се събудиха към края на гейма, като успяха да стопят огромната преднина на само 2 точки. Не се случи нищо повече и българските момичета записаха нови три точки в актива си след 25:23 и 3:1 гейма.Най-резултатна бе Нася Димитрова с 15 точки (7 блокади), толкова добави и Мирослава Паскова (2 аса, 1 блокада). За съперничките им Катарина Лазович и Милица Кубура приключиха с по 16 точки (1 блокада) (1 ас).Утре момичетата на Иван Петков излизат срещу домакина Китай в 14:30 ч. б.в. , а сръбските състезателки се изправят срещу Германия.", "date": "2019.06.18", "title": "Волейболистките ни нокаутираха световните шампионки от Сърбия"}
{"url": "https://offnews.bg/obshtestvo/7-leva-za-lifta-ot-hizha-aleko-pochti-do-cherni-vrah-705636.html", "text": "От 15 юни любителите на планинските приключения имат възможност да стигнат с лифт почти до най-високата точка на Витоша - Черни връх (2290 м.н.в).В събота бяха пуснати лифтовете \"Витошко лале 1\" и \"Витошко лале 2\". Те ще бъдат на разположение на всички, които обичат разходките из Витоша и искат да се насладят на спокойствието и прохладата, които носи планината през лятото. До \"Алеко\" може да се стигне с кабинковия лифт \"Симеоново - Алеко\", който също работи от 15 юни. Цените на билетите за него са 12 лева за еднократен билет и 17 лева за отиване и връщане.Ще има и комбинирани билети на изгодни цени. 25 лева ще струва ползването на кабинковия и седалковите лифтове в рамките на един ден.\"Витоша ски\" пуска и семейни комбинирани билети - по 55 лева за семейство с едно дете и 60 лева - с две деца. Деца до 6 години се возят безплатно.Използването само на седалков лифт в посока ще бъде 7 лева, а за двата лифта - \"Витошко лале 1\" и \"Витошко лале 2\" - 12 лева. В двете посоки цената е 17 лева. Картата за седалковите лифтове за колоездачи ще струва 30 лева. Всички съоръжения ще работят през почивните и празничните дни до средата на месец ноември.", "date": "2019.06.18", "title": "7 лева за лифта от хижа Алеко почти до Черни връх"}
{"url": "https://offnews.bg/sviat/porno-sajtove-v-honkong-uchat-obshtestvoto-na-demokratcia-705608.html", "text": "Проблемите в Хонконг се задълбочават през последните две седмици. Исканията на гражданите, излезли на улиците, са да се оттегли спорен законопроект за екстрадицияв, който ще позволи заподозрени престъпници да бъдат изпратени в Китай за изправяне пред съд.Оказва се, че за ръста на протестиращите срещу намесата на властите в Пекин в независимото управление на специалния административен район принос имат и няколко... порно сайта, съобщава Vice News.Сайтовете за възрастни AV01 и ThisAV са спрели временно миналата седмица, за да окуражат потребителите си да излязат и да протестират. Двете интернет страници са спрели да предлагат видеа и са публикували съобщения, в които „подгряват огъня“ към протестите. С помощта на ThisAV потребителите са били поканени да присъстват на протестите на „живот или смърт”, вместо да „се забавляват у дома”.В момента, в който порно сайтовете затвориха, броят на хората, протестиращи по улиците, се увеличил двойно. Стигнало се до най-голямата демонстрация в историята на Хонконг. Повече от 100 местни фирми също затворили, за да могат служителите им да протестират. Същото са направили и много магазини в града.Нарастващият натиск накара властта да се извини и да спре законопроекта за неопределено време.Според Vice News, „размерът и мащабът на протестите са напомняне на китайския президент Си Дзинпин, че неговият авторитарен контрол върху властта все още не се простира до Хонконг, който многократно е демонстрирал готовността си да се противопостави на усилията на Пекин да подкопае независимостта на територията\".", "date": "2019.06.18", "title": "Порно сайтове в Хонконг учат обществото на демокрация"}
{"url": "https://offnews.bg/zvezdi/adel-spice-girls-sa-detskite-mi-idoli-sreshtnah-gi-na-kontcerta-im-i-705555.html", "text": "Адел сподели за пореден път с почитателите си колко много се възхищава на Spice Girls. Певицата е верен фен на спайските още от дете. Когато стана ясно, че момичетата тръгват на турне тази година, Адел бе в истинска еуфория.Тя посети концерта им, състоял се на стадион „Уембли\" в Англия, и сподели в Инстаграм вълненията си – както по пътя към концерта, така и по време на него.След концерта Адел отиде в бекстейджа, за да се види наживо с идолите от детството си.„Последният път, когато бях на концерт на Spice Girls, беше преди 21 години! Тази вечер беше така мила на сърцето ми – плаках, смях се, виках с цял глас, танцувах и отново се влюбих в десетгодишното си Aз. Не е тайна колко много обичам тези момичета. Те ме вдъхновиха да гледам само напред. Най-накрая имах възможността да се запозная с Джинджър Спайс. Признавам, че се понапих с момичетата. Безкрайно съм им благодарна за цялото това изживяване. Никога нямаше да бъда там, където съм сега, ако не ме бяха вдъхновили тези пет британски легенди“, написа Адел.", "date": "2019.06.18", "title": "Адел: Spice Girls са детските ми идоли. Срещнах ги на концерта им и се понапих с тях"}
{"url": "https://offnews.bg/stil/kralskite-osobi-otnovo-v-iziashtni-toaleti-705618.html", "text": "Редица кралски особи присъстваха на тържествената служба на висшия и най-стар сред съществуващите рицарски ордени, Орденът на Жартиерата, който се провежда всяка година.Тази година в една компания с херцогинята на Кеймбридж – Кейт Мидълтън - бяха холандската кралица Максима Серути, испанската кралица Летисия Ортис и херцогинята на Корнуол – Камила Паркър-Боулс.Докато Камила и кралица Максима бяха избрали розовото, то Кейт Мидълтън и кралица Летисия се придържаха към гамата на бялото.Според световните агенции Кейт е пресъздала визия на принцеса Даяна от 1995 година. Тя бе избрала рокля на Catherine Walker, като го съчета перлени обици, шапка и клъч от Lock & Co. Тя не за пръв път се вдъхновява от тоалетите, носени някога от майката на съпруга си Уилям. Кралица Летисия бе избрала елегантна копринена рокля от Cherubina, като завърши визията си с черен фасинатор.", "date": "2019.06.18", "title": "Кралските особи отново в изящни тоалети"}
{"url": "https://offnews.bg/sviat/tramp-zapochva-deportatcia-na-milioni-imigranti-do-dni-705591.html", "text": "\"Следващата седмица имиграционните власти започват процес на депортация на милиони нелегални чужденци, които незаконно са проникнали в Съединените щати. Ще бъдат връщани с бързината, с която пристигат”, написа американският президент Доналд Тръмп в Туитър.Той похвали Мексико, че спира мигрантите преди американската граница. Гватемала пък ще подпише споразумение, което ще позволи мигрантите да подават молба за убежище още там, а не в САЩ, което я прави сигурна трeта страна, посочи Тръмп. \"Демократите в Конгреса са единствените, които не правят нищо. Те трябва да гласуват да бъдат затворени вратичките за даването на убежище\", допълни президентът.", "date": "2019.06.18", "title": "Тръмп започва депортация на милиони имигранти до дни"}
{"url": "https://offnews.bg/zvezdi/kortni-koks-na-55-i-otnovo-sas-zvezdite-ot-priateli-705548.html", "text": "Кортни Кокс отпразнува 55-тия си рожден ден в компанията на Дженифър Анистън и Лиса Кудроу.През уикенда актрисата сподели селфи на триото, на което се вижда колко са близки след всички години в сериала \"Приятели\". Под снимката тя написа: „Какъв късмет имам да отпразнувам рождения си ден с двете. Обичам ви, момичета. Толкова много...“.В своя профил, типично в неин стил, Кудроу добави забавна снимка, под която написа „Само помни Кокс, аз винаги ще бъда по-стара от теб“.Други гости на тържеството бяха бижутерният дизайнер Дженифър Майер, Сара Фостър и актрисата Мери Маккормак.На празненството не е присъствал обаче любимият на рожденичката Джони Макдейд, който е бил на турне. Въпреки това, Кокс пусна снимка и с него, под която написа, че той е подарък за рождения ѝ ден през цялата година.", "date": "2019.06.18", "title": "Кортни Кокс на 55 - и отново със звездите от 'Приятели'"}
{"url": "https://offnews.bg/obshtestvo/trimata-domashni-vragove-i-kak-da-se-spravim-s-tiah-705624.html", "text": "Чистотата в дома ни не трябва да бъде област за компромиси. Животът в чиста среда не само ни кара да се чувстваме добре, но и да бъдем здрави. Често разковничето се крие в най-очевидните неща, а именно – чистенето, особено с прахосмукачка.Вече можем да се насладим на широка гама уреди за всякакви нужди - мокро или сухо почистване, чистене на мебели, дори и модели с воден филтър, изместващи класическата .В тази статия ще ви разкажем за трите вида микроби, които могат да застрашат благосъстоянието ви.На първо място е финият прах, с който се сблъскваме всеки ден. Още стъпвайки вкъщи, ние го внасяме с обувките си, а отдавайки се на ежедневните си действия вкъщи, предизвикваме възникването на още. Освен честото пускане на прахосмукачка, мокрото чистене поне веднъж седмично е високо препоръчително за намаляване количеството на фин прах у дома.Акарите са малки, паякообразни животни, обитаващи домашния прах. Незабележими за човешкото око, те се размножават на любимите ни места като дивана или леглото, както и килими и възглавници. По-лошото, че лесно можем да ги пренесем със спално бельо или дори дрехите си. Считани за едни от най-честите причинители на астма, акарите също могат да доведат и до различни кожни алергии. Най-лесният начин да се отървете от тях е с честото пране на спално бельо, всекидневното проветряване и редовното почистване с прахосмукачка.Друг източник на микроби често може да бъдат домашните ни любимци. Има случаи, когато дори космите от кучета и котки крият рискове, тъй като алергените се съдържат в слюнката, космите и урината на животните. В тази ситуация редовното къпане на домашния любимец е от голяма важност. Другият задължителен елемент в предпазването от алергии вкъщи е честото почистване на дома с прахосмукачка, като се обърне специално внимание на килимите, защото те често са „резервоар“ за алергени.За ускорен и по-комфортен процес на почистване може да се доверите и на ръчна прахосмукачка. Едно от главните предимства на умаленият уред е възможността да достига малките, затънтени ъгълчета, които са непосилни за по-големият и предшественик.Прахосмукачката може да бъде спасител в много различни ситуации вкъщи и да бъде главният ни помощник в това да се преборим с невидимите замърсявания, осигурявайки си уютен и чист дом, и безопасна среда.", "date": "2019.06.18", "title": "Тримата домашни врагове и как да се справим с тях"}
{"url": "https://offnews.bg/tenis/dazhd-bavi-starta-na-grigor-dimitrov-v-kuins-705629.html", "text": "Програмата за втория ден на турнира от сериите АТР 500 в Куинс няма да започне по план, съобщиха оранизаторите на надпреварата. Това се налага заради лошите метеорологични условия и дъждовното време над Лондон.В 14:00 часа българско време на централния корт трябваше да излязат Стан Вавринка и Дан Евънс, но началото на двубоя ще се забави.Припомняме, че на същия корт по-късно днес трябва да излезе и Григор Димитров за двубоя си срещу Феликс Оже-Алиасим.Преди тях обаче трябва да приключат три мача. Прогнозите на метеоролозите не са особено оптимистични, като се очаква днес над Лондон често да вали.Стан Вавринка - Даниел ЕвансХуан Мартин дел Потро - Денис ШаповаловСтефанос Циципас - Кайл ЕдмъндГригор Димитров - Феликс Оже-Алиасим", "date": "2019.06.18", "title": "Дъжд бави старта на Григор Димитров в Куинс"}
{"url": "https://offnews.bg/medii/reporteri-bez-granitci-balgarskata-prokuratura-splashva-zhurnalisti-o-705596.html", "text": "Международната правозащитна организация \"Репортери без граници\" призова българската прокуратура да обясни \"абсурдната проверка срещу двамата разследващи журналисти, разкрили имотен скандал с висши представители на властта, вкл. на главния прокурор Сотир Цацаров\". Става въпрос за журналистите от \"Биволъ\" Атанас Чобанов и Асен Йорданов.\"Репортери без граници\" окачествява проверката като груб опит за сплашване и възпрепятстване на разследващата дейност на журналистите.Разследването срещу двамата започва по сигнал на БОЕЦ и е по повод покупка на имоти с твърдение, че са закупени под пазарните цени. БОЕЦ, от своя страна, отрича да е подавал сигнал срещу репортерите и твърди, че някой е използвал наименованието на движението. РБГ добавят, че пред тях Чобанов и Йорданов отричат твърденията за нередности при покупка на имоти. Въпреки че са показали публично документи, Йорданов е бил разпитван на 13 юни.Според РБГ разследването идва след скандала с апартаментите на властта, част от който бе информация за нова вила на семейството на Сотир Цацаров в курорта \"Св. Константин и Елена\".\"Притеснени сме от този нов случай на употреба на напълно изфабрикувани обвинения в цел да бъдат накарани да мълчат разследващи журналисти и призоваваме прокуратурата да обясни мотивите си\", казва Полин Аде-Мевел, която оглавява подразделението на \"Репортери без граници\" за страните от ЕС и Балканския регион.\"Какво се случва с измислените обвинения за наркотици в Русия и измислени корупционни жалби в България, докъде са готови да стигнат враговете на свободата на печата, за да заглушат разследващите журналисти?\", добавя тя.Цитиран е и анонимен материал във в. \"Труд\", публикуван през юни, с детайли по обвинението.Натискът върху журналистите расте, пишат \"Репортери без граници\" и припомнят и присъдата срещу Росен Босев от \"Капитал\" по дело, заведено от бившия председател на Комисията по финансов надзор (КФН) Стоян Мавродиев за клевета.РБГ също са обезпокоени от случая с Христо Гешов, разследващ журналист на уебсайта ZovNews, който бе отвлечен от неидентифицирани мъже през май и не е пуснат, докато уебсайтът не е премахнал историята му за предполагаема незаконна водоснабдителна система в град Троян, където живее, пише още в съобщението.", "date": "2019.06.18", "title": "Репортери без граници: Българската прокуратура сплашва журналисти от Биволъ, да каже защо"}
{"url": "https://offnews.bg/politika/bsp-se-sreshta-s-dps-i-patriotite-v-parlamenta-da-obsadi-razmera-na-su-705594.html", "text": "Парламентарната група на „БСП за България” ще проведе срещи с ръководствата на групите на ОП и ДПС, свързани с предстоящата промяна в размера на годишната държавна субсидия за политическите партии, съобщиха от партийния пресцентър. Срещите ще се проведат днес от 11.00 ч. и от 12.15 ч., в зала „Запад” на Народното събрание.БСП се обяви против предложението на ГЕРБ за намаляване на субсидиите за партиите от 11 на 1 лев. Според левицата намаление трябва да бъдат намалени, но не на 1 лев. БСП досега не е обявила каква сума според нея трябва да бъде заделяна. При гласуването на проекта в правната комисия на парламента левицата се въздържа да гласува.", "date": "2019.06.18", "title": "БСП се среща с ДПС и Патриотите в парламента да обсъди размера на субсидиите"}
{"url": "https://offnews.bg/futbol/levski-se-podsili-s-natcional-na-cherna-gora-705599.html", "text": "Левски подписа договор с черногорския вратар Милан Миятович, съобщиха от клуба. Срокът на контракта е за 1+1 години. Стражът има 6 мача за националния отбор на Черна гора.Миятович е роден на 26 юли 1987 година. Започва кариерата си в родния Рудар Плевля, с който става шампион и носител на Купата на Черна гора през 2010 година. След това преминава през иранските Мес Керман и Зоб Ахан.През юли 2014 година се завръща в родината си и носи екипите на ФК Бокел и ФК Дечич. В средата на 2017 година облича екипа на Будучност Подгорица, с който печели купата на страната.Новите имена в Левски обаче не спират до тук. Минко Герджиков влезе в УС на клуба, информира Гонг. Преди няколко дни се появи информацията, че бившият кмет на София ще влезе в управата на клуба и това вече е факт.В момента Надзорният съвет на \"сините\" е следният: Георги Попов, Михаил Тодоров и Александър Тумпаров.Управителен съвет: Павел Колев, Ели Шопова, Найден Димитров и Минко Герджиков. През 2016 година Герджиков беше член на НС на Левски.Минко Герджиков е роден на 2 май 1955 година в Троян. Той е бивш кмет на София, а през 1997 година става заместник – министър на търговията и външноикономическите отношения в служебния кабинет на Стефан Софиянски.", "date": "2019.06.18", "title": "Левски се подсили с национал на Черна гора"}
{"url": "https://offnews.bg/futbol/shampionat-chili-tragna-ubeditelno-na-kopa-amerika-705592.html", "text": "Защитаващият титлата си отбор на Чили започна с убедителен успех участието си на Копа Америка. Актуалните шампиони победиха с 4:0 тима на Япония във втория мач от група „С” на надпреварата.Резултатът в мача не показва напълно съотношението на силите, но по-опитните чилийци довършиха съперника си в края на двубоя.Полузащитникът Ерик Пулгар откри резултата в 41-та минута, като това беше единственото попадение до почивката.Малко след началото на втората част Едуардо Варгас удвои за Чили. Така се стигна до заключителните минути на мача, когато в рамките на две минути Алексис Санчес и отново Варгас бяха точни, за да оформят крайния резултат.Така Чили се изравнява по показатели с Уругвай след една изиграна среща. „Урусите” победиха Еквадор с 4:0 в по-ранния двубой.", "date": "2019.06.18", "title": "Шампионът Чили тръгна убедително на Копа Америка"}
{"url": "https://offnews.bg/gimnastika/savetite-na-uspiala-ruska-treniorka-sportat-e-samo-tramplin-kam-shtas-705604.html", "text": "Както във всеки друг спорт, така и в художествената гимнастика, всичко, което виждат зрителите, е много малка част от целия работен процес. Ясно е, че за да бъдеш на върха, трябва да си преди всичко отдаден, дисциплиниран, трудолюбив.За тайната на успеха и неизменните правила в работата си споделя Вера Шаталина, заслужил треньор на Русия и треньор на индивидуалните гимнастички от руския национален отбор Дина и Арина Аверини. Треньорката държи на няколко неизменни правила, които винаги прилага в работата си.Ето и някои от нейните „заповеди“:1. Не можете да обсъждате пред децата действията на треньора и съдията. Треньорът, с който работите в дадения момент, трябва да бъде авторитет в очите на детето. Ако резултатът не е такъв, какъвто очаквате, значи не се справяте много добре и трябва да се поправите.2. Спортистът има право да плаче само от болка или от щастие. Останалото е несериозно. За да успееш в големия спорт, има само един начин – трябва да издържаш пред трудностите и да успяваш да ги преодолееш.3. Ако една гимнастичка направи грешка по време на състезание – изпусне или падне, тя трябва да стане и да продължи с усмивка. Останалата част от съчетанието трябва да бъде още по-добра и с повече настроение.4. Съдиите оценят гимнастичката, още когато върви към килима. Важен е добрият вкус, който включва добре подбрано трико, цветове, които се съчетават в него, семпъл грим, прическа и стойка. През последните години гимнастичките залагат много на това. Важен е дори цветът на обръча и най-дребния детайл, който винаги се забелязва.5. Родителите не трябва да изискват от детето си да бъде олимпийски шампион. Обичайте децата си такива, каквито са. Не им поставяйте тежката отговорност, която да тежи на раменете им. Много детски съдби се променят заради това, а спортът трябва да е единствено трамплин към щастието.", "date": "2019.06.18", "title": "Съветите на успяла руска треньорка: Спортът е само трамплин към щастието"}
{"url": "https://offnews.bg/politika/sled-gerb-i-patriotite-ne-se-poiaviha-na-sreshtata-s-bsp-za-subsidiite-705601.html", "text": "Никой от малката коалиция \"Обединени патриоти\" не се появи на , на която двете формации трябваше да дискутират предложението за намаляване на партийните субсидии. От столетницата миналата седмица обявиха, че организират срещи, за да дискутират предложението на управляващите за намаляването на партийната субсидия от 11 лв. на 1 лв. за действителен глас. БСП се обяви против предложението и заяви, че те трябва да бъдат намалени, но не на 1 лев. От левицата досега не са обявили каква сума според тях трябва да бъде заделяна. При гласуването на проекта в правната комисия на парламента от партията се въздържаха да гласуват.От ГЕРБ отказаха среща още миналата седмица, като заявиха, че подкрепят предложението и няма нужда от повече срещи. Очаквано, те не се явиха на насрочената за вчерашния ден дискусия.Втората среща, която трябваше да бъде с \"Обединени патриоти\", беше насрочена за 11:00 ч. в зала \"Запад\" в Народното събрание днес. На срещата дойдоха зам.-председателите на парламентарната група на \"БСП за България\" Георги Свиленски и Драгомир Стойнев, секретарят Филип Попов и народният представител проф. Румен Гечев. От страна на Патриотите обаче не пристигна никой.\"Неявяването на ГЕРБ и \"Обединени патриоти\" на разговори за субсидиите показва, че депутатите им нямат воля, а са обикновен придатък на премиера\", коментира Драгомир Стойнев, след като стана ясно, че срещата няма да се проведе.Той още съобщи, че от партията ще предложат от 3 юни всички налични пари на депозит на партиите да бъдат върнати в бюджета. \"Ако те искат нормално състезание, ще ги върнат\", коментира той и изрази готовността на БСП да върне своите натрупани спестявания.Той заяви още, че от БСП ще поискат удължаване на срока за предложения между първо и второ четене на актуализацията на бюджета, свързана с намаляване на партийната субсидия от 11 лв. на 1 лв. за получен действителен глас.Втората среща за деня ще се проведе с ДПС от 12:15 ч. отново в зала \"Запад\" в Народното събрание. По първоначална информация от Движението ще се явят. ", "date": "2019.06.18", "title": "След ГЕРБ и Патриотите не се появиха на срещата с БСП за субсидиите"}
{"url": "https://offnews.bg/zvezdi/dzhej-lo-gotvi-chetvarta-svatba-video-705597.html", "text": "Джей Ло изглежда е напълно готова за четвърта сватба. Въпреки трите й провалени брака – с Оджани Ноа (1997-1998), Крис Джъд (2001-2003) и Марк Антъни (2004-2014), певицата ще се врече във вярност на половинката си Алекс Родригес, който през март й падна на колене по време на почивката им в Бахамите.От март обаче всички нейни фенове очакват да разберат повече подробности около плановете за събитието. Лопес не издаваше нищо.В момента певицата е на турне, като цялото приготовление и вълнения зад кулисите около него тя споделя в YouTube канала си.Тя отговаря и на въпроси за сватбата си. На въпрос кога ще се състои, тя отговаря:Джей Ло добавя, че е била омъжена три пъти, единият от които продължил едва 11 месеца.Вижте повече от разговорите и подготовката преди неин концерт:", "date": "2019.06.18", "title": "Джей Ло готви четвърта сватба (видео)"}
{"url": "https://offnews.bg/tehnologii/predimstvata-na-elektronnata-targovia-i-kak-uspeshno-da-se-vazpolzvame-705607.html", "text": "Електронната търговия е един от най-бурно развиващите се сектори, при който модерните технологии и начин на общуване се срещат с класическите търговски практики, за да направят живота ни по-лесен и приятен.Възможността да избираме от огромно портфолио от стоки в десетки категории, да сравняваме цени и отзиви и, разбира се, да получим покупките направо у дома, представляват огромно предимство. В България големият бум на този тип пазаруване тепърва предстои, тъй като въпреки изключително високата пенетрация на интернет (над 90%), едва 32,5% са хората, направили покупка през интернет (за сравнение в Румъния пазаруващите онлайн са 65,9%, а в Унгария – 76,5%)1. Данните са на един от лидерите в сектора – eMAG, който взе участие в провелото се наскоро пето издание на eCommCongress; събитие, нареждащо се сред най-представителните в сферата на онлайн търговията.На eCommCongress специалистите се обединиха около мнението, че истинският двигател за растежа на електронната търговия е доверието на клиентите. У нас все още е налице скептицизъм по отношение на интернет разплащанията, а и бариерата за физически контакт със стоките се преодолява по-трудно.Затова eMAG споделя три важни съвета за онлайн пазаруване, включително на продукти, които доскоро не бихме си представили, че можем да поръчаме само с няколко клика и без да се налага да посещаваме физически магазин. От нова палатка или матрак, през мебели и други стоки за дома, градината и децата, и дори препарати за почистване или храна за кучето – ето как онлайн пазаруването става по-лесно и удобно.1. Море от оферти – електронните магазини предлагат огромно портфолио от продукти, в които е лесно да се загубим и в крайна сметка да пропуснем някое страхотно предложение. Експертите съветват да се доверяваме на сайтове с удобни и гъвкави платформи, където предложенията лесно могат да се филтрират спрямо личните ни предпочитания, има подробна информация за разцветки и материали, както и отзиви на други купувачи.2. Два пъти мери – на снимка новото ни барбекю изглежда чудесно, но изведнъж се оказва, че не се събира на мястото, където си го представяме. Когато пазаруваме онлайн е важно да прочетем внимателно спецификациите. А ако все пак се окаже, че градинска мебел не влиза през входната врата – няма проблем, тъй като продуктите могат да се върнат до 30 дни.3. Сделка или не – онлайн не само може да открием желаните стоки, без да обикаляме дни наред, но и да ги вземем на атрактивни цени. За добри сделки е важно да пазаруваме от е-магазини с добра репутация и опит в промоционални кампании. След като се запознаем с условията на намалението, е добре да проследим и от кого се предлага съответната стока. За онлайн платформите за търговия като eMAG тя може да е от техния Маркетплейс (където са регистрирани различни търговци, които продават, използвайки логистиката, трафика и маркетинга на сайта) и да има разлика в условията за плащане и доставка.Веднага може да изпробвате тези съвети в актуалната кампания на eMAG – Революция на цените. Тя започва на 18 юни и продължава цели 4 дена, през които са ни подготвили над 30 000 оферти в най разнообразни категории. Шанс да се уверите в предимствата на електронната търговия, сред които е и това, че тя ни спестява най-ценното – време, което да прекараме, наслаждавайки се на топлите дни.", "date": "2019.06.18", "title": "Предимствата на електронната търговия и как успешно да се възползваме от тях"}
{"url": "https://offnews.bg/futbol/tcska-startira-liatnata-podgotovka-s-klasika-nad-lokomotiv-gorna-oriah-705612.html", "text": "ЦСКА победи Локомотив Горна Оряховица с класическото 3:0 в първата лятна контрола, която се игра в Тетевен.Дебют с червената фланелка направиха новите попълнения Петър Занев, Диего Фабрини и Тони Уот, които започнаха като титуляри, както и Денис Давидов, Греъм Кери, които влязоха след почивката.След почивката в игра влезе сръбският офанзивен халф Стефан Дурич, който е на проби в ЦСКА. С днешната контрола приключи първият подготвителен лагер на ЦСКА в Тетевен.Иначе първото полувреме премина без опасни ситуации пред двете врати. \"Армейците\" поведоха в 56-та минута, когато Жеферсон центрира от фаул, а Али Соу с глава се разписа за 1:0. Стефан Дурич и Тиаго Родригес пропуснаха да удвоят аванса ни, преди това да стори Бикел в 79-та минута, след като получи пас от Денис Давидов. В 84-та Бикел центрира отдясно, а играч на Локомотив засече топката и си вкара автогол за 3:0.\"Червените\" ще продължат подготовката в Австрия, където ще изиграят четири контроли - срещу чешкия Прибрам (24 юни), унгарския Ференцварош (27 юни), украинския Шахтьор (30 юни) и Ред Бул Залцбург (3 юли).", "date": "2019.06.18", "title": "ЦСКА стартира лятната подготовка с класика над Локомотив Горна Оряховица"}
{"url": "https://offnews.bg/obshtestvo/kanadski-parashutist-e-zaginal-na-letishte-cheshnegirovo-trima-amerik-705600.html", "text": "Канадски военнослужещ е загинал при нощни полети и скокове на парашутисти над летище Чешнегирово до град Пловдив. Това потвърдиха от Министерството на отбраната, съобщи БНТ. Според медията други трима американски военни също са ранени при скоковете, но засега за тях няма потвърждение от официалните източници.Учението „Swift Response\" се ръководи от Командването на Сухопътните сили на САЩ в Европа и се провежда на териториите на Република България, Хърватия и Румъния от 13-25 юни.Участниците от осем съюзнически държави са приблизително 5600, като от тях около 1495 са парашутисти.", "date": "2019.06.18", "title": "Канадски парашутист е загинал на летище Чешнегирово, трима американци са ранени"}
{"url": "https://offnews.bg/knigi/siuzan-kolins-podgotvia-predistoria-na-igrite-na-glada-705595.html", "text": "Почитателите на антиутопичната трилогия, превърнала се в абсолютен бестселър - „Игрите на глада“ , ще могат да се насладят на ново заглавие, съобщава Би Би Си.Сюзан Колинс подготвя предистория на своята поредица, от която са продадени повече от 100 милиона копия в световен мащаб. Засега предстоящата книга е обявена само като „неозаглавен роман за Панем“, а премиерата ѝ е насрочена за 19 май 2020 г.От издателство Scholastic разкриват, че действието ще се развива 64 години преди събитията от „Игрите на глада“, в деня на жътвата на Десетите игри на глада. Към проекта се присъдетинява и Дейвид Левитан, който закупува английските права на книгата от литературните агенти на Колинс. Романът ще излезе едновременно в САЩ, Канада, Великобритания, Ирландия, Австралия и Нова Зеландия.Търговският директор на издателството – Ели Бергер, коментира, че феновете на „Игрина на глада“ ще получат „изцяло нова перспектива към модерната класика“.Самата Сюзън Колинс пък споделя, че е пожелала да се върне към света, който е създала, за да „изследва естественото състояние, кои сме ние и какво според собствените ни възприятия е нужно, за да оцелеем“.Тя допълва:", "date": "2019.06.18", "title": "Сюзан Колинс подготвя предистория на Игрите на глада"}
{"url": "https://offnews.bg/obshtestvo/obesili-sv-leontij-s-tezhak-kamak-na-shiata-705527.html", "text": "Църквата почита днес св. мчци. Леонтий, Ипатий и Теодул Финикийски. При римския император Веспасиан (царувал 70-79 г.) един сановник, на име Адриан, бил пратен във Финикийската област да предава на съд и смърт тамошните християни. Адриан охотно приел това поръчение, понеже мразел християните и имал жесток характер. Когато пристигнал в областта, донесли му, че в град Триполи, близо до планината Ливан, се намира един военачалник Леонтий, който вярва в Христа, и отвръща мнозина от поклонение на боговете. Адриан незабавно пратил трибуна Ипатий с няколко войници да задържи Леонтий.Действително Леонтий обръщал много езичници към Христа, защото чрез своя добродетелен живот той придобил голямо влияние върху жителите на Триполи и бил уважаван и обичан от тях. По народност той бил грък, славел се с храброст, мъдрост и ученост, свято изпълнявал заповедите Христови, помагал на бедни, приемал странници и живеел свято и честно.Приближавайки се до Триполи трибунът изведнъж тежко заболял и бил принуден да спре на пътя. Състоянието му се влошавало и войниците очаквали смъртта на своя началник. През нощта обаче на трибуна се явил на сън ангел Божий, който му казал: Ако искаш да оздравееш, то заедно с войниците си извикай три пъти: “Боже Леонтиев, помогни ми!\". Ипатий разказал чудния сън на войниците си.Един от присъстващите, на име Теодул, слушал разказа на Ипатий с особено внимание, разпитвал подробно за видението и сърцето му се разпалвало с любов към незнайния Бог. Когато се съмнало, всички войници се събрали и по предложение на трибуна с висок глас извикали три пъти: “Боже Леонтиев, помогни!”. И веднага болният оздравял.Всички войници се предали на шумна радост, почнали да ядат, да пият и се веселят. Само Теодул не вземал участие в общото веселие, а седейки настрана, мислел. Най-после той пристъпил до трибуна, напомнил му за даденото поръчение, уговорил го да остави войниците и да върви с него напред в Триполи. Ипатий се съгласил и те тръгнали заедно. Когато вече приближавали до града, сам Леонтий излязъл да ги посрещне, приветствал ги и запитал: “Кого търсите?”. Пратени сме да издирим в тоя град някой си Леонтий - отговорили Ипатий и Теодул. - След нас идва нашят началник Адриан. Той желае да види тоя Леонтий и да го прати в Рим, където нашият цар ще го приеме с почит, понеже чул, че Леонтий е човек храбър, мъдър и усърден служител на нашите богове.- Виждам, че сте чужденци и малко познавате нашия град - отговорил Леонтий. - Да идем у дома! Ще си починете, а после ще ви покажа човека, когото считате усърден служител на боговете. Той не е приятел на тия богове, които почитате, а е християнин, и вярва в Господа Иисуса Христа.Пътниците приели неговото предложение и отишли у дома му. Стопанинът ги приел с голяма радост. Като обядвали, Ипатий и Теодул му поблагодарили и го помолили да им покаже Леонтий. - Аз съм Леонтий, когото вие търсите - казал той. - Аз съм войник на Иисуса Христа и мене вие трябва да вземете под стража. Тогава Ипатий и Теодул паднали в нозете на Леонтий, като извикали: Служителю на Бога Всевишни, моли за нас твоя Бог, защото и ние искаме да бъдем християни! След това те разказали за явяването на ангела и за чудесното излекуване на Ипатий чрез името на Бога Леонтиев. Като ги слушал, Леонтий плачел от радост, и когато те свършили своя разказ, той извикал: Господи Боже, Който желаеш на всички люде да се спасят и да разберат истината, милостиво погледни на нас в тоя час! Ти си довел при мене тия същите, които били пратени против мене. Моля Те, запази ме и тях просвети със светлината на Твоето милосърдие и излей над тях благодатта на Светия Дух! Сърце чисто създай в тях и като ги запечаташ с Твоя свят белег, направи ги Твои непобедими войници! Едва произнесъл тая молитва и светъл облак осенил Ипатий и Теодул и дъжд ги облял от небето. Леонтий призовал над новообърнатите името на Света Троица - Отца и Сина и Светия Дух. След това той облякъл на Ипатий и Теодул бели дрехи и наредил да носят пред тях запалени свещи, какъвто бил тогава обичаят за новопокръстените. Между това в града пристигнали войниците, които придружавали трибуна. Те с негодувание узнали, че началниците им приели християнската вяра. В града също така мнозина били недоволни от това и станало вълнение. Тълпи народ и войници ходели по града, като викали: “Да загинат в огън ония, които безчестят нашите богове!”. Едни защитавали Леонтий и християните, други искали още същия час да ги убият. Най-после решили да не предприемат нищо до пристигането на Адриан.Той пристигнал след два дни и повикал християните на съд. На всички негови въпроси Леонтий отговарял с твърдо изповядване на своята вяра. Адриан заповядал жестоко да го бият и отново да го отведат в тъмницата. След това той се обърнал към Ипатий и Теодул и ги заплашил с мъчения, ако не се отрекат от Христа, и им обещал богатство и почести, ако се покорят на неговата воля. Но Ипатий и Теодул, които твърдо повярвали в Господа и във вечния живот, не желаели земни блага и не се бояли от временни мъки. Те останали верни на Бога.Адриан заповядал да ги мъчат: жестоко ги били, стъргали телата им със железни остриета и най-после ги осъдили на смърт. С думите: “Ти си наше прибежище, Господи! В Твоите ръце предаваме душите си”, те навели глави под секирата. След това Адриан повикал отново Леонтий и започнал да го убеждава, като му обещавал почести и богати дарове, ако се отрече от Христа. Но Леонтий му отговорил: По-добре сам ти се обърни към Христа, Адриане, и ще получиш и чест, и богаство, и спасение. Най-после го обесили с главата надолу, като му привързали на шията тежък камък.Адриан заповядал да го мъчат до самата смърт и свети Леонтий умрял под ударите на мъчителите. Християните благоговейно погребали тялото му близо до града. ", "date": "2019.06.18", "title": "Обесили св. Леонтий с тежък камък на шията"}
{"url": "https://offnews.bg/112/taksita-se-sblaskaha-na-orlov-most-705593.html", "text": "Тежка катастрофа между две таксита е станала снощи на Орлов мост в София, съобщи БНТ. Снимки от инцидента се появиха в социалната мрежа.При сблъсъка едната кола се е обърнала по таван, а другата се е качила на тротоара. От полицията съобщиха тази сутрин, че катастрофата е станала малко преди полунощ. Водачите са прегледани на място и не са сериозно пострадали.Друг инцидент между такси и лек автомобил е станал тази сутрин в близост до първия - на кръстовището на бул. Христо и Евлоги Георгиеви и ул. Шипка, съобщи МВР. Не се посочва дали има пострадали.", "date": "2019.06.18", "title": "Таксита се сблъскаха на Орлов мост"}
{"url": "https://offnews.bg/dw/zashto-kornelia-ninova-ne-podade-ostavka-705598.html", "text": "Корнелия Нинова ще води БСП и на местните избори. После - после пак ще ѝ искат оставката. Но на приключилия на Петдесетница 49-ти конгрес на българските социалисти председателката на социалистите не подаде обещаната оставка, за което я подкрепиха 535 делегата, 27 гласуваха против и 11 се въздържаха. Въпреки че форумът утвърди ръководната ѝ роля, това едва ли ще доведе до победен прираст на избиратели за БСП. Но поне няма да отслаби партията още повече с козни за лидерския пост.Формално Нинова нямаше за какво да подава оставка - на европейските избори БСП, твърдо втора, увеличи гласовете си с 50 000 спрямо евровота през 2014 г., има един евродепутат повече от предишните четирима и прираст на гласове в София, Пловдив-град, Варна и др. Противниците ѝ в партията обаче решиха, че БСП е изгубила „спечелени избори“, а Корнелия Нинова обяви, че ще подаде оставка. Завъртяха се имена в залаганията за нов лидер на социалистите или за някакъв временен шеф до местния вот наесен. Но всичко мина по сценария на партийното ръководство - с делегати, горещо увещаващи лидерката да не напуска поста, с пламенно слово на самата лидерка.Така оставката се оказа „пунта мара“ (в стилистиката на премиера Бойко Борисов). Но с хода си Нинова печели време - за себе си и за избраното от нея ръководство, и демонстрира, че има зад гърба си подкрепата на партията и редовите симпатизанти.Голямата цел са местните избори„Поемам имиджови щети, но предпазвам партията от загубата на местни избори\", мотивира решението си председателката на БСП. В същия ден получи и подкрепата на президента Румен Радев - „г-жа Нинова знае какво прави и носи отговорност за своите постъпки!“ Но държавният глава подчерта и колко е важно за България да има „сплотена политическа опозиция”, тъй като „липсата ѝ ще бъде пагубна за нашата демокрация“.В президентските думи прозира една от разделителните линии между Нинова и вътрешнопартийната опозиция в лицето на Георги Гергов, Сергей Станишев, Михаил Миков, Красимир Янков, Георги Пирински, а вече и Румен Овчаров - отношението към Бойко Борисов и ГЕРБ. Това „крило“ е диалогично с управляващите. Дотам, че в някои среди се дискутира идеята за „споделен кмет на София“ в лицето на Мая Манолова, както и други планове.Позициите на управляващите в столицата са поразклатени (също и на други места), и това би било удобна формула. От друга страна БСП никога не е печелила в София.Всъщност формулата е „независим кандидат с подкрепата на...“ Именно социалисти от вътрешнопартийната опозиция лансират името на Манолова, пречистена от партийното си минало чрез позицията на омбудсман, за този пост. Някои от тях я подкрепяха още като кандидат за президент от БСП.С тезата, че би била чудесна като независим кандидат - „и нека партиите не я задушават в обятията си“, излезе по една телевизия и бившият президент (2002-2012 г.) Георги Първанов. А самата Манолова даде да се разбере, че партийно издигане и кандидатиране са „абсолютно неприемливи” за нея. С Нинова, начело на социалистите, тези планове няма да проработят. Нито другите - за приобщаване и „подаване на ръка“ от БСП на създадената от Първанов партия АБВ например - които бяха блокирани още за европейските избори.В името на властта - другото е фонНа пръв поглед продължаващите вече две години разпри в БСП изглеждат като борба на недоволната партийна номенклатура, която Нинова „пенсионира“ от ръководството на „Позитано“ 20.Някои анализатори смятат, че сега му е времето за идейни и идеологически дебати - поради факта, че БСП, ръководена от Нинова, изрази по отношение на Истанбулската конвенция и мигрантите позиции, различни от тези на европейската левица, обединена в ПЕС. В действителност такива дебати не се водят, но отдалечаването на БСП от ценностите на европейската левица и приближаването към консервативните политики е факт. Този процес едва ли може да се нарече криза на идентичността, защото от стотина години насам вътъкът на БСП не е социалдемократически, а проруската ориентация не се променя, независимо кой управлява на „Позитано“ 20 (също като в българската енергетика).Не се говореше за идеи и вчера, на конгреса. В анализа за изборната загуба се чу критиката, че идеите и ценностите на социалистите не стигнали до хората. Ако изобщо е имало такива, те бяха потопени от говоренето за управленската корупция на водача на листата на БСП Елена Йончева - отбелязано също като недостатък на кампанията.Чуха се и предупреждения, изречени от лидерката Нинова, към „тези бизнесмени, които отвън искат да се бъркат в партийните работи - наиграхте се, затворете си портфейлите!”, и към заговорниците - да не бързат да делят наследството. Това са фрази за вътрешнопартийна употреба. За външнопартийна очакваме от социалистите да дефинират целите за местните избори - защото сега нямат управленско присъствие в нито една голяма община. При ниския старт, от който тръгват, всеки спечелен кмет и общински съветник ще се брои за плюс. Що се отнася до формулите „независим с подкрепата на...“ те са си „пунта мара\".Б. ред. - Статията е от ", "date": "2019.06.18", "title": "Защо Корнелия Нинова не подаде оставка"}
{"url": "https://offnews.bg/razsledvane/daj-dai-edno-vazmozhno-obiasnenie-za-balgarskata-razhdiasala-shtajga-705516.html", "text": "Преди броени дни една новина с български произход потресе медиите в Германия. Полицаите в градче, наречено Люденшайд, спрели за рутинна проверка микробус с ремарке с родни номера. После... просто се хванали за главата. Заедно с техническо лице преброили общо 66 дефекта на превозното средство - 44 на буса и още 22 на ремаркето. И то какви - почти неработещи спирачки, огромни ръждиви дупки по шасито, липса на амортисьори на ремаркето.Естествено, за подобни безобразия във Федералната република не галят с перце по главата. Родният таралясник на мига бил спрян от движение, а шофьорът се сдобил с наказателно постановление.Това, което обаче истински е втрещило както германските полицаи, така и водещите медии в Меркелланд е, че \"ръждясалата шайга\", както я нарича списание \"Фокус\", само 4 седмици по-рано е минала успешно технически преглед в България. Печатът на пункта за ГТП си е съвсем истински и туйто!Как е възможно това, недоумяват и журналистите от Дойче веле.Всъщност в по-бялата част от Европа е съвсем логично да не разбират. Там думата \"дай\" не е синоним на Изпълнителна агенция \"Автомобилна администрация\" (ИААА). Там е абсурд в едно ведомство да има десетки арести за корупция и всички заподозрени  да си стоят на работа и да си въртят безпроблемно схемите, разкрити от службите.Случаите там наистина не са един-два, пет или 10. Много повече са. Дори двама директори на ведомството бяха закопчани след зрелищни акции. Не че после им се случи нещо. Да не говорим за емблематичната история от лятото на 2017 г. от структурата на ИААА в столицата, при която нейният шеф Кънчо Димитров стана неудобен, след като предостави информация и съдейства на ГДБОП да бъде разкрита схема за търговия с шофьорски книжки. След акция през миналото лято бяха арестувани 12 от общо 16 изпитващи кандидат-шофьори в столицата.И какво последва?Всичките 12, хванати в акцията, останаха на работа, а бе отстранен единствено човекът, разкрил далаверата - Кънчо Димитров.Дори и служителят на ДАИ, който през 2015 г. бе заснет от турски тираджия как без никакъв свян си иска рушвет (маави пара - сини пари - 20 евро), за да не му прави проверка, бе оправдан от Хасковския окръжен съд и възстановен на работа. И днес заработва на терен.Но да се върнем към частния случай, втрещил Германия. Какво се случва в пунктовете ни за ГТП, за да може бусче да получи печат за изправност при наличието на 66 шокиращи дефекта?Ще го обясним също с частен случай. От Плевен.На 10 август 2017 г. инспекторът от ИААА в града Людмил Босев заедно с колегата си инж. Красимир Драганов отиват на проверка в пункта за технически прегледи на фирма ЕТ \"Лодис - Димитър Станев\", който иска в разрешителното му да бъде добавена и възможност за извършване на услуги за камиони. Двамата измерват височина на помещението от 4,20 метра при положение, че нормативното изискване за дейността е таванът да е поне на 4,5 метра. Така проверяващите, съвсем резонно записват като заключение от проверката: \"Не съответства\".Грешка, грешка, голяма грешка!За собственика на пункта проблемът е съвсем неочакван и се налагат спешни действия заради действията на двамата плевенски инспектори. Той се казва Димитър Станев и, случайно или не, е син на бившия шеф на местния ДАИ Олег Станев. Налага се двамата опърничави инспектори да бъдат вразумени директно от София. Да им се даде урок!Така на 12 септември същата година изпълнителният директор на ИААА издава Заповед РД 04-182, с която назначава комисия, която да извърши ново измерване. Само ден по-късно в Плевен са командировани Стефан Павлов и Димитър Бонков, които съставят констативен протокол, според който колегите им от районното управление в областния град са се объркали. Според тях височината на халето не е 4,20 м, а 4,59 м и \"съответства на изискванията\".Въз основа на този документ е издадено разрешение на ЕТ \"Лодис-Димитър Станев\" за извършване на технически прегледи за ППС и от категориите М2, М3, N2, N3,  O2, O3, O4.А защо той е станал бивш ще обясним малко по-нататък.Босев обяснява и защо констативният протокол не е верен.Освен това той е категоричен че в случая са смесени две различни понятия - височина на помещенията и височина на линията.Височина на помещенията е понятие от ЗУТ, използвано при проектирането на сгради, докато височината на линията е нормата, заложена в Наредба Н-32, съобразено с максимално допустимите маси и размери на ППС.Босев отива и още по-далеч, уточнявайки че колегите му, подписали констативния протокол, реално са манипулирали данните от проверката, като са извършили демонстративни прегледи във въпросния пункт на специално подбрани превозни средства с нископрофилни гуми и ниска кабина, така че да могат да влязат в помещението.Техническо лице с диплома от ТОХ?!?Плевенският инспектор е описал в сигнала си до инспектората на транспортното министерство и втори случай, който е още по-абсурден. Пак от неговата практика, докато е работил за ИААА-Плевен.През декември 2017 г. при Босев отива младеж от Белене, който иска да открие пункт за технически прегледи и иска предварителна проверка на документите, каквато практика има в автомобилната администрация. Инспекторът преглежда книжата и вижда, че уредите са нови и отговарят напълно на изискванията. Само че като стигнал до документацията за квалификацията на техническите специалисти, които ще работят там, се натъкнал на голям проблем. Единият \"специалист\" бил с диплома от обикновена гимназия, а вторият - от техникум за обществено хранене (б. ред. - училище за сервитьори и готвачи).Босев обяснил на момчето, че няма как хора с подобни дипломи да бъдат технически специалисти в пункт за прегледи според изискванията на наредбата. Обяснил, че освен техническо образование за председател на комисията се изисква и 3-годишен стаж по специалността.Или по-точно вече е добре да го наричаме бившият инспектор Босев от ИААА в Плевен. Защото на 26 януари 2018 г., само месец след втората случка, той получава заповед за уволнение поради съкращаване на щата. И извън системата обаче той продължава да следи внимателно раздела \"Регистри\" на ИААА и в него не неочаквано вижда, че в него се е появил нов пункт под номер 1716. Съкратеният Босев отишъл да направи технически преглед на колата си точно там.И какво следва ли?На 22 април тази година от деловодството на МТИТС излиза писмо с регистрационен номер 13-00-60, подписано от министър Росен Желязков и адресирано до Босев. В него се посочва, че написаното от бившия инспектор и за двата пункта - ЕТ \"Лодис-Димитър Станев\" - гр. Плевен и за този на \"Кристини\" ООД - гр. \"Белене\", е вярно. Желязков дава и препоръка на ИААА да предприеме действия по компетентност по Закона за движение по пътищата и Наредба № Н-32 за периодичните прегледи.Вече два месеца оттогава обаче и двата въпросни пункта си работят. Корупцията в ИААА явно и в бъдеще ще продължава да си остава заметена под килима. И да се докаже нещо, ще го отнася \"проговорилият\". Просто така работи системата.И можем да допуснем обосновано предположение, че тези два пункта за прегледи не са единствените проблемни. Вероятно има десетки, съществуващи на базата роднинско-приятелско-партийна протекция. Което обаче изобщо не е проблем с български адрес, а на целия ЕС и е в пряка връзка с микробуса с 66 неизправности, шокирал както медиите, така и полицията в Германия. А ако срещу 1500 лева цена \"на черно\" можеш да си купиш и получиш по куриер удостоверение и стикер за ГТП, извършен технически преглед в Германия, докато камионът ти изобщо не се връща у нас и застрашава живота и здравето на хората от държавите в Западна Европа, то е и много по-разбираема позицията на френския президент Еманюел Макрон да държи тировете ни възможно по-далеч с пакета \"Мобилност\".  ", "date": "2019.06.18", "title": "Дай, ДАИ! Едно възможно обяснение за българската ръждясала щайга в Германия"}
{"url": "https://offnews.bg/obshtestvo/6-aromata-na-mazhki-parfiumi-koito-zhenite-obozhavat-705626.html", "text": "Всяка дама оценява подобаващо изискания вкус на представителите на силния пол, а ако той е съчетан с любим неин аромат, ефектът е гарантиран. Отдавна уханията не са оръжия само за жени, а присъстват в колекцията от домашна козметика и на мъжете.Кои са типовете аромати, които привличат нежните създания? Те са няколко разновидности, а изборът зависи вече и от личните предпочитания.Дървесни ноткиМъжки парфюми, които съдържат дървесни нокти, се предлагат от повечето известни марки. Това е изключително мъжествен и актуален аромат. Земното му излъчване създава усещане за стабилност и сила, което може да впечатли всяка жена, както и да събуди възхищението й.Пикантни съставкиИнтересните подправки, канелата и острите за обонянието съставки доминират със своето присъствие и определено са предпочитани от дамите. По-възрастните джентълмени неслучайно ги предпочитат, защото познават въздействието им върху околните. Пикантните „частици“ са за онези мъже, които ще запалят пура, а не цигара, които имат високо самочувствие и тежест в обществото.Създаден от кожаМакар да не е създаден буквално от кожа, парфюмът, който наподобява този аромат, събужда страстите на дамите. Авантюристичните кавалери могат спокойно да се ориентират към този вид продукти, за да демонстрират своята буйна природа. Всъщност има ли жена, която да не се вълнува от каубои и мъже в черни кожени якета?Свеж като цитрусТова са универсални, унисекс аромати, които подхождат и на двата пола. Нищо чудно, ако дамата до вас одобри покупката ви, да се възползва и самата тя от нея. Стилът на младите мъже е в синхрон с цитрусовите ухания и гарантират свежест през целия ден.Тревисти или ментовиВластните мъже и предприемачите избират ароматите с включени ментови, тревисти и билкови екстракти. Със сигурност формулата не е запазена само за тях, но пък дамите също ги харесват, което означава, че по всяка вероятност ще спечелите вниманието им. Натрапчивият и привличащ резултат играе ролята на магия при контакт с другите, което понякога обаче може да бъде и нож с две остриета. Парфюм се избира мъдро и се съобразява със ситуацията, не прибързвайте с импулсивни решения.Цветята не са това, което бяхаДнес лавандулата и жасминът не са толкова страшни в очите на мъжете, а дамите, които харесват разкриването на чувствителната страна на силния пол, ще одобрят този ход. Уверените мъже могат да си позволят да рискуват и не трябва да се движат в рамки, нито да се водят от отживелици. Цветята отдавна не са това, което бяха, а розовите нюанси от години владеят и мъжкото облекло.", "date": "2019.06.18", "title": "6 аромата на мъжки парфюми, които жените обожават"}
{"url": "https://offnews.bg/obshtestvo/spirat-vodata-na-pet-mesta-v-stolitcata-705520.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Изпълнение на инвестиционен проект за подмяна на уличен водопровод на ул. „Сергей Румянцев“ в кв. „Военна рампа“ налага спиране на водоподаването от 09:00 до 21:00 часа на ул. „Сергей Румянцев“ от ул. „Свободна“ до бул. „Илиянско шосе“, бул. „Илиянско шосе“ от ул. „Сергей Румянцев“ до ж.п. прелеза преди кв. Илиянци.След възстановяване на водоснабдяването е възможно временно повишаване мътността на водата. След реализацията на този инвестиционен проектr клиентите на „Софийска вода” живеещи в района ще почувстват значително подобреното качество на предоставяните услуги. Подмяна на спирателен кран на ул. „Цар Симеон“ в Център налага спиране на водоподаването от 09:00 до 19:00 часа на ул. „Цар Симеон“ от ул. „Г. С. Раковски“ до ул. „Сердика“, ул. „Сердика“ от ул. „Цар Симеон“ до ул. „Искър“. Реконструкция на уличен водопровод на ул. „Хотнишки водопад“ във вилна зона „Малинова долина“ налага спиране на водоподаването от 09:00 до 21:00 часа на ул. „Хотнишки водопад“, ул. „Душанци“, ул. „Йовковци“, ул. „Плитвишки езера“ и ул. „Черна река“.Диагностика на уличен водопровод на ул. „Гургулят“ в Банкя налага спиране на водоподаването от 10:00 до 16:00 часа на ул. „Гургулят“.Поради подмяна на сградно водопроводно отклонение на ул. „Мими Балканска“ в „Христо Ботев“, се налага спиране на водоподаването от 09:30 до 17:00 часа на ул. 512. ", "date": "2019.06.18", "title": "Спират водата на пет места в столицата"}
{"url": "https://offnews.bg/obshtestvo/ivo-prokopiev-proverkata-na-prokuraturata-sreshtu-men-beshe-s-tcirkad-705589.html", "text": "Прокуратурата използва най-разнообразни, привидно законови средства, за репресия и тормоз върху мен, коментира бизнесменът и издател Иво Прокопиев по повод акцията от миналата седмица, когато бяха претърсени негови офиси. По време на проверката той е бил в чужбина.По думите на издателя ставало въпрос за \"циркаджийско искане\" за проверка на документи за покупка и продажба на акции на компанията \"Каолин\" от периода 2000-2001 г. \"Целият този период приключва през 2013 г. В по-голямата част от него \"Каолин\" е била публична компания, която се регулира практически като банките. През цялото време не само сме били под надзор, а сме били интензивно проверявани от данъчните власти и от Комисията за финансов надзор\", посочи Прокопиев.Според него търсеният ефект от акцията е опетняване на репутацията му и на тази на издаваните от него медии. \"Идеята, че може да има свободно предприемачество извън корупционния модел, който владее държавата, не им харесва и се опитват по всякакъв начин да докажат, че успех извън обществените поръчки в България не е възможен. Такъв е традиционният начин и всеки, който се опита да играепо нормалния начин, ще бъде наказан и демонстративно атакуван, за да видят другите, че така не трябва\", коментира още той. Прокопиев съобщи, че е завел дело срещу КПКОНПИ в Европейския съд за правата на човека.", "date": "2019.06.18", "title": "Иво Прокопиев: Проверката на прокуратурата срещу мен беше с циркаджийско искане"}
{"url": "https://offnews.bg/politika/npo-ta-i-universitetski-prepodavateli-alarmirat-kolko-e-opasna-subsidi-705606.html", "text": "15 неправителствени огранизации и близо толкова авторитетни университетски преподаватели излязоха с позиция срещу готвеното от управляващите драстично намаляване на партийните субдисии от 11 на 1 лев. Според становището промяна в законодателството относно начина на отпускане, разходване и контрол на субсидиите е нужен, за да се избегнат настоящите нередности, но в същото време липсата на субсидии е опасна за политическия плуралиъм. Той ще бъде ощетен и в краткосрочен, и в дългосрочен план и ще се отрази още на престоящите наесен местни избори, пишат авторите на позицията.Сред подписалите я са \"Прозрачност без граници\", Програма \"Достъп до информация\", Институтът за пазарна икономика, проф. Евгений Дайнов, доц. Милена Стефанова от СУ и др. Те призовават за задълбочен анализ и оценка на въздействието преди реформата да бъде гласувана.Публикуваме пълния текст на позицията:ПОЗИЦИЯотносно промените в законодателството, регламентиращо финансирането на политическите партииИзмененията в Закона за политическите партии и в Закона за държавния бюджет за 2019 г., с които едновременно се намалява размерът на държавната субсидия, което на практика означава нейното отменяне, и се приемат норми за връщането на средства със задна дата, са неприемливи и съдържат съществен риск за политическата дейност в България!Въпросите за финансирането на политическите партии и на предизборните кампании са сериозни, засягат базисни структури в демократичното общество и се отразяват както на изборния процес, така и на начина, по който функционират олитическите партии и основните институции в държавата.До настоящия момент не бе проведена сериозна и задълбочена дискусия, с участието на всички заинтересувани политически субекти, гражданското общество и експертната общност, които да намерят решения на множеството проблеми, произтичащи от модела на партийно финансиране в страната. Такава дискусия бе и продължава да е необходима, за да постави в центъра на вниманието съществени проблеми, каквито са:• липсата на ясни и предвидими критерии за определяне размера на субсидията (актуалният размер се определя не в основния закон, регламентиращ дейността на партиите, а в закона за държавния бюджет, който всяка година се приема по инициатива на изпълнителната власт);• твърде високият размер на държавната субсидия, който създава огромна неравнопоставеност между партиите, които получават субсидия и останалите;• липсата на обвързаност между размера на държавната субсидия и реалната финансова подкрепа на партиите от техните членове и от дарителите на малки, но редовни дарения, които осигуряват устойчивост на партийните структури и дават основания за вътрешно-партиен контрол;• изразходването на държавната субсидия за несвойствени партийни дейности, като например за благотворителност;• задържането на субсидията в банкови депозити;• липсата на правомощия на Сметната палата да извършва проверка за съответствие между реално получените и реално изразходваните пари в предизборните кампании (въпреки постигнатия напредък и досега контролът на Сметната палата остава преди всичко контрол по документи);• липса на безплатен и равнопоставен достъп до обществените медии за всички регистрирани участници в изборите. Смисълът от държавното съфинансиране на политическите партии се състои в това да получават подкрепа, така че да поддържат ефективни партийни структури, които работят в сътрудничество и в интерес на избирателите; да осъществяватпредизборни кампании, за да представят своите идеи за управление на страната; и не на последно място, за да възпрепятстват попадането им в още по-голяма зависимост от икономическите интереси на бизнеса.Държавната субсидия се предоставя, за да защитава политическия плурализъм, да подкрепя основни политически субекти, които са получили значителна избирателна подкрепа, и да служи като бариера срещу корупцията. Вместо да защитават тези принципи, промените създават нови рискове за политическата система и за демократичния процес в страната:1) В краткосрочен план, в контекста на предстоящите местни избори, те ще лишат основни политически партии от легитимен ресурс за предизборните им кампании и ще възпрепятстват достигането на техните послания и идеи за управление до потенциалните гласоподаватели. Партиите ще бъдат тласнати към търсене на финансови средства от бизнеса, което е забранено от настоящия Закон за политическите партии.2) В дългосрочен план практическото отсъствие на държавна субсидия, заедно с ограничения кръг от източници за финансиране, ще доведе политическите партии до невъзможност да функционират адекватно. Това на свой ред ще се отразикакто на плурализма в изборния процес, така и на начина, по който функционират представителните институции. Цената – политическа и икономическа, ще бъде платена от всички и най-вече от българските граждани. Сегашният подход за извършване на законови промени в тази важна сфера на политическия живот е безотговорен и неприемлив, като за съжаление до настоящия момент негови характеристики са:• търсенето на елементарни решения с популистки оттенък на проблем, който е базисен за демокрацията в страната и изисква висока степен на консенсус между всички заинтересувани политически субекти, експертната общност и гражданското общество;• липсата на оценка на политическите последствия от приемането на двата законопроекта както в краткосрочен план (предвид предстоящите местни избори през есента на 2019 г.), така и в дългосрочен план (по отношение на цялата партийна система на страната);• приемането на законови промени в разрез с основни правни принципи, като (а) липса на задължителни атрибути, каквито са оценка на въздействието и проведени обществени консултации; (б) обратна сила на нормите; и (в) създаването на правна несигурност у партиите относно основни правила, по които се извършва тяхното финансиране. Наличието или отсъствието на правна предвидимост, която дава възможност на субектите на правото да съобразят поведението си и то да бъде правомерно, е мерило за наличието или отсъствието на правова държава;• липсата на задълбочена дискусия относно дефицитите в системата за политическо финансиране и относно създаването на адекватен модел, който гарантира стабилно и прозрачно функциониране на партиите, и свеждането на разговора до елементарни сметки за 1, 5 или 10 лева.Призоваваме политическите лидери и народните представители да бъдат на висотата на заеманите позиции, като подходят отговорно към темата за политическото финансиране и с мисъл за последствията, които произтичат от законодателната работа на парламента.София18 юни 2019 годинаОрганизации и експерти, подкрепили позицията относно промените в законодателството, регламентиращо финансирането на политическите партии1. Асоциация „Прозрачност без граници”2. Българска асоциация за политически науки3. Център за либерални стратегии4. Институт за регионални и международни изследвания5. Фондация „Програма Достъп до информация“6. Институт за пазарна икономика7. Фондация за хуманитарни и социални изследвания – София8. Фонд за превенция на престъпността – ИГА9. Сдружение „Форум Балканика” – Благоевград10. Сдружение „Развитие на личността и човешките общности” – Плевен11. Свободен младежки център – Видин12. Сдружение „Клуб на нестопанските организации“ – Търговище13. Гражданско сдружение „Алтернатива 55” – Стара Загора14. Институт за регионално развитие и квалификация – Шумен15. Европейски информационен център – Велико Търново16. Проф. д-р Анна Кръстева17. Проф. дфн Георги Карасимеонов18. Гл. ас. д-р Даниела Пастармаджиева, ПУ „Паисий Хилендарски“19. Проф. д-р Димитър Вацов, НБУ20. Доц. д-р Добрин Канев, НБУ21. Проф. Евгений Дайнов, НБУ22. Гл. ас. д-р Милен Любенов, СУ „Св. Климент Охридски“23. Доц. д.п.н. Милена Стефанова, СУ „Св. Климент Охридски”24. Доц. Петър Чолаков, ИИОЗ, БАН", "date": "2019.06.18", "title": "НПО-та и университетски преподаватели алармират колко е опасна субсидията от 1 лев"}
{"url": "https://offnews.bg/futbol/bivsha-zvezda-na-tcska-mozhe-da-otide-v-zatvora-705587.html", "text": "Съдът в бразилския град Порто Алегре издаде заповед за задържането на бившия нападател на ЦСКА Мауридес. В момента той се подвизава във вторидивизионния китайски Чангчун Ятай.25-годишният бразилски нападател не бил плащал издръжка на 6-годишната си дъщеря и поради тази причина е осъден на 30 дни затвор с по-лек режим, твърди gauchazh.clicrbs.com.br.\"Не съм бил призован за това решение, чух за него, но процедурните ми срокове все още не са известни. Вероятно няма да имаме лични призовки, а според нас това е от съществено значение за изпълнението на мярката\", заяви адвокатът на футболиста Леонел Хоук.Юристът твърди, че клиентът му не е плащал издръжката заради забавяне на заплатата.През 2018 година на Мауридес му е наложено същото наказание. Тогава той се издължава докато е на почивка в Бразилия, а освен това плаща и глоба.Ако обжалването на присъдата не мине, нападателят ще бъде арестуван веднага, след като пристигне в родината си.Нападателят обаче не планирал скорошно завръщане в родината си.", "date": "2019.06.18", "title": "Бивша звезда на ЦСКА може да отиде в затвора"}
{"url": "https://offnews.bg/obshtestvo/toplo-mozhe-i-da-prevali-705586.html", "text": "Днес отново ще бъде предимно слънчево. В следобедните часове, главно в Западна и Централна България, ще се развива купеста и купесто-дъждовна облачност и на места ще има краткотрайни валежи, придружени с гръмотевици и временни усилвания на вятъра, показва прогнозата на НИМХ. Ще духа слаб, в югоизточните райони и по Черноморието – до умерен североизточен вятър.Преобладаващите максимални температури ще бъдат между 28° и 33°.Над Черноморието ще е слънчево. След обяд ще има временни увеличения на облачността, но валежи са малко вероятни. Ще духа до умерен североизточен вятър. Максимални температури на въздуха между 28° и 30°. Температурата на морската вода е между 23° и 25°, на север от н. Калиакра - около 21°. Вълнението на морето ще е 2-3 бала.Над планините ще е предимно слънчево. След обяд ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа умерен изток-североизточен вятър. Максимална температура на височина 1200 метра около 23°, на 2000 метра – около 16°.", "date": "2019.06.18", "title": "Топло, може и да превали"}
{"url": "https://offnews.bg/dom/saveti-za-lesno-izbirane-na-podaratci-za-mazh-705628.html", "text": "Даването на подаръци е като втора природа за някои хора, но за други се превръща в истински източник на безпокойство. Полът играе голяма роля в начина, по който хората си взаимодействат помежду си, а даването на подаръци не прави изключение. Особено ако говорим за .Въпреки че мъжете и жените обичат да получават подаръци, подходът, който трябва да предприемете с господата, може да не е същият, какъвто трябва да предприемете с дамите. Ето ви някои съвети.Имайте предвид хобитата или спорта, които той обичаАко сте близо до човека, тогава вече ще знаете в кои спортове или хобита участва. Определете какво най-много обича или нещо, за което той може да не разполага с цялото оборудване и след това мислете за идеи за подаръци, свързани с това. Добре е подаръкът да не е прекалено сантиментален. Повечето мъже предпочитат практическите неща.Ако той играе спорт, ново оборудване или билети за мач са перфектни подаръци. Ако се занимава с изкуство или музика, тогава музикалното оборудване би било високо оценено. Можете дори да му купите песен в iTunes или да направите някакъв специален плейлист.Говорете с него за интересите муАко редовно говорите с човека, на когото ще давате подарък, можете да го попитате в случаен разговор за неща, които той иска. Някои момчета са по-отворени и те най-вероятно ще изразят мнението си за неща, които нямат. Въпреки това, в някои приятелства, откровеността може да бъде ограничена, затова се уверете, че разговорът е естествен, така че да не изпращате смесени сигнали или да го насочите към вашите намерения. Внимателно запомнете всичко, което казва, че желае, в други разговори.Прочетете блогове или списанияДобро място за намиране на чудесни идеи за подаръци са блогове, форуми и списания. В блогове и форуми ще намерите хора, които имат същите интереси като човека, за когото планирате да купите подаръка. Това ще ви даде идея за най-горещия нов продукт или предстоящо събитие.Не е необходимо да създавате профил или да публикувате нещо във форумите. Съсредоточете се върху четенето на това, което всеки иска или се нуждае!Ако все още нямате идея какво да подарите, ви препоръчваме да посетите онлайн магазин Neostyle.bg, в който ще откриете богато разнообразие от предложения за подаръци за всеки член от семейството и по всеки повод.", "date": "2019.06.18", "title": "Съвети за лесно избиране на подаръци за мъж"}
{"url": "https://offnews.bg/temida/okonchatelno-balgaria-shte-prati-na-erdogan-kiurd-osaden-za-chlenstv-705609.html", "text": "Софийският апелативен съд (САС) реши окончателно да екстрадира в Турция осъдения турски гражданин от кюрдски произход Илхан Карабаг. След множество отлагания, днес САС потвърди решението на Софийския градски съд (СГС) от 9 април т.г. за екстрадицията на Карабаг. Той е осъден на 3 години и три месеца затвор в Турция за членство в считаната от турските власти за \"терористична организация\" Работническа партия на Кюрдистан (ПКК).Карабаг иска да остане в България, за да избегне политическа репресия. Пред магистратите адвокатът му подчерта, че в турските затвори доказано съществуват практики на изтезания, убийства и малтретиране на задържаните под стража, като това се посочва и в доклад на Европейския парламент от 2017 г.Според съда обаче тези доводи са неоснователни.Защитникът му още посочи, че в момента паралелно в Софийския административен съд тече производство, в което той се бори да получи убежище в България, като искането му за международна закрила ще бъде разгледано утре. Както , според изпратените от турските власти на българския съд документи, Карабаг е извършил престъпление като се е присъединил към \"терористичната организация\" ПКК на територията на Ирак, където преминава през военно и идеологическо обучение. След като действа на територията на два района в страната, той напуска през 2012 г., но според тях се връща през 2015 г., за да се сражава срещу ПЙД.Абревиатурата ПЙД в документите обаче обозначава Партията на демократичния съюз, която е клон на същата ПКК, в която той е участвал, само че в Сирия. Това поставя под съмнение твърденията, тъй като няма логика ПЙД да воюва срещу собствената си партия-майка. По думите на Карабаг, той всъщност е воювал срещу Ислямска държава.Според разследването той е влязъл у нас с фалшива самоличност, като се опитва да напусне страната незаконно през февруари 2017 г. и без да е поискал закрила от България. От 15 март 2017 г. Карабаг е регистриран в Държавната агенция за бежанците, като малко по-късно пак прави опит да избяга. За това той изтърпява наказание от общо 8 месеца зад решетките. Според постановеното от съда, той представлява \"рисков фактор\" в България и Европейския съюз и е трябвало да поиска убежище още с влизането си в страната. Карабаг е осъден за членството си в ПКК, което е определено от съда като \"тежко криминално престъпление\", а не политическо такова. Делото бе отлагано многократно поради липсващи или непреведени документи, но на почти всички четения в залата присъстваше и турски дипломат. Това, според правозащитниците, е \"груб натиск над решенията на българския съд и има пряко влияние върху решението на СГС от 9 април 2019 г. за екстрадицията на Илхан Карабаг\". Неговото присъствие в залата притеснява и потенциални свидетели, които биха защитили Карабаг, но също са напуснали южната ни съседка и отказват да рискуват среща с представител на турските власти.Турският дипломат бе в залата и днес. Решението на съда този път обаче е окончателно и не подлежи на обжалване, въпреки че единият съдия от състава го е подписал с особено мнение (т.е. не е бил съгласен). Карабаг ще остане в българския арест до предстоящата му екстрадиция от страната. Делото му за поисканата закрила предстои утре, очаквайте подробности по случая.", "date": "2019.06.18", "title": "Окончателно: България ще прати на Ердоган кюрд, осъден за членство в ПКК"}
{"url": "https://offnews.bg/obshtestvo/zasileni-proverki-po-patishtata-sled-seriata-tezhki-katastrofi-705610.html", "text": "Засилен пътен контрол стартира на територията на цялата страна, съобщи МВР. Акцията е във връзка с настъпилите през последните дни тежки пътни инциденти.Специализирана операция на пътна полиция започва от днес. Ще бъде засилен контролът върху скоростта, неправоспособността на шофьорите, ползването на обезопасителните колани и детските обезопасителни системи, отнемането на предимство на пешеходци на пешеходни пътеки. Особено внимание ще се обръща на водачите на двуколесни превозни средства - на тяхната правоспособност, видимостта и състоянието на регистрационните табели на моторните превозни средства, използването на защитните каски, съобщават от полицията.Полицейските екипи ще има по участъци с въведена временна организация на пътя, както и по местата със засилен трафик.Същевременно продължава и предприетата за летния сезон операция на пътна полиция за засилен контрол на транзитно преминаващите през страната превозни средства.", "date": "2019.06.18", "title": "Засилени проверки по пътищата след серията тежки катастрофи"}
{"url": "https://offnews.bg/obshtestvo/muhal-techove-i-mizeria-v-infektcioznoto-otdelenie-v-karlovo-705588.html", "text": "Мизерия в инфекциозното отделение на болницата в Карлово. Мухъл, излющени стени, течове и изгнила дограма. За това ни сигнализира зрителка на Нова телевизия. Жената прекарала в здравното заведение няколко дни заедно с детето си. По думите й храната е под всякаква критика, отношението към пациентите - грубо.„Инфекциозното отделение възстанови дейността си през 2002 г. Условията не бяха точно такива. То беше изцяло реновирано. Проблемът е, че не е газифицирано и е със стара отоплителна инсталация. Предвидили сме ремонт след 15 юли”, заяви в ефира на „Здравей, България” изпълнителният директор на болницата Христо Пелев.", "date": "2019.06.18", "title": "Мухъл, течове и мизерия в инфекциозното отделение в Карлово"}
{"url": "https://offnews.bg/obshtestvo/misiata-e-vazmozhna-sotcialnite-pomognaha-na-bashta-da-ne-zagubi-detc-705620.html", "text": "Бащата и майката живеели на съпружески начала. Създали четири деца, едно от които починало на 2-месечна възраст. Малко след това майката заминала в чужбина и бащата останал да отглежда децата си. Сам.От отдел „Закрила на детето“ към дирекция „Социално подпомагане“ започнали да работят по случая с 3-те деца, след като установили, че те се отглеждат в изключително лоши битови условия, криещи опасност за тяхното здраве и живот. Поради констатирания риск за здравето и живота на децата, те са настанени за отглеждане в професионални приемни семейства, като временна мярка.Раздялата била трудна за всички, но социалните работници оказвали пълно съдействие и реализирали срещи всеки път, когато бащата и децата поискали. Те поддържали връзка помежду си през цялото време и чрез телефонни и интернет разговори. Децата били запознавани подробно с всичко около баща си – ново жилище, работа и пр. С помощта на отдел „Закрила на детето“, на бащата била осигурена работа и било отпуснато общинско жилище, което той ремонтирал. Само няколко месеца по-късно децата биват реинтегрирани в семейството си, след подадена молба от родителя. Отдел „Закрила на детето“ към дирекция „Социално подпомагане“ констатирал, че са налице подходящи условия и среда без риск за отглеждане на децата. Приемните родители, при които били настанени децата, били обучени как ги приобщят към себе си, без да прекъсват връзката с родителя. Затова и връщането на децата бил съвсем естествен и лесен процес.Днес семейството продължава да бъде подкрепяно от заинтересованите по случая институции. Бащата е подпомогнат, ежемесечно се извършват посещения на адреса и разговори с него и трите деца. Той има пълното осъзнаване какво разбиране трябва да има към потребностите на децата и какво е най-необходимо за тях. Подсигурил е личен лекар и следи стриктно за задоволяване на здравните им нужди. Осигурил е и редовното им присъствие в училище.Според социалния работник, работещ по случая: „ До момента не са установени проблеми, свързани с протичането на следреинтеграционния период при трите деца. И бащата, и децата са щастливи. Всичко се развива много, много добре.“", "date": "2019.06.18", "title": "Мисията е възможна: Социалните помогнаха на баща да не загуби децата си"}
{"url": "https://offnews.bg/nashite-avtori/puknete-kampingari-705590.html", "text": "Къмпингари, природата не е за вас! Тя е за всички. Всички ще рече един хитър инвеститор и сто тъпи селяндури с по нива до морето, които си въобразяват, че ще станат туристически босове. Природата е бялото платно, върху което чака да бъде нарисуван шедьовър. А палатката не е шедьовър.За да се докоснат всички до морската шир, имаме нужда от обем. От размах. А палатките са за двама-трима души. Максимум четири и куче. А един хотел може да предложи много. Тук от доказателства няма нужда.Палатките не сближават хората. Алиенират ги. Друго е в хотел със стени от гипс картон. Чуваш какво си говорят хората около теб. Как дишат дори ги чуваш. Ако имаш сговорчиви съседи, може дори общи теми да си измислите и оп цяла нощ да си говорите. Това и с палатките става, но палаткаджиите са дръпнати хора. Искат самота и тишина.Гледат да са далече един от друг. Да мълчат. И после защо самоубийствата и употребата на наркотици са с такъв ръст сред младите.Още по-важно е, че от палатка никой не печели.Палатката не плаща данък. Що палатката да бъде защитена от държавата? Ако не сте схванали, държавата е мегамутра. Цакаш – защитава те. Не цакаш – гориш.Единствено с глоба можеш да издоиш палатката. Спете спокойно, това вече е направено.От палатката не печели селяндуринът на чиято наследствена дюна е опъната. Защото дюните са частни. Ако не знаете още дядовците на тези селяндури са си пасли камилите по тези места, но това е друга тема. От палатката не печели и кметството. То печели от бетон. Там лесно се смята. Каквото трябва, цак-цак, на квадратен метър.Палаткаджиите са шумни хора. Аз лично съм виждал как свирят и пускат музика след десет. Събират се около нелицензирани огньове, в които горят незаконно събрани дърва. Понякога пекат миди, които са с недоказан произход. Най-нахалните от тях дори пеят и свирят, все едно са много щастливи от това което правят, което ги прави особено омразни в очите на всички. (Ако сте забравили, кои сме всички – по горе).Още съвсем малко дива природа ни е останала, но ние ще я опитомим. Разполагаме с нужните хора, нежните закони и нужните идиоти. Защото, когато бориш природата винаги е задължително да го правиш с идиоти.И накрая трябва да се знае! Палатката не защитава природата. Тя няма сертификат издаден от нито едно министерство. Палатката няма пречиствателна станция. Друго си е хотел на 20 етажа. Можеш да построиш и пречиствателна станция и трафопост. Хеликоптерна площадка на покрива също. Вие схващате ли за каква защита на природата говорим? А палатка какво?", "date": "2019.06.18", "title": "Пукнете, къмпингари"}
{"url": "https://offnews.bg/futbol/evrobojtcite-ni-uznavat-sapernitcite-si-705585.html", "text": "Участниците ни в европейските клубни турнири ще узнаят днес съперниците си за първия квалификационен кръг съответно в Шампионската лига и Лига Европа. България ще бъде представена на европейската сцена от Лудогорец, ЦСКА, Левски и Локомотив Пловдив.Жребият в Нион стартира от 15,30 часа за ШЛ, а час по-късно ще бъдат определени и съперниците в Лига Европа. Късно снощи от УЕФА обявиха и разбивките по урни с потенциалните съперници на българските отбори.Най-лесни за преодоляване изглеждат тези на ЦСКА, а Левски може да се срещне потенциално с отбор от превърналата се в син кошмар Словакия - Ружоберок. През годините Левски е отпадал от Слован Братислава, Жилина и Спартак Търнава.Лудогорец пък ще бъде сред поставените отбори в жребия и ще се опита да стигне отново до групите, каквато е голямата цел пред тима от Разград.Жребият за втория кръг на квалификациите, в който ще се включи и носителят на купата на България Локомотив Пловдив, ще бъде изтеглен в сряда.Шампионска лигаГрупа 1:поставени: Астана (Казахстан), Лудогорец (България), Цървена звезда (Сърбия), Шкендя (Македония), АИК (Швеция)непоставени: Судува (Литва), ЧФР Клуж (Румъния), Ференцварош (Унгария), Номе Калю (Естония), Арарат-Армения (Армения)Група 2:поставени: Селтик (Шотландия), Карабах (Азербайджан), Шериф Тираспол (Молдова), Дюделанж (Люксембург), Слован Братислава (Словакия)непоставени: Валета (Малта), Сараево (Босна и Херцеговина), Сутиеска (Черна гора), Партизани (Албания), Сабуртало (Грузия)Група 3:поставени: БАТЕ Борисов (Беларус), Марибор (Словения), Розенборг (Норвегия), ХИК Хелзинки (Финландия), Дъндолк (Ирландия), Дъ Ню Сейнтс (Уелс)непоставени: Победител от предквалификационния кръг, Пяст Гливице (Полша), Валур Рейкявик (Исландия), Линфийлд (Северна Ирландия), ХБ Торшаун (Фарьорски острови), Рига (Латвия).Лига ЕвропаГрупа 2:поставени: Хайдук Сплит (Хърватия), Лагия Варшава (Полша), Раднички Ниш (Сърбия), ЦСКА (България), Ордабаси Шимкент (Казахстан)непоставени: Флора Талин (Естония), Торпедо Кутаиси (Грузия), победителят от предквалификацията Санта Жулия (Андора)/Европа (Гибралтар), Титоград (Черна гора) и Гзира Юнайтед (Малта).Група 5:поставени: Фехервар (Унгария), Жрински Мостар (Босна и Херцеговина), Шахтьор Солигорск (Беларус), Нефтчи Баку (Азербайджан), Левски (България)непоставени: Хибърниънс (Малта), Ружомберок (Словакия), Академия Пандев (Македония), Сперанта Нишпорени (Молдова), ФК Зета (Черна гора).", "date": "2019.06.18", "title": "Евробойците ни узнават съперниците си"}
{"url": "https://offnews.bg/futbol/legendata-mishel-platini-e-arestuvan-za-rushvet-ot-2-mln-evro-za-svet-705602.html", "text": "Бившият президент на УЕФА Мишел Платини е арестуван във Франция, съобщава британският Independent.Легендарният футболист е задържан за корупция, като част от разследванията за схемите, които доведоха до домакинството на Катар на световното първенство през 2022 година.Платини е бил задържан от френската полиция във вторник сутринта в Нантер, западно предградие на Париж. В момента той е в ареста към Антикорупционния отдел на вътрешното министерство на Франция.Срещу него имаше обвинение и в това, че е получил нерегламентирано плащане от 2 милиона долара от бившия президент на ФИФА Сеп Блатер.", "date": "2019.06.18", "title": "Легендата Мишел Платини е арестуван за рушвет от 2 млн. евро за световното в Катар"}
{"url": "https://offnews.bg/futbol/ludogoretc-shte-meri-sili-s-shampiona-na-ungaria-v-parvia-krag-na-sham-705631.html", "text": "Лудогорец ще играе с унгарския шампион Ференцварош в първия квалификационен кръг на Шампионска лига. Това отреди тегленият в Нион жребий днес.От Европейската футболна централа разделиха участниците в три групи, като българският първенец беше сред поставените в Група 1. Първите мачове са на 9 и 10 юли, а реваншите на 16 и 17 юли.Може да се каже, че Ференцварош бе един от двата възможно най-неприятни противници за разградчани. Останалите опции бяха Судува (Литва), Клуж (Румъния), Арарат (Армения) и Номе Калю (Естония).Преди година Лудогорец също трябваше да мери сили с действащия шампион на Унгария, който тогава беше МОЛ Види, но във втори предварителен кръг на турнира на богатите.Лудогорец изпусна доста положения в първия мач в Разград и срещата приключи без попадения, а по-късно реваншът беше спечелен от унгарците минимално с 1:0 и \"орлите\" бяха елиминирани.", "date": "2019.06.18", "title": "Лудогорец ще мери сили с шампиона на Унгария в първия кръг на Шампионска лига"}
{"url": "https://offnews.bg/analizi-i-komentari/idva-li-nova-vojna-v-blizkia-iztok-705625.html", "text": "Новият конфликт около Иран, възникнал след мистериозните инциденти с танкерите в Оманския залив, се разгаря като подпален петрол. Миналата неделя темата бе продължена от израелския премиер Бинямин Нетаняху, който призова „да се спре опасната иранска агресия и да се гарантира свободата на навигацията в международни води“.Въпросът кои са тези „подпалвачи на водата“ остава главен. На практика това напълно биха могли да направят съюзниците на САЩ в Близкия Изток, за които Иран е екзистенциална заплаха. И все пак не е задължително това да е Израел. Непримиримият регионален съперник на Иран – Саудитска Арабия по-рано приключи разиграната като по ноти провокация против своя съюзник в Персийския залив – Катар, като го обвини в таен заговор с Иран, и за броени дни се сдоби с изолация.След като така постъпи с Доха, Рияд още повече би извършил подобна акция с далечен обхват и по отношение на Иран. Колкото до обвиненията на Техеран, то независимо от липсата на доказателства, не следва да се изключва иранската следа.От една страна, за правителството на иранските реформатори да се хвърлят в такава авантюра би било безумие, предвид това, че президентът Рохани и обкръжението му са заложили целия си политически капитал на перспективата Иран да излезе от изолацията. От друга страна, иранската власт – това е бой на булдози под персийски килим. Там върви „битка на кулите“ или по-точно на минаретата – покрай „либералите“ има още влиятелни консерватори. Те биха искали по-скоро да се върнат към предишния конфронтационен модел на отношенията със Запада от времето на президента Ахмадинеджад.В крайна сметка, в Техеран прозвучаха заплахите за затварянето на Ормузкия пролив и за удар по „главата“ на САЩ. А и не много отдавна иранският генерал Муртаза Курбани предупреди: „Ако САЩ проявят и най-малкото безразсъдство, техните кораби ще се окажат на дъното на морето след нашите ракети и новото секретно оръжие“. Историята с танкерите е мегаскандал, способен да развърже ръцете на всички онези сили от двете страни, които не са доволни от сегашното крехко статукво.Но който и да стои зад тези инциденти, главния въпрос е ще успеят ли провокаторите да започнат нова война в Близкия Изток.И тук накрая всичко ще зависи от един единствен човек – президента на САЩ и неговия избор.Преди 15 години Джордж Буш-младши започна война в Ирак, „след контакт с Бога“, както казват биографите му, който все едно го е пратил на поход против Саддам Хусейн. Сега на Тръмп му предстои да направи своя избор – той трябва да реши да се вслуша ли в най-близкото си обкръжение и нетърпеливите международни съюзници, задаващи един и същ въпрос: „Кога започваме?“.Принципната разлика между иранската ситуация и тази в Ирак е в несъпоставимата цена на въпроса. Политици, дипломати и експерти, които няма как да бъдат заподозрени в симпатии към Техеран, предупреждават, че с оглед цялостния военно-икономически потенциал на Иран и контролираните от него групировки в региона, последствията от една такава война ще надхвърлят всички близкоизточни войни през последния половин век, взети заедно.Поради това за Доналд Тръмп вероятно е по-добре да не предизвиква съдбата, към което го подтикват „подпалвачите на водата“.В близко време Пентагонът ще изпрати в Близкия Изток над 1 000 военни в отговор на атаките върху танкерите в Оманския залив, съобщиха агенциите. САЩ твърдят, че Техеран е организаторът на взривовете и за доказателство публикуваха нови снимки от мястото на инцидента. Иранските власти, на свой ред, отговориха с предупреждението, че могат да напуснат ядрената сделка.Началникът на генералния щаб на Иран Мухаммед Бакири определи като несериозни обвиненията на САЩ, Израел и Саудитска Арабия, отправени към Техеран заради атаките върху танкерите. „Ако Иран реши да затвори Ормузкия пролив, ще го направи открито. Безопасността в района на Ормузкия пролив и Персийския залив са изключително важни за Иран и сигурността на страната“, посочи Бакири.", "date": "2019.06.18", "title": "Идва ли нова война в Близкия Изток"}
