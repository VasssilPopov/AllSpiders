{"url": "https://offnews.bg/futbol/tcska-s-dramatichna-pobeda-nad-slavia-maurides-otnovo-geroj-za-cherv-686155.html", "text": "ЦСКА победи драматично Славия с 2:1 в двубой от 4-ия кръг на Първа лига, игран на стадион \"Българска армия\". Така \"червените\" продължават да бъдат единствени в елита с пълен актив от точки - 12.Това автоматично ги прави едноличен лидер в класирането. Мауридес се превърна в големия герой за \"армейците\", след като вкара в продължението на първото полувреме и в 90-ата минута.И двете му попадения за тима бяха след прекрасни центрирания на Кирил Десподов. За гостите точен бе Карабельов в 66-ата минута. С двата си гола Мауридес вече има 8 попадения за \"червените\".Следващата среща за ЦСКА е реваншът от Лига Европа срещу ФК Копенхаген, който е идният четвъртък от 19:30 часа. Славия пък приема Дунав Русе в мач от Първа лига ден по-късно от 18:30 часа.По-рано днес Лудогорец стигна до трудна победа над Витоша Бистрица с 2:0 и прекъсна серията си от два двубоя без победа в първенството. Треньорът на \"орлите\" Пауло Аутуори заложи на голяма част от резервите си заради предстоящия реванш със Зрински Мостар от Лига Европа. Головете в Бистрица бяха дело на Върджил Мисиджан (65) и Клаудиу Кешеру (75).", "date": "2018.08.12", "title": "ЦСКА с драматична победа над Славия, Мауридес отново герой за \"червените\""}
{"url": "https://offnews.bg/futbol/mauritcio-sari-se-izmachi-v-debiuta-si-nachelo-na-chelsi-686140.html", "text": "Мениджърът на Челси Маурицио Сари се измъчи по време на дебюта си в английската Висша лига.Причината не е в играта на възпитаниците му, които разгромиха Хъдърсфийлд като гост с 3:0, а в страстта към никотина. На английските стадиони е тотално забранено пушенето и Сари не успя да си запали цигара поне на полувремето в тунела, както е свикнал да прави в Италия, където за последно водеше Наполи.Големият тактик си дъвчеше незапален фас в устата като заместител на димящата цигара.За да задоволи потребностите на новия си мениджър, от Челси планират да му изградят специален кът на \"Стамфорд Бридж\", където да си пуши.Сари е известен като страстен пушач, като на ден успява да опустоши по 4 кутии. Сари често намира разбиране при гостуванията. През миналия сезон от германския РБ Лайпциг се погрижиха за комфорта му при гостуването на Наполи и му обособиха специално помещение за пушене лично за него.", "date": "2018.08.12", "title": "Маурицио Сари се измъчи в дебюта си начело на Челси"}
{"url": "https://offnews.bg/leka-atletika/treniorat-na-mirela-demireva-viarvah-vav-vazmozhnostite-j-686141.html", "text": "Треньорът на oлимпийската вицешампионка от Рио 2016 Мирела Демирева - Маринус ван Лювен е бил напълно спокоен по време на финала при скока на височина на европейското първенство в Берлин.Въпреки че българката пропусна височини, на които се решаваха медалите – 194 см и 198 см, той е бил уверен в силите на състезателката си. Демирева трябваш еда решава с последния си опит на 200 см дали ще спечели отличие, или ще се нареди пета в надпреварата. \"Това сме го тренирали. На състезанията преди това, тя също скача така\", каза Ван Лювен.Демирева пък вчера отдели голяма част от времето си, за да прекара с треньора си. Двамата се отдадоха на разходка с велосипеди около забележителностите на Берлин. Тя дори отказа няколко телевизионни интервюта, за да бъде с наставника си.\"Изключително важно е да покажа уважението си и респекта към моя треньор, защото той е тук заради мен. Ние сме екип и имаме една цел, работим заедно за нея.Той е един от най-добрите ми приятели, той ми е учител. Разбира се, изключително важно е аз да показвам уважението си към него, защото всички успехи дължа на него\", каза Мирела.", "date": "2018.08.12", "title": "Треньорът на Мирела Демирева: Вярвах във възможностите й"}
{"url": "https://offnews.bg/futbol/tcska-se-razmina-s-nenuzhen-v-iuventus-686133.html", "text": "ЦСКА се размина с плеймейкъра на Ювентус Стефано Белтраме, пише \"Тема Спорт\". Той е предпочел предложението на холандския Ден Бош, за който вече е играл веднъж - през сезон 2016/17 г.Белтраме ще премине отново под наем в тима от Ниската земя, който през следващата година може да го откупи за сума в порядъка на 1 милион евро. В следващите 3 сезона обаче Ювентус запазва опцията да придобие обратно правата му срещу 2 милиона евро. Медията JuventusNews24.com съобщава, че Белтраме ще премине прегледи в Холандия в понеделник.Междувременно официалният сайт на ЦСКА пусна важна информация за феновете на 31-кратните шампиони, които ще пътуват до Копенхаген, за да подкрепят играчите на Нестор Ел Маестро в реванша от третия предварителен кръг на Лига Европа. Първият двубой завърши 1:2 за датчаните, като сега \"червените\" имат нужда от победа с отбелязването на минимум два гола, за да се класират за плейофите.", "date": "2018.08.12", "title": "ЦСКА се размина с ненужен в Ювентус"}
{"url": "https://offnews.bg/nauka/nasa-izstrelia-sondata-parkar-koiato-shte-dokosne-slantceto-686138.html", "text": "Американската космическа агенция НАСА изстреля сондата \"Паркър\", която ще \"докосне\" Слънцето и ще изследва неговата корона. Мисията е определяна като историческа, защото има за цел да разкрие тайните на атмосферата около Слънцето и причините за опасните слънчеви бури, съобщава БНР.Хиляди зрители проследиха точно в 3.31 часа изстрелването на сондата от космодрума Кейп Канаверал във Флорида. Сред тях беше и 91-годишният астрофизик Юджийн Паркър, на чието име е кръстен космическият апарат. Стартът на сондата беше отложен с един ден заради технически проблем, кото се почви минути преди изстрелването й.Сондата \"Паркър\", която е на стойност 1,5 милиарда долара, е с размерите на малък автомобил. Нейната мисия е да бъде първият космически апарат, който ще се опита да оцелее в атмосферата на Слънцето, която е 300 пъти по-нагрята от повърхността на звездата. Сондата ще трябва да премине на 6,2 милиона километра от повърхността на Слънцето и да прекоси 24 пъти неговата корона по време на 7-годишната си мисия.", "date": "2018.08.12", "title": "НАСА изстреля сондата Паркър, която ще 'докосне' Слънцето"}
{"url": "https://offnews.bg/izvan-terena/atletiko-madrid-privleche-sashtinski-otelo-686134.html", "text": "Голям ревнивец се оказа новият колумбийски футболист на Атлетико Мадрид Сантяго Ариас.Той е забранил на ослепителната си половинка Карин Хименес да излиза сама в испанската столица без него и я държи като под домашен арест в предоставеното му от клуба имение.Постъпката му определено е разочаровала папараците, които вече предвкусваха тлъсти хонорари за снимки на красавицата, която е по-известна в родината си от своя съпруг-футболист.Дамата е една от местните кралици на Инстаграм и има над половин милион последователи.", "date": "2018.08.12", "title": "Атлетико Мадрид привлече същински Отело"}
{"url": "https://offnews.bg/politika/mladezhite-ot-bsp-sofia-predlagat-finansova-pomosht-za-detca-bez-686162.html", "text": "Недопустим е недостигът на места в детските ясли в София. Това се посочва За съжаление, кметът Фандъкова и нейният екип не могат да се справят с този проблем вече 10 години. Това говори за липса на управленска визия. С тези думи председателят на Младежкото обединение в БСП – София Петко Димитров постави началото на символичната акция пред Столична община под мотото „Място за всяко дете“.Така младите социалисти отбелязаха Международния ден на младежта и отпратиха отворено писмо до кмета Йорданка Фандъкова.„Важно е за всеки млад човек, когато реши да има деца, да получи подкрепата на общината, в която живее, а в европейската столица София не е така. Надяваме се управляващите да обърнат внимание на предложенията ни“, заяви Димитров.В отвореното писмо до Фандъкова младежите са направили конкретни предложения за решаване на проблема с недостига от над 4 000 места в детските ясли в столицата - до преодоляване на недостига – целева финансова помощ за млади родители до 29 г., които учат или работят и за чиито деца в яслена възраст няма места; приоритетно изграждане на детски ясли спрямо нуждите на столичните райони и решаване на проблема с недостига на квалифициран медицински персонал в яслите, чрез справедливо и достойно заплащане.„Откакто съм общински съветник един от най-често задаваните въпроси от млади родители е защо няма място за моето дете, въпреки, че има максималния брой точки, живеем на метри от детското заведение и отговаряме на всички изисквания?“, това сподели Николай Николов от групата на БСП в СОС. „Госпожа Фандъкова се хвали, че Столична община има рекорден бюджет от милиард и половина лева, а продължава да не решава трайно този важен за младите хора въпрос. На фона на демографската криза в България, в София има, макар и скромен, положителен прираст. Ето защо Столична община трябва да подкрепя и стимулира младите родители, а не да създава пречки пред отглеждане но на деца“, категоричен е младият общински съветник.", "date": "2018.08.12", "title": "Младежите от БСП – София предлагат: Финансова помощ за деца без място в ясла"}
{"url": "https://offnews.bg/obshtestvo/do-10-hil-lv-globa-mozhe-da-otnesat-organizatorite-na-patriotichnoto-686144.html", "text": "До 10 хил. лв. глоба може да отнесат организаторите на хоро в Рила, където участници в събитието нагазиха до кръста в едно от Седемте рилски езера. В събота снимка на танцьори в народни носии, нагазили в , разгневи стотици хора в социалните мрежи. Влизането в езерата и реките на Рила е строго забранено. От Дирекция „Национален парк Рила“ съобщиха, че започва процедура за налагане на административни наказания и санкции за неспазване на режимите в защитената територия.За 11 август е било издадено разрешение за провеждането на събитието за най-дълго хоро в района на циркуса на Седемте Рилски езера. Дирекцията е издала разрешение за заснемане на сцени от филм, като в заповедта на директора на парка са дадени изрични указания за начина на провеждане на снимачните дейности и организацията им.Заповедта не е била спазена, уточняват от дирекцията и допълват, че са били извършени нарушения на Закона за защитените територии, плана за управление на парка и установените режими и норми в парка.На организаторите на събитието – Фондация „Нашият дом е България“, във връзка със заснемане на филма „Нашият дом е България“ ще бъде потърсена административно-наказателна отговорност за неспазване на поставените условия по издадената съгласувателна заповед на директора на парка.При установяване самоличността на участниците в нарушението, които нерегламентирано са навлезли в езеро „Близнака“, също ще бъде потърсена административно-наказателна отговорност.За юридически лица Законът за защитените територии предвижда налагане на имуществена санкция от 1000 до 10 000 лв., а на физически лица – глоба, като минималната е в размер от 5 до 100 лв., а максималната от 500 до 5000 лв.Вчера служителите на парка не допуснали нерегламентирано навлизане на моторни превозни средства в защитената територия. ", "date": "2018.08.12", "title": "До 10 хил. лв. глоба може да отнесат организаторите на патриотичното хоро в Рила"}
{"url": "https://offnews.bg/obshtestvo/70-ot-detcata-v-balgaria-sa-zhertva-na-nasilie-v-semejstvata-si-686137.html", "text": "Изследване, проведено от Синдиката на българските учители и МВР, показва, че 70 процента от децата в България са жертва на насилие в семействата си, съобщава БНР.Според председателя на учителсикя синдикат Янка Такева проблемът се дължи и на това, че много родители не приемат начина, по който децата им се отнасят към ученето:\"60% от това насилие се дължи на това, че родителите имат претенции към поведението на своите деца. Особено поведение, свързано с оценките в училище.Учителите също са жертва на агресия, подчерта Янка Такева. Според нея 65 процента от преподавателите в училище са подложени на различен вид натиск:45% от учителите търпят насилие от страна на родителите. Както българският учител обича да казва \"отглезените родители\" или от тези, които не знаят какво искат.\"", "date": "2018.08.12", "title": "70 % от децата в България са жертва на насилие в семействата си"}
{"url": "https://offnews.bg/112/otkriha-tialo-na-mazh-na-severnia-plazh-v-burgas-686132.html", "text": "Труп на мъж е открит тази сутрин на северния плаж в Бургас, съобщи говорителят на Областната дирекция на МВР-Бургас Цветелина Рандева, цитирана от bTV.Към момента самоличността на мъжа е неустановена. Видимата възраст е между 50-60 години.На лявата му ръка има татуировка. Мъжът е бил с дрехи.", "date": "2018.08.12", "title": "Откриха тяло на мъж на северния плаж в Бургас"}
{"url": "https://offnews.bg/futbol/bivsh-as-na-levski-se-zavarna-v-udineze-686136.html", "text": "Бившият футболист на Левски Антонио Вутов се прибра в Италия, където започна подготовка с Удинезе, пише \"Меридиан мач\". През миналия сезон офанзивният халф игра на \"Герена\" като преотстъпен от тима от \"Фриули\".Футболистът не се разбра с ръководството на \"сините\" да остане още една година под наем. Вутов дори започна подготовка с Левски това лято, но в последствие се оказа, че той няма да облича повече синята фланелка.През това лято Удинезе си върна 13 футболисти, които бяха пратени под наем в отбори от България, Турция, Португалия, Гърция, Англия, Испания и Швейцария.Все още не е ясно къде ще продължи кариерата си Антонио Вутов, тъй като Удинезе няма да го задържи в първия състав. \"Фриуланите\" ще му търсят нов отбор, където да го пратят под наем, но този път ще държат да е по-близо, за да го държат под око.", "date": "2018.08.12", "title": "Бивш ас на Левски се завърна в Удинезе"}
{"url": "https://offnews.bg/112/telata-na-dve-detca-biaha-namereni-na-brega-kraj-durankulak-686142.html", "text": "Морето край Дуранкулак изхвърли телата на две деца. Предстои те да бъдат идентифицирани.Телата са изхвълени на същия неохраняван плаж до село Крапец, от който вчера  от шабленското село Спасово, съобщава БНТ.Четири деца на възраст между 12 и 15 години около 13 часа вчера влизат в морето, но само едно от тях успява да излезе на брега и да повика помощ. На мястото на инцидента пристига спасителят от охраняемата зона, но трите деца повече не са били видени в морето. Екипите на граничната полиция и района за управление на МВР в Шабла също не успяват да открият децата.И днес продължава силният североизточен вятър, който предизвика опасни вълнения в морето, предупреждават специалистите.", "date": "2018.08.12", "title": "Телата на две деца бяха намерени на брега край Дуранкулак"}
{"url": "https://offnews.bg/112/spasiha-ot-udaviane-15-godishno-momche-na-plazha-v-burgas-686149.html", "text": "15-годишно момче беше спасено от удавяне на бургаския плаж. То беше извадено от морето в района на моста, съобщава БНР.Свидетели на случилото се обясниха, че момчетата са били две, но само едно от тях е паднало във водата. \"След като ни повикаха и отидохме на място видяхме, че момчето вече е изкарано на плочата на моста\", обясни спасителят Зорница Желязкова:\"Видимо в безсъзнание, без дишане, без пулс, без нищо, просто си лежи. Започнахме да прилагаме първа долекарска помощ, както си е по реда. След това започна малко по малко да идва на себе си, каза си името, годините, личеше си, че се върна към живота. Свидетели около него ни казаха на нас, че са видели някой да им дава нещо и след това момчето е паднало във водата\".Желязкова допълни, че момчето е било в съзнание, когато е откарано от линейката.Черната статистика по Черноморието показва, че само през почивните дни в морето са се удавили седем души. Морето край Дуранкулак изхвърли телата на две деца, като се предполага, че това са младежите, за които първоначално беше съобщено, че са . По-късно беше открито и тялото на третото дете.В Бургаско пък в петък, събота и неделя . Тялото на единия от тях все още не е идентифицирано. ", "date": "2018.08.12", "title": "Спасиха от удавяне 15-годишно момче на плажа в Бургас"}
{"url": "https://offnews.bg/politika/prezidentat-da-kazhe-koj-pazi-mitio-ochite-poiska-goranov-686147.html", "text": "Вероятно има политически чадър над Димитър Желязков – Очите, защото този мъж е осъждан и за него има доста данни. Това каза днес във Варна финансовият министър Владислав Горанов, съобщава bTV, позовавайки се на БТА.Той отговори на критиките на президента Румен Радев по-рано днес за това, че вероятно над Димитър Желязков има политически чадър.Нека президентът да каже кой пази Желязков, каза Горанов и посочи, че точно настоящата изпълнителна власт го е задържала с помощта на турските служби, като тогава е възникнал и скандалът около партийната структура на БСП в Бургас.Не приемам атаки срещу държавната администрация и особено срещу експертите от финансовото министерство и Агенция \"Митници\", заяви министърът в отговор на изявлението на президента Румен Радев по-рано през деня по случая с обществената поръчка в Бургас, с която бе свързан Димитър Желязков – Митьо Очите.Ако държавният глава е решил да води политическа война с партия ГЕРБ, това е негово право, но не съм съгласен да бъдат атакувани експерти, които не само през последните години, а и през целия преход са гарантирали финансовата стабилност на държавата, посочи Горанов.По думите му обществената поръчка е подписана от човек с над 20 години стаж – сестра на висш политик от БСП, но е професионалист и както всички държавни служители, служи на цялото общество.Самата поръчка е на фирма с лиценз от МВР и е на стойност 2520 лева за 2 години, допълни Горанов. Според него проверките за провеждането й и материалния интерес не предполагат драматични политически реакции. Ако това е голямата обществено-политическа тема, аз съм склонен като министър на финансите, да поема определена политическа отговорност, допълни Горанов.Ние сме първото правителство, което задели ресурс от милиарди левове за модернизацията на армията, каза още финансовият министър. По думите му това, че в края на миналата година компанията, която щеше да строи кораби за флота, се отказа в последния момент, всъщност води до забавяне в изпълнението на проекта.Успешните реализации в борбата с контрабандата показват, че сътрудничеството между институциите в страната е много добро, допълни Горанов. Той припомни, че 2017 г. е приключила с шест милиарда лева повече в сравнение с 2014 г.Настоящата година пък върви с близо 2 милиарда лева повече спрямо 2017 г., допълни Горанов. По думите му това показва, че в администрациите работят професионалисти и има политическа воля за справяне с проблемите като контрабандата и сивата икономика.", "date": "2018.08.12", "title": "Президентът да каже кой пази Митьо Очите, поиска Горанов"}
{"url": "https://offnews.bg/tenis/gratckiat-konkurent-na-nadal-za-titlata-v-toronto-nauchil-sam-mnogo-o-686143.html", "text": "Рожденикът Стефанос Циципас, който днес става на 20 години, си направи идеален подарък за рождения ден, след като се класира на финал на турнира от сериите \"Мастърс 1000\" в Торонто.По време 1/2-финала срещу Кевин Андерсън, представителят на \"Следващото поколение\" стоеше много далеч зад основната линия, когато посреща – тактика, която Стефанос призна, че е копирал от Рафаел Надал.Гръцкият талант ще се изправи на финала на турнира именно срещу Матадора.\"Научил съм много от Роджър, Рафа и Новак. Опитвам комбинирам по нещо и от тримата и мисля, че това е добре. Много ми помогна мачът с Доминик Тийм, защото имах отрицателен баланс срещу него.Май продължава да е отрицателен, но аз го победих на клей, а след това и на хард. Той ме надигра в Доха и Индиън Уелс и ми беше трудно да го приема.Вече усещам, че мога да играя добре на всички настилки и че мога да победя всеки тенисист, защото всеки от ударите ми е оръжие. Играя добре и се чувствам по-добре от всякога\", каза Циципас.", "date": "2018.08.12", "title": "Гръцкият конкурент на Надал за титлата в Торонто: Научил съм много от Рафа"}
{"url": "https://offnews.bg/obshtestvo/sled-3-dni-malchanie-vlastite-nameknaha-za-ataka-sreshtu-targovskia-re-686148.html", "text": "Прокуратурата, ДАНС и МВР са сезирани за  и регистъра на юридическите лица с нестопанска цел.Това съобщиха от пресцентъра на Агенцията по вписванията. Съобщението беше разпространено след 19.00 часа в неделя.Регистърът спря да работи в петък, но от агенцията отказаха да съобщят какъв е проблемът. В неделя стана ясно, че спецслужбите разследват случая, което означава, че системата е била обект на криминално посегателство, включително и хакерска атака.Регистърът съдържа огромен масив от данни на търговци и фирми и еветуалното им източване поставя под сериозен риск предприемачите.От Агенцията по вписванията съобщават единствено, че: За случая првоначално е уведомен е министърът на правосъдието, който незабавно е сезирал прокуратурата, ДАНС и МВР, става ясно от съобщението. Засега обаче остава загадка защо причините за срива на системата се пазят в тайна.От съобщението на Агенцията по вписванията става ясно, че е изготвен и задействан е авариен план-график за действие. За своевременното отстраняване на проблема незабавно са ангажирани и работят денонощно екипи на всички поддържащи фирми, IT експерти от Агенция по вписванията, както и външни експерти.Всички останали регистри на Агенция по вписванията са достъпни и функционират нормално.", "date": "2018.08.12", "title": "След 3 дни мълчание властите намекнаха за атака срещу Търговския регистър"}
{"url": "https://offnews.bg/112/chetirima-se-udaviha-v-burgasko-za-tri-dni-686145.html", "text": "Четирима души са се удавили в Бургаско в рамките на три дни.Два от случаите са станали в петък, а другите два са от събота и неделя, съобщават от ОДМВР-Бургас.На 10 август в Районно управление - Несебър е получено съобщение за открито мъжко тяло на морския плаж до пост № 6 в Слънчев бряг – юг. Извършен е първоначален оглед, като данни за насилствена смърт не са открити. Тялото е на мъж с неустановена самоличност, на видима възраст 50 – 60 години, с височина 170 см., бяла кожа, облечен с тъмен бански, със светла къса коса, без видими белези от наранявания, няма татуировки и отличителни белези.Вероятна причина за смъртта е удавяне. Тялото е откарано в отделение „Съдебна медицина” при УМБАЛ - Бургас за аутопсия.Същият ден около 20.00 ч. в Районно управление - Приморско е получено съобщение за това, че в морето на плаж ММЦ в Приморско се дави младеж – своевременно отзовалите са на сигнала полицаи констатирали, че около 19.50 ч. в морето влязъл да плува 24 годишния С.Б., молдовски турист, пристигнал в България на 31.07.т.г. Приятелите му забелязали, че се дави, но докато се организират да му помогнал, той изчезнал от очите им.Около 20.50 ч. на около два метра във водата, полицаите забелязвали мъжко тяло, което обачe от силното вълнение и течение отново било издърпано навътре в морето. Работата по случая продължава от служители на Районно управление – Приморско.Тялото на мъжа е открито в неделя около 8.00 часа сутринта, то е транспортирано за аутопсия в отделение \"Съдебна медицина\" към УМБАЛ - Бургас.В събота около 18.10 ч. в Районно управление - Приморско е получено съобщение за инцидент в близост до пост № 4 на Южния плаж в Приморско, при който в морето се удавил 27 годишния П.Н. от Пловдив. Констатирано е, че при бурно море, водните спасители забелязали в морето двама давещи се, като предприели действия по спасяването им.Спасителите успели да извадят единия мъж, но втория е завлечен от мъртвото вълнение навътре в морето. Установено е, че спасен е 27 годишния Ц.Н. от Пловдив, а брат му – близнак П.Н. е завлечен от бурното море, което около 19.35 ч. изхвърлило тялото му на около 300-400 м. от мястото, където влязъл да плува.Трупът на П.Н. е изпратен за аутопсия в отделение \"Съдебна медицина\" към УМБАЛ - Бургас.В ранните часове на неделя - около 04.25 ч., в Пето Районно управление – Бургас е получено съобщение за труп на мъж, открит на плажната ивица на Северния бургаски плаж до пост № 1, между дискотека „Сакса Бийч” и дискотека „Феймъс” – извършен е първоначален оглед, при който е установено, че тялото е на мъж с неустановена самоличност на видима възраст между 50 – 55 години, среден на ръст, с нормално телосложение, бяла брада оформена, като катинарче, бяла коса и челно оплешивяване. Трупът е бил гол, със запретната до раменете карирана риза с къс ръкав на каре. На дясната му ръка над китката е имало татуировка, изобразяваща „Котва“, а под нея надпис „SOS”. На лявата ръка над китката е имал татуировка, изобразяваща „Рицар”. При огледа видими следи от насилие по трупа не са установени.Вероятно същият е починал вследствие удавяне. Тялото на мъжа е транспортирано в отделение „Съдебна медицина” при УМБАЛ - Бургас за аутопсия.", "date": "2018.08.12", "title": "Четирима се удавиха в Бургаско за три дни"}
{"url": "https://offnews.bg/politika/zhertvite-na-patia-sa-poveche-ot-predvidenoto-v-strategiata-sreshtu-ka-686146.html", "text": "Жертвите на пътя към момента надвишават броя на загиналите, който е предвиден в Националната стратегия за подобря безопасността в движението по пътищата в България за периода 2011-2020 г. Това се посочва в  на Института за пътна безопасност, изпратено във връзка с  на Държавно-обществената консултативна комисия по проблемите на безопасността на движението. Статистиката показва, че въпреки че има намаление на броя на загиналите по пътищата, броят им не достига желаните стойности в стратегията. Реалният брой на загиналите участници в движението при ПТП през 2015 надвишава с 48 лица броя им през 2014 г. и достига 708 души. Броят на загиналите при ПТП през 2016 г. остава отново 708 души. През 2017 г. се констатира спад с 26 лица спрямо 2016 г. Тези данни, съпоставени с прогнозния темп за намаляване на жертвите от Стратегията показват, че в 2014 г. загиналите са повече с 40 лица; в 2015 г. – 120 лица и през 2016 г. - 165 лица и през 2017 г. - 178 лица, се посочва в становището на неправителствената организация.От института посочват, че проблемът се \"превръща в риск за националната ни сигурност\" и посочват, катастрофите водят до загуби за националните икономике в размер на повече от 2% брутния вътрешен продукт. Според изчисленията на института в България, където травматизмът и броят на ПТП са 2,5 пъти по-високи спрямо средните в ЕС, това се равнява на 1,8 млрд. лева загуби.От организацията посочват, че основата причина за тази стряскаща статистика е липсата на координиращ експертен орган. Въпреки съществуването на Държавно-обществената консултативна комисия по проблемите на безопасността на движението нейната администрация не е способна да поеме работата, която трябва да бъде извършена. Те предлагат координиращият орган да изгражда база данни и да анализира проблемите.Според института в Закона за движение по пътищата е посочено, е министърът на вътрешните работи ежегодно изготвя доклад за състоянието на безопасността по пътищата, но в последните десет години такъв доклад не е внасян в Министерски съвет.Предложението на министъра на вътрешните работи за промени в комисията не решават проблемите ѝ, смятат още от института. Комисията продължава да не разполага с административен капацитет самостоятелно да извършва задълженията си, възложени от ЗДвП. Не е посочено кой ще изготвя докладите и анализите за състоянието на безопасността на движението по пътищата. Не е посочено кой ще контролира изпълнението задачите и целите, уточняват от организацията и допълват, че в комисията трябва да бъдат включени неправителствени организации, които имат капацитет по проблематиката.Въпреки че към момента в комисията НПО са представени от Българския червен кръст, Националното сдружение на общините, Съюза на българските автомобилисти и сдружение на застрахователите, от института настояват за по-голяма представителност и заявяват, че големият брой правителствени институции, включени в състава на комисията, само размиват отговорността по темата за пътната безопасност. Готовност да се включат в състава на комисията са заявили и Българската асоциация на пострадали при катастрофи, Асоциацията на автомобилните производители и техните оторизирани представители в България, както и Българската браншова асоциация Пътна безопасност. От МВР отговарят на тези критики с мнението, че председателят на комисията за безопасността на движението има правомощия да кани представители на неправителствените организации в заседанията и за това двете предложения са отхвърлени.С промени в постановление на правителството за състава на Държавно-обществената консултативна комисия по проблемите на безопасността на движението по пътищата се предлага комисията да заседава веднъж месечно и да състява тримесечни и годишни доклади за състоянието на пътната безопасност. ", "date": "2018.08.12", "title": "Жертвите на пътя са повече от предвиденото в стратегията срещу катастрофите"}
{"url": "https://offnews.bg/obshtestvo/mazutno-petno-v-sozopolskia-zaliv-686153.html", "text": "Екологична бомба, заредена с тонове мазут, цъка на дъното на Созополския залив, съобщава БНТ.Сигнал за огромно мазутно петно на 2 км от остров \"Свети Иван\" е подаден от Михаил Заимов, който през летния сезон се занимава с подводни спортове в Созопол. Американският кораб „Мопанг\" тръгва от Бургас за Истанбул през юли 1921г. Натъква се на немска мина и потъва за минути на 35 метра дълбочина. Капацитетът на резервоарите му е за 650 тона мазут. След вчерашната буря днес Мишо Заимов ни води към мястото на потъналия кораб.Виждаме как в момента на повърхността излизат нови и нови петна от мазут, а силният вятър и вълнението ги носят към брега. Миризмата е тежка и много силна. След сигнала на Мишо Заимов към „Морска администрация\" от там изпращат катер за проверка и вземане на проби.Шефът на Морска администрация кап. Живко Петров съобщи, че до края на деня, ако силното вълнение утихне, мястото ще бъде ограничено със специални бонови заграждения, а утре на спешна среща при областния управител ще се решава как да бъде източено горивото от потъналия кораб. Взетите проби днес ще бъдат анализирани в лаборатория на „Басейнова дирекция\" във Варна, тъй като териториалните води са под техен контрол.", "date": "2018.08.12", "title": "Мазутно петно в Созополския залив"}
{"url": "https://offnews.bg/futbol/kristiano-ronaldo-veche-kasa-mrezhi-za-iuventus-686152.html", "text": "Точно осем минути бяха необходими на мегазвездата Кристиано Роналдо, за да отбележи първия си гол за Ювентус, макар и в неофициалния си дебют.Това се случи при разгрома с 5:0 над младежкия отбор на \"Старата госпожа\" в двубой, с който по традиция Ювентус стартира сезона. Роналдо дебютира с попадение за италианския шампион, а голът му предизвика овациите на насъбралата се публика в малкото градче Вилар Пероза. CR7 разпечата вратата на \"примаверата\" след страхотно подаване на Федерико Бернардески.Вторият гол бе дело на Емре Джан в 17-ата минута, който отправи неспасяем удар от около 25 метра. Последваха две попадения във вратата на Лориа, реализирани от Паоло Дибала в 31-ата и 40-ата минути. През второто полувреме Юве стигна до пети гол, дело на Клаудио Маркизио в 54-ата минута.Официалният дебют на Роналдо за Ювентус ще бъде на 16 август при гостуването на Киево във Верона от първия кръг на Серия А.", "date": "2018.08.12", "title": "Кристиано Роналдо вече къса мрежи за Ювентус"}
{"url": "https://offnews.bg/obshtestvo/prezidentat-shte-prisastva-na-praznika-na-voennomorskite-sili-vav-varn-686117.html", "text": "Президентът Румен Радев ще вземе участие в отбелязването на 139-та годишнна от създаването на Военноморските сили.В 9 часа на Морска гара-Варна ще се състои ритуал по тържествено вдигане на флаговете на корабите на ВМС и ритуал по присвояване на първо офицерско звание на випускниците на Висшето Военноморско училище \"Никола Вапцаров\".Президентът Радев ще наблюдава от борда на фрегатата \"Дръзки\" демонстрации на елементи от операция по морска сигурност, а в 11 ще открие паметна плоча,поставена от организацията на българските евреи \"Шалом\" в знак на признателност към варненската общественост и българските моряци.По повод 139-та годишнина на Военноморските сили, варненци ще имат възможността да разглеждат бойни кораби. Те ще могат да бъдат посетени в неделя от 12.00–15.00 ч., когато е кулминацията по честванията на празника.", "date": "2018.08.12", "title": "Президентът ще присъства на празника на Военноморските сили във Варна"}
{"url": "https://offnews.bg/obshtestvo/prezidentat-na-india-idva-u-nas-pametnik-na-mahatma-gandi-go-chaka-po-685996.html", "text": "Президентът на Индия Рам Нат Ковинд идва у нас в началото на септември, акцент в програмата му е откриване на паметник на Махатма Ганди в Южния парк. Паметник обаче още няма, а СОС одобри на последното си заседание поставянето му под условие. Инициативният комитет от сдружение \"Приятели на Индия\", в който е легендарната преди години журналистка от БНТ Даниела Кънева, стои зад проекта, внесен в комисията по култура на Столичния общински съвет на 23 юли. И отложен - първия път защото нито вносителите на доклада Мита Георгиева и Иветка Петрова, нито експертът, присъствал на заседанието, знаеха какви са размерите на скулптурата, къде точно се предлага да бъде поставена тя и поради фактът, че няма надпис или табела, обясняващи чий е паметникът. През септември идва делегация от Индия, затова бързахме да внесем предложението, обясни Георгиева. Председателят на комисията Малина Едрева обаче отсече, че по-важно е какво ще кажат не гостите от Индия, а хората, които се разхождат в Южния парк, и поиска за следващото заседание на комисията на 10 септември да присъства и представител на художествения съвет, одобрил скулптурата. Двете дами помолиха съветниците да бъдат \"по-гъвкави\", заради сложната ситуация. Тази година се навършват 70 години от смъртта на Махатма Ганди, светът вече чества и 150 години от рождението му, подчерта посланик Капур. Така се стигна до подкрепата на проекта в СОС, но под условие, за да бъдат изпълнени всички необходими процедури от Инициативния комитет. Както и за да се изработи паметникът, който скулптурът Иван Русев предоставя като дарение. Ако ИК се справи с изискванията монументът ще бъде разположен в зелената площ на Южен парк - трета част, откъм ул. \"Бяла черква\". Той е от камък и бронз и изобразява явяването на Ганди пред британския парламент с козичката му. Текстът ще бъде гравиран върху месингова табела с размери 30х80 см и ще бъде разположен в предната скосена част на фундамента. Кой е Махатма Ганди Махатма Ганди е индийски адвокат, политик, пацифист, борец за човешка свобода и духовен водач на индийското движение за независимост, което довежда през 1947 г. до края на британското владичество в страната. Наречен е още „Баща на нацията\". Ганди получава международна известност със своята концепция за ненасилствени протести за постигане на политически цели. Чърчил го нарекъл \"полугол факир\" Бронзова фигура на Махатма Ганди беше преди 3 години в центъра на Лондон, на площада срещу британския парламент. Тя заема мястото си сред статуите на Уинстън Чърчил, Нелсън Мандела и Ейбрахам Линкълн. През 1931 година Чърчил нарича основателя на движението на гражданско неподчинение \"полугол факир\" и предлага Ганди да бъде \"стъпкан от огромен слон\", за да бъде наказан за дейността му срещу британското колониално присъствие.", "date": "2018.08.12", "title": "Президентът на Индия идва у нас, паметник на Махатма Ганди го чака под условие"}
{"url": "https://offnews.bg/obshtestvo/termometarat-shte-dostige-32-dnes-686118.html", "text": "Времето в неделя ще бъде предимно слънчево, като се очаква максималните температури да достигнат между 27° и 32°.Временни увеличения на облачността се очакват от запад на изток, като ще духа слаб до умерен вятър от север-североизток. Над Черноморието ще бъде предимно слънчево, с временни увеличения на облачността. Ще духа до умерен вятър от север-североизток. Максимални температури на въздуха: 27-28°. Температурата на морската вода е 27°. Вълнението на морето ще е 3 бала.Над планините ще бъде предимно слънчево, след обяд с временни увеличения на облачността. Ще духа до умерен вятър от север-североизток. Максимална температура на височина 1200 метра около 20°, на 2000 метра – около 12°.", "date": "2018.08.12", "title": "Термометърът ще достиге 32° днес"}
{"url": "https://offnews.bg/sviat/40-hil-dushi-otnovo-izliazoha-na-protest-v-bukuresht-v-bunta-na-migr-686120.html", "text": "Близо 40 хил. души излязоха за втори ден на протест в  с искане за оставка на правителството. Протестът в Букурещ е протекъл без инциденти, предава румънската национална агенция Agerpres, след като в първия ден на недоволството имаше близо 500 ранени при сблъсъци на полицията с протестиращи.Участниците протестираха срещу политиката на левоцентристкото правителството на Социалдемократическата партия (СДП) и Алианса на либералите и демократите и призоваха за оставката му и предсрочни избори. Те развяваха знамената на Румъния и някои други страни, скандирайки: - \"Няма да си тръгнем\"! \"Долу правителството!\", \"Социалдемократическа партия - червената чума!\", \"Румъния, събуди се!\", съобщава \"Фокус\".Основната маса от протестиращи е на живеещи и работещи зад граница румънци.На площада имаше подразделения на жандармерията и полицията, а също и линейки. Един демонстрант бе задържан, след като се опита да пробие загражденията. Дванайсет участници са се почуствали зле и са получили медицинска помощ, двама са били отведени в болница. Хората започнаха да се разотиват около 23 часа. Останали са малобройни групи протестиращи.Антиправителствените протести в събота се проведоха и в други големи градове в Румъния - Сибиу, Клуж, Тимишоара, Яш, Брашов и Бая Маре.", "date": "2018.08.12", "title": "40 хил. души отново излязоха на протест в Букурещ в 'бунта на мигрантите'"}
{"url": "https://offnews.bg/sviat/turchin-prodava-kamilata-si-za-da-se-otkupi-ot-voenna-sluzhba-686121.html", "text": "Емре Бостанджъ, 28-годишен фермер от централноанадолския окръг Чорум, обяви камилата си за продан в интернет с една цел - да спечели достатъчно пари, за да си позволи да се освободи от военна повинност.\"Това е любимото ми животно, но трябва да го продам. Нужни са ми пари, за да се отърва от тази военна служба\", заяви пред ДПА Бостанджъ, като добави, че неговият баща му е купил шестгодишната бяла арабска камила от местен пазар преди пет години.Бостанджъ е един от стотиците хиляди турци, които от дълго време чакат програмата за избягване на задължителната военна служба в страната. Всички мъже над 18-годишна възраст трябва да отслужат 12 месеца в армията. Според наскоро приет закон обаче мъжете, родени на или преди 1 януари 1994 г., може да служат едва 21 дни, ако платят 15 хиляди турски лири (2800 долара).Около 200 хиляди турци са кандидатствали през последните два дни за програмата за намаляване на военната им служба, предава Анадолската агенция.Много млади мъже продават всичко - от коли и жилища до камили и бикове, за да съберат значителната сума.Бостанджъ обяви камилата си за продан за 20 хиляди турски лири (3782 долара) и казва, че интересът е голям. \"Някои местни сдружения искат да я купят, за да я използват за туристически цели. Други предлагат да я разменят срещу кола. Досега предложенията са твърде ниски, ще изчакам по-добра цена\", добави той.Въпросът за военната повинност е нещо, с което младите турци се сблъскват във всичко - от интервютата за работа до уреждането на брак: работодателите не искат да губят работна ръка за период от 12 месеца, а повечето традиционни семейства в набожния Анадол в центъра на страната не биха дали дъщеря си за брак, а после да чакат младоженеца да се върне от казармата.Задължителната военна повинност за завършилите университет е шест месеца. Държавата разрешава на завършилите да продължат с магистратура и докторантура до 35-годишна възраст, след което те все още трябва да служат в армията. По-голямата част от образованата младеж на Турция се регистрира в програми след завършването, за да избегне колкото се може по-дълго военната служба.\"Службата в армията е нещо, което действително може да е загуба на време и да ви дърпа назад в живота. Ще кандидатствам за докторантура след тези 21 дни,\" добави Бостанджъ, който сега продължава магистратурата си в Хититския университет в Чорум.Други стигат до там да продават апартаментите си. Трийсетгодишният Ерман Тимурленк от Истанбул обяви за продан жилището, в което живее, за да си позволи да плати за по-кратка военна служба.\"Задължителната военна служба ме накара да отложа целите си за известно време, сега е моментът да се използва тази възможност\", каза Тимурленк, който е фитнес инструктор, пред ДПА.Той споделя, че ще се премести в къщата на майка си, след като приключи платената му служба, и ще отвори свой собствен фитнес салон с парите от апартамента.\"Най-малкото вече няма да трябва да се тревожа за военната служба\", каза той.ДПА/БТА", "date": "2018.08.12", "title": "Турчин продава камилата си, за да се откупи от военна служба"}
{"url": "https://offnews.bg/obshtestvo/trima-dushi-zaginaha-pri-tezhka-katastrofa-kraj-parvomaj-686119.html", "text": "Трима мъже са загинали тази сутрин след катастрофа между автомобил и трактор край Първомай, съобщиха от МВР.Заради тежкия инцидент е ограничено е движението на път |-8.Сигналът е получен тази сутрин слез 5.30 ч.По първоначални данни в отсечката между Първомай и Бяла река фолксваген с кърджалийско регистрация настигнал и се блъснал отзад в ремарке на трактор. На място са загинали трима мъже, пътували в колата. Водачът е бил зад волана, а пътниците са изхвърчали извън нея. Все още не е установена самоличността им.На местопроизшествието се извършва оглед.До приключването му движението се отбива по обходни маршрути през първомайския кв. Дебър и през Бяла река от екипи на Пътна полиция.", "date": "2018.08.12", "title": "Трима души загинаха при тежка катастрофа край Първомай"}
{"url": "https://offnews.bg/politika/deputati-prekasvat-vakantciata-si-vremennata-komisia-za-signalite-na-686017.html", "text": "Депутатите от временната анкетна комисия, която разглежда сигналите на Николай Колев - Босия за злоупотреби при получаването на шофьорски книжки, ще прекъснат ваканцията си и ще се съберат на извънредно заседание утре.От 59 дни Босия гладува с искане за оставката на транспортния министър Ивайло Московски и за разпускане на Народното събрание. Тази седмица от пост на Пламен Даракчиев стана ясно, че Босия е обявил, че ще спре гладната стачка, ако правителството падне. Това означава, че дори Московски да подаде оставка, Босия няма да прекрати протеста си. До създаването на комисията се стигна, след като миналия месец председателя на парламента Цвета Караянчева отиде в дома на Босия, за да го убеди да прекрати гладната стачка. И до момента обаче той продължава протеста си. Комисията беше създадена светкавично - още по време на първото парламентарно заседание след срещата между Караянчева и Босия. Въпреки бързото й създаване обаче, тя е имала само две заседания, а съществува от почти месец. Междувременно състоянието на Босия се влошава. Още на първото заседание на временната комисия се стигна до скандал. Част от съмишлениците на Босия не бяха допуснати на заседанието и това предизвика сериозно напрежение. В крайна сметка те бяха поканени да се присъединят и да присъстват на комисията. Николай Колев също присъства на комисията, той беше доведен на инвалиден стол. Напрежението обаче не спадна след решаването на проблема с хората, които първоначално не бяха допуснати. Скоро след началото на заседанието Босия си тръгна недоволен. До това се стигна, след като председателят Станислав Иванов от ГЕРБ обяви, че комисията ще има ново заседание другата седмица, а няма да вземе решение по сигналите му още на следващия ден след първото събиране на комисията. \"Искам до утре да се реши въпросът – дали ще бъде „Да“ или „Не“, или нищо да не се реши. Това Вие си решавате и Вие носите от-го-ворно-сти-те! Държа да се знае. Повече нямам какво да кажа.  Ако смятате, че няма какво друго да се каже, аз съм готов да напусна\", каза той, а след реплика от страна на председателя на комисията, Босия удари по масата и излезе от залата, като затръшна вратата зад себе си. Председателя на комисията се опита да го убеди да се върне. \"Господин Колев, моля Ви! Господин Колев, изчакайте ме! Господин Колев, моля Ви!  Добре, утре ще направим всичко възможно да ги разгледаме и поне да се запознаем… Поне да се запознаем с тези документи. Извинявайте, помолете го. Вижте, помолете господин Колев да се върне!\", каза Иванов.Думите на Босия, че е получил обещание от Караянчева за решение в рамките на 24 часа се превърнаха в тема на дебат след напускането му. Иван Иванов от БСП подчерта, че трябва да стане ясно дали Цвета Караянчева е дала такова обещание, но добави, че според него подобен срок е нереален. \"Виждам, че очевидно още от първото заседание работата на тази комисия няма да бъде лека, ако изобщо проведе някаква работа в тази посока\", каза депутатът от левицата. В крайна сметка след 2 часа дебати по сигналите на Босия заседанието беше закрито. \"Тази комисия беше сформирана толкова бързо с единодушното съгласие на Народното събрание. Всички групи гласуваха „за“ с оглед на това господин Колев да прекрати стачката си. Надявам се, че ще успеете да го убедите, че в рамките на 24 часа ние няма как да излезем със становище по предоставената от него информация и факти\", каза председателя Станислав Иванов от ГЕРБ. Седмица след първото заседание, депутатите от комисията се събраха отново. Този път обаче Босия не присъстваше, а по време на цялото заседание депутати от различни партии изразяваха надежда той скоро да прекрати протеста си. И тогава обаче не беше взето решение. \"Става въпрос за един месец. Затова Ви моля – да въздействате на господин Колев\", казва председателят на комисията на близките на Босия. \"Три месеца и половина Николай Колев е под Вашите прозорци, под прозорците на Народното събрание\", подчертава Вихрен Михайлов - един от съмишлениците на Босия. \"Ако звучи успокоително и може да успокои господин Колев, аз в лично качество като народен представител и от името на групата, която представлявам, подкрепям точките, които той иска, каквото и да последва от това\", коментира Иван Иванов от БСП, а думите му бяха посрещнати с ръкопляскане. Босия иска оставка на транспортния министър и разпускане на Народното събрание. Той има няколко сигнала за корупция при придобиването на правоспособност за управление на автомобили. По думите му в Министерството на транспорта има документи, които доказват, че в България можеш да си купиш шофьорска книжка. Според Босия там има данни за иззети книжки на неграмотни български шофьори, които не могат да подпишат дори глобата или акта, който им е направен от КАТ. Николай Колев подчертава, че ако министъра е знаел за това и го е прикривал, то незабавно да му бъде поискана оставката.Сред мотивите за гладната му стачка е и това, че арестуваните по подозрения за продажби на шофьорски книжки и обвинени в организирана престъпна група 12 от общо 16 изпитващи в ДАИ-София са възстановени на работа.Друга причина за искането на Босия за оставка на Московски е инцидентът, при който загина сина на министъра. Босия подчертава, че шейната, която е карал Московски е нерегламентирана и се е движел по нерегламентиран маршрут с висока скорост.Друг мотив за гладната стачка на Босия е това, че за 14 години държавата е дала 2 млрд. лева за електронно правителство у нас, но такова все още няма. Той подчертава, че зам.-министърът на транспорта Ангел Попов е даден на съд за измама, но все още работи в министерството. ", "date": "2018.08.12", "title": "Депутати прекъсват ваканцията си, временната комисия за сигналите на Босия се събира"}
{"url": "https://offnews.bg/112/samoubi-se-bivshiat-zam-ministar-na-vatreshnite-raboti-rumen-andreev-686125.html", "text": "Бившият заместник-министър на вътрешните работи Румен Андреев е сложил край на живота си късно снощи с пистолет във вила край София, съобщава БНР.Към момента от МВР не коментират случая.Мястото е било посетено от екипи на полицията.Няма информация за причината за действията на бившият зам.вътрешен министър.Предполага се, че става въпрос за личен мотив.Румен Андреев беше зам.министър на МВР, по времето, когато начело на ведомството беше Румен Петков.", "date": "2018.08.12", "title": "Самоуби се бившият зам.-министър на вътрешните работи Румен Андреев"}
{"url": "https://offnews.bg/futbol/radost-na-gerena-tehnichar-se-zavrashta-v-grupata-686139.html", "text": "Фелипе Нашименто се очаква да започне да се готви наравно със своите съотборници в Левски през следващата седмица.Португалецът се подложи на операция след края на миналия сезон, поради което пропусна подготовката на \"сините\" преди старта на настоящата кампания.Той се готви по индивидуална програма заедно с Паулиньо. Нашименто дори бе известно време в родината си Португалия, за да проведе необходимото лечение за травмата му.Очаква се обаче в следващите дни техничарят да започне тренировки, за да може да бъде на разположение на старши треньора Славиша Стоянович.", "date": "2018.08.12", "title": "Радост на \"Герена\" - техничар се завръща в групата"}
{"url": "https://offnews.bg/obshtestvo/posleden-den-za-bezplatno-parkirane-vavezhdat-sinia-zona-i-vav-varna-686127.html", "text": "Днес е последният ден, в който във Варна може да се паркира безплатно. От утре се въвежда синя зона в центъра на града, съобщава БНТ.Според някои шофьори обаче паркоместата в централната градска част са намалели драстично след въвеждането на зоната и за тях е истинско предизвикателство да намерят дори платено място.Недостигът на паркоместа във Варна е дългогодишен проблем, който през летния сезон се задълбочава.От общината заявиха, че целта на зоната е да има ред в паркирането, а не шофьорите масово да спират върху тротоари и пешеходни пътеки. Проектът \"Сина зона\" вече е изменен няколко пъти, за да се създаде удобство на хората.\"Има улици, които бяха направени в синя зона. След проверка и анализ, бяха махнати от синята зона. Процесът е непрекъснат\", коментира Младен Иванов, управител на Общинско предприятие \"Паркинги и синя зона\".Минималната глоба за нарушители е фиш от 20 до 50 лева, 200 лева струва спирането на място за хора с увреждания. Нарушители има, не само българи - румънски автомобил, например, който е спрян на тротоара пред училище.\"Чужденците няма как да бъде установено това уведомление, доколкото знам. Към момента го оставят колегите на чистачката на автомобила. Трябва да бъде установено нарушението на място и тогава се глобяват. Другият вариант е да бъдат репатрирани\", каза още Иванов.Приходите от синя зона ще бъдат инвестирани в ремонт на улици и тротоари. До 2 години тя ще обхване и широкия център във Варна. А от 13 август зоната става платена и на всички нарушители ще бъдат поставяни скоби.", "date": "2018.08.12", "title": "Последен ден за безплатно паркиране: Въвеждат синя зона и във Варна"}
{"url": "https://offnews.bg/sviat/naj-malko-10-dushi-sa-raneni-pri-strelba-v-manchestar-686129.html", "text": "Най-малко десет души са пострадали при стрелба в британския град Манчестър, съобщава телевизия „Скай нюз“, цитирана от БГНЕС.„Няколко души са приети в болница с травми с различна степен на тежест, но техният живот не е застрашен“, съобщава телевизията, позовавайки се на местната полиция.Няколко часа преди кървавия инцидент в района на Мос Сайд се е състоял Карибски карнавал.По данни на телевизията, полицията е получила сигнал за стрелба в района на Мос Сайд в Манчестър и е пристигнала там в 4.30 часа българско време. Повече подробности за инцидента за момента не са известни. Води се разследване.", "date": "2018.08.12", "title": "Най-малко 10 души са ранени при стрелба в Манчестър"}
{"url": "https://offnews.bg/analizi-i-komentari/sofia-bedna-i-grozna-niama-iuber-na-letishteto-taksita-s-90-tciga-686111.html", "text": "Вчера за първи път се оказах в българската столица. Идвал съм наблизо, но никога в София. Сега се поправям.В съветско време страната беше доста популярна сред руските туристи. По принцип изборът \"накъде да пътуваме\" беше твърде ограничен. България бе едва ли не единствената възможност за достъпен курорт в чужбина. Имаше даже и служове, че страната можела да стане 16-ата република в СССР. Сега туристите заобикалят България отстрани. Има къде-къде по конкурентни направления. За история отиват в Италия и Гърция. За да разгледат красив град - в Прага или Будапеща. За море се предпочитат Хърватия и Черна гора. Съседите на България просто се оказаха по-конкурентоспособни.София е достатъчно интересен град. Но за един ден престой. Да се види всичко, което си струва, е лесно, тъй като забележителностите са концентрирани в центъра на българската столица. Правите една обиколка и край - няма вече къде да ходите и какво да гледате. Градът е беден и неугледен. Краските се допълват от панелните комплекси в покрайнините, които са толкова добре познати на съветските хора.В продължение на десетилетия Източна Европа живееше като в парник под опеката на големия съсед на изток. След краха на СИВ тези държави бяха прибрани от Европейския съюз. Но според мен никой не знаеше какво да прави с тях. Да развива туризъм? Е, това е съмнителна история. За същите пари може да се пътува в Западна Европа след отварянето на границите. Да се развива производство? Да, в България има нелошо вино, ама, да сте си го купували? Виждали ли сте го някъде? Аз на българско вино не съм попадал нито в Европа, а още по-малко в Русия. Екзотика и самобитност? Не мисля, че правите разлика между Словения и Словакия, за да различите София от Букурещ. Изобщо в Източна Европа като цяло е доста унило и скучно. Мое мнение.Сигурен съм, че по света има много хора, които смятат София за най-прекрасното място и с удоволствие идват тук.Както знаете, след Втората световна България бе управлявана от комунистите и до последно членуваше във Варшавския договор и бе типичен представител на социалистическия блок.През 1989-1990 г. в България имаше кадифена революция (или по-скоро държавен преврат). Година преди отмяната на Варшавския договор страната се оттегли от контрола на Съветския съюз и се отправи на запад, макар че до 1997 г. там управляваха бившите комунистически лидери. През 2004 г. България се присъедини към НАТО, а през 2007 г. и към ЕС.БВП на глава от населението на България по паритет на покупателната способност е 21 578 долара (по данни на МВФ) или 20 329 долара (по данни на Световната банка). Което и да гледаме, това е най-бедната страна в Европейския съюз (Румъния, Хърватия, Латвия и Гърция са по-богати). По този показател положението в България е по-добро, отколкото в Беларус и Туркменистан, но е по-лошо, отколкото в Русия или Казахстан.През 80-те години на ХХ век населението на България почти достигна 9 милиона души, но след това неумолимо започна да намалява. Само за последните 6 години страната е загубила над 300 000 от жителите си. Към края на 2017-а населението на България се оценява на едва 7,05 милиона души.Повечето българи живеят в столицата и големите градове. София е засегната в по-малка степен от демографската криза – видимо е, че причината затова е, че тук идват да работят много хора от провинцията.Сега населението на столицата е 1,350 милиона - повече отколкото в Нижни Новгород и по-малко от Екатерининбург.Разходих се до покрайнините, видях как живеят циганите. Трябваше ми някаква екзотика. А циганите тука са много. Българите хич не ги харесват. \"Те отиват в Европа, за да просят и навсякъде се представят за българи! Позорят ни\", жалва ми се шофьора на таксито.Но всъщност първата среща с българските цигани е много вероятно да е при пристигането на летището. Тука те не просят, както може да се предположи, а работят. 90 процента от таксиджиите на софийската аерогара са цигани. Работата е слабо платена и тежка, така че за българите не е атрактивна. Жалко е, че в София няма Юбер.  Таксито до центъра на града струва 10 долара.България е една от малкото страни по света, в които циганите са значителна част от населението, например 5 процента. Тоест това малцинство тук е колкото в Русия са татарите и украинците взети заедно. За 280 000 души циганският език се явява роден. Отгоре на всичко циганите не са вторият по численост етнос в страната, а турците. В България на практика няма румънско малцинство.В София по официални данни циганите са по-малко от 20 000, но местните смятат, че са поне два пъти повече.Ромите живеят в отделни махали. Властите се опитват периодично да ги интегрират в българското общество, но засега никак не им се получава. А циганските квартали лесно се разпознават по струпания боклук.И по бельото. Ако през цялата улица са опънати простори с бельо, значи там живеят цигани. Семействата им са големи, а момичетата започват да раждат веднага след като съзреят полово. Така до 20-годишната си възраст една млада циганка може да роди 3-4 деца. Естествено, те не ходят на детска градина. После игнорират и училището. Все пак дори и да го пратят да учи, циганчето рядко добутва след 4-и клас.Най-големият цигански квартал е \"Факултета\". Неговото население още преди 10 години се е оценявало на 45 000 души. Очевидно, почти всички от тях са цигани, така че официалните данни за 20 хиляди цигани в цяла София вероятно са нереални. Поисках от шофьора да отидем там. Таксиджията неохотно се съгласи. Още не бяхме стигнали и той затвори всички врати и вдигна прозорците. Бях възмутен. Как така?! Как да снимам? На което шофьорът, възрастен огромен човек на 40 години, ми обясни, че няма как да снимам. Че циганите били много агресивни и че изобщо не можело да спираме там.Освободих шофьора и отидох в района пеша. Като цяло често срещам напълно неоправдан страх от бедните квартали и техните обитатели. Бил съм на много опасни места, от най-опасните квартали на Буенос Айрес до африканските гета. И никога не е имало проблеми. Важно е с каква нагласа отивате. Ако отидете и възприемате хората като диви животни, тогава това се усеща и, най-вероятно, ще срещнете агресия. Трябва да отидете с усмивка, като стари приятели. Ако сте приятелски настроени, хората ще бъдат приятелски настроени към вас. В продължение на 30 минути скитах с камерата в района и никой не ме задаваше въпроси и не показваше агресия. Дори не ме изгледа накриво.По отношение на архитектурата \"Факултета\" не може да се сравни с циганския лукс, който срещнах в Румъния или Молдова.Цигани просяци в София не срещнах. Всички работят. Някои крадат, други събират метал от кофите за боклук.", "date": "2018.08.12", "title": "София - бедна и грозна: Няма Юбер, на летището таксита с 90% цигани шофьори"}
{"url": "https://offnews.bg/politika/mitio-ochite-ot-godini-e-v-kriminalnite-hroniki-tova-ne-stava-bez-cha-686130.html", "text": " е в криминалните хроники от години, а това няма как да стане без чадър от властта. Същите тези, които са сключили договорите в митницата, кой ги е назначил? Прави се внушение, че служебното правителство сключва договора (), a на практика назначените от ГЕРБ чиновници в митниците, които служебното правителство остави непокътнати – проф. Герджиков не е пипал нито един от тях – те лично подписват договора. Така президентът Румен Радев коментира твърденията, че  \"Аркус сигурност Бургас\" е взела обществена поръчка в мандата на служебното правителство, което президентът назначи.\"Тече една паралелна кампания, която по най-нагъл начин се опитва да пришие Митьо Очите на служебното правителство\", коментира във Варна президентът, който участва в празника на Военноморските сили, .Той отбеляза, че за да бъде подписано някакво споразумение, има процедури и срокове, за които е необходимо време, което по думите му също показва, че договорите с Димитър Желязков са планирани и подписвани от чиновници, назначени от втория кабинет \"Борисов\".Държавният глава намекна за предсрочни избори и за назначаване от него на ново служебно правителство.\"Надигна се вой, че служебното правителство освобождава високопоставени чиновници в някои ведомства, а сега излиза, че единственият грях на този кабинет е, че е оставил всички останали. Изводът е ясен – следващия път всички вън\", посочи държавният глава.\"Вече провериха отчетите в Сметната палата. Такова име – Бенчо Бенчев, не фигурира в моята кампания. Нито го познавам, нито съм бил на гости у тях\", каза още президентът.", "date": "2018.08.12", "title": "Митьо Очите от години е в криминалните хроники, това не става без чадър от властта, смята президентът"}
{"url": "https://offnews.bg/sviat/dve-silni-zemetresenia-nanesoha-shteti-v-albania-686128.html", "text": "Две земетресения с предварителен магнитуд 5,4 и 5,1 разтърсиха вчера Северна Албания, където десетки сгради понесоха материални щети, предаде Асошиейтед прес.Албанското министерство на отбраната съобщи, че по-силният трус е бил регистриран в 17,33 ч. (15,33 ч. по Гринуич) на дълбочина 5 км близо до село Виньол в област Мат на 120 км северно от столицата Тирана.Институтът по геонауки, енергия, вода и околна среда съобщи, че другото земетресение е било регистрирано в 17,38 ч. (15,38 ч. по Гринуич) на около 40 км северно от Тирана на дълбочина 24 км близо до град Булкизе.Министерството на отбраната съобщи, че 67 къщи са повредени в Клос, Мат и Булкизе, но няма пострадали хора.Земетресението бе усетено силно в Тирана и в по-голямата част от страната, както и в съседните Македония, Косово, Черна гора и Босна, предаде Асошиейтед прес.Местната медия Balkanweb.com съобщи, че голяма скала е паднала на шосе Валбоне-Байрам Кури на североизток в резултат от земетресението и е ударила преминаващ автомобил, ранявайки двама от пътниците. Властите не са потвърдили информацията.Земетресение със същия магнитуд удари Западна Албания преди седмица, причинявайки леки материални щети.", "date": "2018.08.12", "title": "Две силни земетресения нанесоха щети в Албания"}
{"url": "https://offnews.bg/112/512-shofiori-sa-sanktcionirani-za-shofirane-s-previshena-skorost-vide-686131.html", "text": "512 водачи са санкционирани за шофиране с превишена скорост, трима за употреба на алкохол, двама след употреба на наркотици. Връчени са 31 електронни фиша, съобщава БНТ.Операцията продължава и днес с акцент към превозните средства, които се връщат от морето към вътрешността на страната.Продължаваме със същото темпо, в обедните и ранните следобедни часове ще започваме да насищаме инфраструктурата от републиканската пътна мрежа с екипи на \"Пътна полиция\", защото в следобедните часове ще започне интензивен трафик в посока София и големите градове. Ще бъде използван целият наличен технически и човешки ресурс на пътна полиция, включително и цивилни автомобили, които ще наблюдават движението, хеликоптерът на Гранична полиция също ще продължи участието си в тази специализирана операция, каза инспектор Петър Соколов от ГД \"Национална полиция\".От 14:00 до 20:00 часа днес е забранено движението на тежкотоварни автомобили по основните пътни артерии в страната. От \"Пътна полиция\"предупреждават, че след 20:00 часа има голяма вероятност на места да се образуват големи колони от ТИР-ове.Продължават засилените проверки по основните пътни направления на страната, съобщиха от МВР. Този път фокусът ще бъде насочен към потока, тръгващ от морските селища и отправящ се към големите градове. Екипите ще следят с цялата налична техника за спазване на скоростните режими, ще има засилени проверки за употреба от водачите на алкохол, наркотични вещества и/или техни аналози, както и да не се допуска движение на неправоспособни водачи и движение в аварийната лента на магистралите.„Днес републиканската пътна мрежа ще бъде наситена с екипи от обедните часове, когато се очаква засилен трафик от морето в посока София и големите градове. До момента, основните нарушения, които се установяват са за скорост\", заяви Петър Соколов, цитиран от МВР.В операцията днес, освен служители на Пътна полиция, ще се включат и техни колеги от Криминална полиция и от секторите за контрол на общоопасните средства. Предвидено е по пътищата да има и цивилни патрули. Контрол ще се осъществява и от въздуха с хеликоптера на ГДГП.", "date": "2018.08.12", "title": "512 шофьори са санкционирани за шофиране с превишена скорост (видео)"}
{"url": "https://offnews.bg/futbol/levski-oglavi-klasiraneto-na-parva-liga-sled-obrat-nad-dunav-v-ruse-v-686116.html", "text": "Левски стигна до обрат срещу Дунав на градския стадион в Русе и успя да спечели с 2:1 в среща от четвъртия кръг на Първа лига. \"Сините\" стигнаха до триумфа за кратък период от време. Божидар Васев бе точен за домакините от дузпа в 53-ата минута, но шест минути след това Жерсон Кабрал изравни. Защитникът Холмар Ейолфсон вкара победното попадение за столичани в 78-ата минута и по този начин донесе успеха на тима си.Треньорът на Левски Славиша Стоянович не можеше да разчита на двама от основните си защитници в лицето на Давид Яблонски и Иван Горанов, поради което в центъра започна Аймен Белаид. Именно поредните нескопосани изяви на футболиста бяха на косъм да провалят 26-кратните шампиони на България.Бранителят позволи да бъде преодолян близо до наказателното поле, след което извърши нарушение на линията, като съдията Станислав Ставров прецени, че това е дузпа. Васев бе безмилостен от бялата точка и вкара за 1:0.Гостите обаче бързо върнаха гола. Това се случи в 59-ата минута, когато Кабрал вкара поредния си красив гол през този сезон. Холандецът не остави шансове на Димитров след хубав изстрел от 22 метра, като вече има два гола в шампионата и общо три това лято.Габриел Обертан разтресе горната греда и отиде към десния фланг, откъдето последва добро центриране на Кабрал, засечено точно с глава от Холмар Ейолфсон - 2:1 за Левски.", "date": "2018.08.12", "title": "Левски оглави класирането на Първа лига след обрат над Дунав в Русе (видео)"}
{"url": "https://offnews.bg/obshtestvo/sv-mchtci-fotij-i-anikita-izgoreni-za-viarata-686022.html", "text": "В неделя след Преображение църквата почита св. мчци Фотий и Аникита. Св. Аникита бил комит (военен сановник). Когато в Никодимия ставали приготовления за подлагане християните на мъчение, пред император Диоклетиан, той открито заявил, че е християнин.Неговият пример последвал и племенникът му Фотий. Той направо казал на царя: \"Идолопоклоннико, засрами се, твоите богове са нищо!\". След много мъчения и двамата били осъдени на смърт и изгорени заедно с много други християни в 305 година.", "date": "2018.08.12", "title": "Св. мчци Фотий и Аникита изгорени за вярата"}
{"url": "https://offnews.bg/kultura/preporachvame-vi-mtv-presents-varna-beach-s-rita-ora-i-years-apd-year-686035.html", "text": "Тази вечер едни от най-нашумелите световни изпълнители на поп музиката ще се съберат във Варна по време на концерта МТV Presents Varna Beach.На Южния плаж в града ще видим Рита Ора, Years & Years, Redfoo, Don Diablo, както и много български музиканти, които ще се погрижат да подгреят феновете преди изпълненията на хедлайнерите.Все още има билети за събитието, за което се говори от няколко месеца, а повече информация ще откриете .", "date": "2018.08.12", "title": "Препоръчваме ви: МТV Presents Varna Beach с Рита Ора и Years апd Years"}
{"url": "https://offnews.bg/obshtestvo/tapa-na-bul-balgaria-remont-ot-dnes-i-na-arsenalski-686002.html", "text": "Ремонтът по бул. „България“ в участъка между бул. „Акад. Иван Гешов“ и ул. „Гоце Делчев“ започва днес. Ще се ремонтира пътното платно в посока „Бояна“, а движението ще се извършва двупосочно в другото платно. От утре стартира и планираният ремонт на бул. Арсеналски“, в участъка от бул. „Черни връх“ до бул. „Петко Каравелов“. Там ще се работи по пътните платна и тротоарите.Движението няма да бъде цялостно затваряно, а само временно ограничавано, съобщи Столична община. ", "date": "2018.08.12", "title": "Тапа на бул. България, ремонт от днес и на Арсеналски"}
{"url": "https://offnews.bg/112/tri-detca-izcheznali-v-moreto-kraj-durankulak-vchera-686126.html", "text": "Три деца от село Спасово - община Шабла са изчезнали в морето при Дуранкулак вчера, съобщава БНР.Инцидентът се е случил в неохраняемата част на плажа.Пред \"Фокус\" кметът на община Шабла Мариян Жечев поясни, че морето е бурно и в момента влизането в него не е препоръчително. По информация на БНТ децата били четири. Вчера те влезли да се къпят на неохраняем плаж край село Крапец. Четири деца  са на възраст между 12-15 години.Едно от тях успяло да изплува от бурните вълни и тръгнало да търси помощ.Момчето достигнало на около 500 метра до плажа на къмпинг \"Космос\" край Дуранкулак, където потърсило помощ от спасителите на БЧК. Те сигнализирали на телефон 112 за инцидента.И трите деца са в неизвестност, каза кметът на община Шабла Мариян Жечев.Водните спасители на БЧК постоянно наблюдават района.", "date": "2018.08.12", "title": "Три деца изчезнали в морето край Дуранкулак вчера"}
{"url": "https://offnews.bg/psihologia/zashto-povecheto-mazhe-sa-neobvarzani-686026.html", "text": "Изследване на кипърския Университет по хуманитарни науки, социални науки и право в Никозия даде отговор на въпроса „Защо повечето мъже са необвързани“.В проучването са включени над 20 000 мнения, като най-често срещаното е „лошият външен вид“.Ниското самочувствие и липсата на доверие са на второ и трето място. Нежеланието за полагане на усилия и загубата на интерес към връзките са на трето и четвърто, а на пето място се нарежда липсата на социални умения.Менелаос Апостолу, ръководител на проучването, обясни, че мъжете имат затруднения заради начина, по който романтичните взаимоотношения са се развили през вековете.„Необвъзраните мъже често не притежават нужните социални умения. Днес те са необходими, защото изборът на партньор вече не е регулиран или принудителен, а хората трябва сами да намерят половинката си“, добавя Апостолу.В Топ 10 на причините влизат още интровертност, скорошна раздяла, травмиращи преживявания от предишни взаимоотношения, липса на подходящи жени и наднормено тегло.Други отговори на запитването са удовлетворение от сегашното положение, финансова несигурност и страх от обвързване.", "date": "2018.08.12", "title": "Защо повечето мъже са необвързани?"}
{"url": "https://offnews.bg/futbol/turchin-sviri-na-tcska-v-kopenhagen-686135.html", "text": "Младият турски рефер Халил Умут Мелер (32 г.) ще ръководи двубоя между Копенхаген и ЦСКА. Това е негов 4-ти наряд в Лига Европа, бил е назначаван и на 8 срещи между юношески национални отбори, припомня \"Тема Спорт\".Снощи Мелер бе главен съдия на мача от първия кръг на турската Суперлига между Фенербахче и Бурсаспор. Този сезон в Лига Европа Мелер вече е свирил срещите между македонския Шкупи и Рейнджърс (0:0), както и между словенския Марибор и грузинския Чихура (2:0).Турчинът е ръководил и евроквалификация на България - между националите ни до 17 г. и Украйна (0:3). Срещата се играе на стадион \"Ивайло\" във Велико Търново на 10 октомври 2017-а. През май 2018 г. Мелер ръководи финала на Европейското до 17 г. между Италия и Холандия, спечелено от лалетата след дузпи.Мелер е един от професионалните съдии в Турция. Тренира футбол като юноша, но на 18 г. се отказва от състезателна кариера и стартира курсове за арбитър. Халил има 52 назначения в срещи от Суперлигата на родината си, като прави дебют през 2015 г. Той е международен съдия от 2017-а.Всички на \"Българска армия\" се надяват поне на реванша отборът да не бъде третиран двоен аршин, както това стори белгийския съдия в първия мач в София, загубен с 1:2.", "date": "2018.08.12", "title": "Турчин свири на ЦСКА в Копенхаген"}
{"url": "https://offnews.bg/nauka/tazi-nosht-e-pikat-na-perseidite-686122.html", "text": "Тази нощ предстои пикът на най-интензивния метеоритен поток през годината - Персеидите.Най-добре е феноменът да бъде наблюдаван на място, далеч от градските светлини. Явлението се наблюдава приблизително по едно и също време всяка година, като се очакванеговият пик да бъде в нощта на 12 срещу 13 август.Ако сте планували да наблюдавате звездното шоу, насочете се някъде извън града, където няма светлинно замърсяване. Още в нощта на събота срещу неделя софиянци се качиха на Витоша, за да наблюдават явлението. Очаква се да бъдат наблюдавани средно 60-70 метеора на час, но ако имате късмет, може и около 150-200 часа на час, .Най-голям брой метеори ще пресичат тъмното небе сутрин преди изгрев на 11, 12 и 13 август. Но ще припламнат през атмосферата през целите нощи.Още за явлението четете в .", "date": "2018.08.12", "title": "Тази нощ е пикът на Персеидите"}
