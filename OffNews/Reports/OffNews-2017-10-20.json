{"url": "https://offnews.bg/sviat/14-godishen-braziletc-otkri-ogan-v-uchilishte-i-ubi-dvama-sauchenitci-667734.html", "text": "Четиринайсетгодишен бразилски ученик откри днес стрелба в училището си в град Гояния, в централната част на Бразилия, уби двама и рани четирима свои съученици. Както съобщиха световните информационни агенции, цитирайки полицията и медии, момчето е задържано. Родителите му работят във военната полиция и се предполага, че от тях е откраднало пистолета, който е използвало.Мотивите на момчето още не са изяснени, но има сведения, че то е било тормозено от съучениците си, съобщи телевизия \"Глобу\".", "date": "2017.10.20", "title": "14-годишен бразилец откри огън в училище и уби двама съученици"}
{"url": "https://offnews.bg/offtopic/naj-nefotogenichnite-zhivotni-na-sveta-galeria-667713.html", "text": "Всеки от нас има поне един непохватен приятел, който никога не излиза добре на снимки. Той винаги е \"заспал\" на снимката, направил е странна поза там, в далечината, или изглежда странно подпийнал на фона на иначе перфектния кадър.Малка утеха е, че и животните успяват да застанат по най-нелепия начин за снимка и колкото и да се опитвате да останете сериозни, просто избухвате в смях от запечатания им образ.Сайтът \"Bored Panda\" публикува няколко страници неповторими животински моменти, с част от които ви предлагаме да се позабавлявате.\"Трябваше да си легна по-рано снощи...\"Бебе слонче\"Не съм ли чудна хубавица?\"Алпака̀ с направо депресиращ външен вид, отглеждана в зоологическа градина.Някои се събуждат така...\"Здрасти, как си?\"\"Не на мене тия!\"\"Усп, снима ли вече?\"Опит за усмивкаЖирафче на предела на силите си\"И твърдиш, че ябълките били вкусни?!?\"\"Не си и помисляй да ме приближиш!\"\"А ти можеш ли така?\"\"Фотогеничен съм, нали?\"Очите казват всичко...\"Нищо не може да ми се опре!\"\"Как не ти дожаля да ме събудиш?\"Когато след дълго чакане получиш храна в ресторанта, но тя не е твоята поръчка...Да се спукаш от смях.\"Нещо да кажете за новата ми прическа?\"Можете ли да познаете какво е това?\"Ти ли си накриво, аз ли?\"Май този път не излязох добре...", "date": "2017.10.20", "title": "Най-нефотогеничните животни на света (галерия)"}
{"url": "https://offnews.bg/evropa/frantcia-prie-spornata-reforma-za-danachno-oblagane-na-naj-bogatite-667735.html", "text": "Френските депутати одобриха спорната данъчна реформа на данъка върху богатството, която според президента Еманюел Макрон ще помогне за рестартиране на икономиката. Лявата опозиция обаче смята, че това е подарък за богатите, предаде Франс прес, цитирана от БТА.След ден на разгорещени дебати и седмици на полемики президентското мнозинство одобри реформата. Тя получи и подкрепата на десните сили, които обаче изразиха съжаление, че данъкът не е бил отменен изцяло.В момента около 350 000 френски домакинства, чието имущество надхвърля 1,3 милиона евро, плащат т.нар данък върху богатството. След реформата той ще бъде заменен от друг, със същия таван и данъчна ставка, но ще се изчислява само върху притежаваните недвижими имоти, като се изключват акциите, облигациите и други авоари. Очаква се след реформата държавата да получава около 3,2 милиарда евро по-малко. През 2016 г. данъкът донесе на бюджета близо 5 милиарда евро.Правителството представя промените като средство за стимулиране на икономическата активност, защото идеята е, че този начин най-богатите данъкоплатци ще бъдат стимулирани да инвестират в реалната икономика. Трите леви групи в парламента - на Френската социалистическа партия, на движението \"Непокорна Франция\" и на Френската комунистическа партия, гласуваха против реформата, определяйки я като \"подарък за най-богатите\". Според левицата тя показва, че Макрон е \"президент на богатите\".Френският президент обяви на пресконференция в Брюксел, че се надява да може да постигне възможно най-бързо споразумение за реформа на европейската директива за командированите работници. Очаква се министрите на труда на 28-те страни от ЕС да разгледат този въпрос на среща в Люксембург. Макрон е сериозно ангажиран с този въпрос и отправя критики към източноевропейските страни, начело с отхвърлящата промените Полша.", "date": "2017.10.20", "title": "Франция прие спорната реформа за данъчно облагане на най-богатите"}
{"url": "https://offnews.bg/futbol/13-iat-krag-v-parva-liga-zapochna-bez-golove-667736.html", "text": "Нито един гол не беше отбелязан в двата мача от Първа лига, с които беше дадено началото на фаталния 13-и кръг. В ранната среща от деня Пирин и Славия завършиха 0:0 в Благоевград.\"Белите\" със спечелената една точка се изкачиха на осмата позиция, но при успех щяха да намерят място в първата шестица. Пирин остава десети с актив от 13 точки.Малко по-късно същият резултат остана и на таблото на двубоя между Дунав и Ботев Пловдив в Русе.\"Жълто-черните\" остават на четвърта позиция с актив от 21 точки, а Дунав се изкачи на 12-та позиция с 10 точки.Оставащите мачове от кръга:събота:Левски - ЦСКАЛокомотив (Пловдив) - Черно моренеделя:Верея - СептемвриВитоша (Бистрица) - Бероепонеделник:Лудогорец - ЕтърВременно класиране: 1. Лудогорец (Разград) 12 9 3 0 27:6 30 точки2. ЦСКА-София (София) 12 8 3 1 30:8 27 3. Левски (София) 12 7 3 2 16:4 24 4. Ботев (Пловдив) 13 6 3 4 24:18 215. Верея (Стара Загора) 12 6 2 4 13:14 206. Локомотив (Пловдив) 12 5 2 5 12:19 17 7. Берое (Стара Загора) 12 4 5 3 13:12 178. Славия (София) 13 4 4 5 18:21 169. Черно море (Варна) 12 4 3 5 11:12 1510. Пирин (Благоевград) 13 2 7 4 11:11 1311. Етър (Велико Търново) 12 2 6 4 11:13 12 12. Септември (София) 12 3 1 8 8:20 10 13. Дунав (Русе) 13 2 4 7 8:19 1014. Витоша (Бистрица) 12 0 2 10 7:32 2", "date": "2017.10.20", "title": "13-ият кръг в Първа лига започна без голове"}
{"url": "https://offnews.bg/sviat/papata-s-riadko-saboleznovatelno-pismo-do-malta-sled-ubijstvoto-na-zhu-667716.html", "text": "Папа Франциск изпрати писмо до Малта, в което изрази съболезнованията си след убийството на разследващата журналистка . В писмото на папата се казва, че е натъжен от трагичната ѝ смърт и се моли за семейството на журналистката и за хората в Малта в този труден момент. Подобен жест от страна на Ватикана е изключително рядък. Каруана Галиция, разкрила връзки на страната си с офшорни данъчни убежища в рамките на журналистическото разследване \"Досиетата от Панама\", беше взривена в колата си преди дни. Синовете на журналистката поискаха оставката на премиера на Малта Джоузеф Мускат, като обявиха, че правителството е виновно за случилото се и че между него и мафията няма разлика. Семейството на Каруана Галиция обяви, че е било подложено на натиск от страна на президента и министър-председателя да одобри даването на награда 1 млн. евро за доказателства, водещи към убиеца.Пет дни след покушението започна и аутопсията на тялото на журналистката, но властите предупредиха, че оценката на събраните доказателства може да отнеме няколко седмици. Четирима холандски експерти и четирима следователи от ФБР помагат в разследването. Лидери от ЕС призоваха по-рано днес малтийските власти да извършат с международна помощ цялостно разследване на убийството на журналистката.В Европейския парламент следващата седмица ще има дебати по въпроса за свободата на медиите в островната държава.Председателят на ЕП Антонио Таяни призова за пълно международно разследване на покушението по време на вчерашната си среща с лидерите от ЕС. Според дипломатически източници от ЕС германският канцлер Ангела Меркел се е обявила в подкрепа на международно разследване. Франция, Испания и Португалия също подчертали, че е необходимо участие и на разследващи от чужбина.", "date": "2017.10.20", "title": "Папата с рядко съболезнователно писмо до Малта след убийството на журналистката"}
{"url": "https://offnews.bg/obshtestvo/savetnik-bez-tcigari-na-balkona-butilkata-v-parka-v-plik-667712.html", "text": "Ако има глоба за комшията от горния етаж, който изтърсва покривка с трохи, трябва да се въведе санкция и за съседа от долния, ако пуши на балкона. Защото димът отива в стаята на по-високия етаж. Това коментира общинският съветник от РБ Стефан Марков пред OFFNews по повод новата наредба за обществения ред в София, която предстои да бъде приета от СОС през декември. Марков допълни, че ще внесе предложение пушенето в сградите също да бъде регламентирано.Той призна, че идеята не е негова, а на столичанка, която му обърнала внимание върху проблема със задимяването по съседски.  Според него е редно хората, които искат да пият алкохол в паркове и градинки, да прикриват бутилките в книжни пликове, както е в САЩ, за да не ги виждат децата наоколо.  ", "date": "2017.10.20", "title": "Съветник: Без цигари на балкона, бутилката в парка в плик"}
{"url": "https://offnews.bg/obshtestvo/pr-v-ban-pred-uvolnenie-sled-skandal-zaradi-maltcinstvoto-ni-v-albania-667644.html", "text": "Д-р Петър Кърджилов, PR на Института за етнология и фолклористика с Етнографски музей към БАН, обяви в отворено писмо до медиите, че ще бъде уволнен заради политически натиск след негово прессъобщение за българското малцинство в Албания.\"Не прави чест на представителите на българското правителство да приписват заслугите за този „исторически пробив за България“ (по думите на премиера г-н Бойко Борисов) единствено на своите „изключителни дипломатически усилия“ и дори да не споменат за ключовия принос на БАН и лично този на Веселка Тончева. Причина за задвижването на българската дипломация в тази посока стават именно личните срещи на доц. Тончева с евродепутатите Андрей Ковачев и Ангел Джамбазки. Още от началото на своите теренни изследвания в Албания преди десет години тя алармира българските институции и политици за нуждата от признаването от Албания на българското малцинство\" - написа Кърджилов в съобщение до медиите, изпратено на 14 октомври.Някои медии интерпретираха манупулативно това съобщение и писаха за спор и скандал между БАН и правителството, смята PR-ът на ИЕФЕМ - БАН.Оказан ли е политически натиск?На 15 октомври (неделя) вечерта ми се обади директорът на ИЕФЕМ и ми каза, че премиерът Борисов се е обадил на председателя на БАН акад. Юлиан Ревалски, бил много ядосан и му искал обяснение за публикациите в медиите по темата. Ревалски, на свой ред вбесен, се обадил на директора на ИЕФЕМ доц. Петко Христов и му наредил незабавно човекът, който е замесен в това, да бъде освободен. Директорът ми предложи да напусна по взаимно съгласие и ми каза, че ако не го направя, ще бъда уволнен дисциплинарно за уронване престижа на БАН и института. Ръководството на ИЕФЕМ ми казаха, че изпратеното от мен е \"огромен гаф\", при това седмици преди гласуването на бюджета, от който е част и бюджетът на БАН, че неизбежно ще се прекрати работата ми в института по един от двата начина,Всичко това са инсинуации и няма как да се случи това нещо. Защото работодател на Петър Кърджилов съм аз и председателят на БАН няма как да иска или не уволнение на служител в институт, който е самостоятелно юридическо лице. Това са опити за политическа спекулация, за да може да бъде замазан професионален гаф, заяви пред OFFNews.bg директорът на ИЕФЕМ доц. Петко Христов.Доц. Христов твърди, че в телефонния разговор акад. Юлиан Ревалски не е споменавал за обаждане от премиера Борисов: \"Това наистина звучи нелепо. Въобще не ми е казвал такова нещо.\"Лична гледна точка и официална позицияВ понеделник ръководството на БАН, в която \"категорично се разграничава от противопоставянето между успеха на българското правителство и усилията на учените, съдържащо се в разпространената до медиите информация на Института за етнология и фолклористика по повод признаването на българското национално малцинство в Албания.\"Същия ден и , че текстът на Кърджилов \"не е позиция на Българската академия на науките, нито е позиция на Ръководството на ИЕФЕМ – БАН. Съобщението не е координирано с тях и е информация до медиите, съставена и изпратена от служителя „Връзки с обществеността“ на ИЕФЕМ – БАН д-р Петър Кърджилов, като отразява неговите познания и личната му гледна точка.\"\"Признаването на българското малцинство в Албания е политически акт и е резултат от усилията и дипломацията на политиците, участвали в стъпките по неговото реализиране. То действително е „исторически пробив за България“, както се е изразил премиерът г-н Бойко Борисов, и ние не можем да не изразим нашето задоволство и удовлетворение от този акт\" - пише още в позицията на ръководството на ИЕФЕМ – БАН.Тези две позиции, разпратени до и медиите, наистина задълбочиха кризата и направиха учените за смях! Освен това, в тях се съдържа директна лъжа. Никъде в съобщението не се внушава \"противопоставяне\" между заслугите на политиците и учените по въпроса. В текстът е изразено недоволство, както моето лично, така и това на мои колеги, с които съм говорил - срещу политиците, заради това, че загърбват работата и усилията на учените, твърди д-р Кърджилов. \"Ще има разговор. И то много сериозен разговор\"Това, което направи Петър Кърджилов, е изключително непрофесионално, защото той си позволи да пусне от името на цялата институция ИЕФЕМ едно съобщение до всички медии, където се прави опит да се противопоставят това, което политиците са свършили и това, което учените са свършили. Петър Кърджилов не е съгласувал това съобщение нито с ръководството на института, нито със самата колежка, за която той говори - Веселка Тончева. Това е негово изявление, с което той си позволява да ангажира цялата институция. Това е непрофесионално и некомпетентно, защото той не цитира изследванията на останалите колеги в академията, коментира пред OFFNews.bg директорът на ИЕФЕМ доц. Петко Христов, който в момента е в Любляна.Аз съм коментирал с Петър Кърджилов устно, че това, което е станало, е невероятен професионален гаф. Това е едното. Второ - не му е за първи път на Кърджилов да прави подобни професионални - най-малкото - недоразумения и за това има доста дълга предистория в института. Нека да кажа, че това е капката, която преля чашата в случая. Защото сам си представете, при условие, че в длъжностната характеристика е записано, че всяко изявление трябва да бъде съгласувано с ръководството, какво би следвало от това. Но че той не е заплашван, не е наказван, не е уволняван, няма нищо, което да е предприето срещу него, това е факт. Ще има разговор. И то много сериозен разговор, каза доц. Христов.\"По никакъв начин не съм уронил престижа или злепоставил БАН и ИЕФЕМ\" - твърди от своя страна д-р Кърджилов -  \"Точно напротив - със съобщението до медиите и последвалите медийни участия на доц. Веселка Тончева, се засили положителната репутация на двете институции, а българското общество разбра за приноса и дългогодишната работа на научната общност по важния въпрос за признаването на българското малцинство в Албания. Това личи от реакциите и коментарите в обществото, както и във всички материали в медиите. Имам подкрепата и съгласието, че това е така от колеги учени, журналисти и PR специалисти.\"", "date": "2017.10.20", "title": "PR в БАН пред уволнение след скандал заради малцинството ни в Албания"}
{"url": "https://offnews.bg/obshtestvo/bivshiat-zdraven-ministar-evgenij-zhelev-zagina-pri-intcident-667722.html", "text": "Бившият здравен министър и бивш кмет на Стара Загора Евгений Желев загина при инцидент. Той е бил затиснат от трактор в с. Яздач, Старозагорско, съобщи \"Фокус\". Днес бившият министър отишъл към селото, където се грижи за дървета и лозя. Той започнал да фрезова терена край тях с трактор, като при обстоятелства, които още се изясняват, той е бил затиснат от машината. Когато бива откаран в болницата в Стара Загора, вече е бил издъхнал, предава .Според , Желев е загинал на път за болницата. Евгений Желев беше специалист по ортопедия и травматология.През 1999 г. беше избран за кмет на Стара Загора като независим кандидат, подкрепен от БСП. Четири години по-късно той беше избран за втори мандат. Желев беше здравен министър в кабинета на Сергей Станишев между 2008 и 2009 г. Той беше член на висшия съвет на БСП и депутат от БСП в 41-вото Народно събрание. След това се прехвърли към АБВ. ", "date": "2017.10.20", "title": "Бившият здравен министър Евгений Желев загина при инцидент"}
{"url": "https://offnews.bg/obshtestvo/vdigat-detskite-nadbavki-ot-dogodina-roditeli-s-dohod-do-500-lv-sash-667709.html", "text": "Надбавките за отглеждане на дете, отпускани от социалното министерство, се вдигат. За едно дете сумата ще нарасне с 3 лв., а за две и три - с по 5 лв. Това съобщи министър Бисер Петков в студиото на .В същото време се променя и доходният критерий, по който семействата влизаха в програмата за подпомагане. До сега помощи се отпускаха на семейства, чиито доход не превишава 400 лв. за член от семейството. През 2018 г. право да детски надбавки ще имат и семейства с доход, по-близък до средната работна заплата - между 400 и 500 лв. Така от парите ще се възползват 20 000 семейства допълнително, каза Петков. Целта на промяната е да не отпадат от програмата семейства, които ще бъдат засегнати от повишаването на минималната работна заплата. Ако доходът на член от семейството е до 400 лева, родителите ще получават 100% от размера на помощта, която се вдига съответно: от 37 лв. на 40 лв. за едно дете, за две деца - от 85 лв. на 90 лв., за три - от 130 на 135 лв.Хората с по-висок месечен доход, които имат право на помощ от държавата, ще получават 80 процента от тези суми. Ще се промени и доходинят критерий и за останалите семейни помощи. \"Това, което предлага министерството за Бюджет 2018 г., е един нов подход, който ще позволи по-ефективно използване на средствата, които държавата отделя за подпомагане на семействата - над 600 млн. лв. - повече от половината от бюджета на министерството, каза Петков, по настоящем право на помощи имат семейства, чиито доход за член от семейството възлиза на сума до 400 лв. Ние предлагаме той да се увеличи до 450 лв., за де не се допусне отпадане на ползватели на помощта заради очаквания ръст на минималната работна заплата\".64 млн. лева ще бъдат осигурени за от бюджета за 2018 г. за лични и социални асистенти. 23 400 души с увреждания или такива на възраст над 65 години ще могат да се възползват от услугите на 16 000 социални асистенти.Гарантирания минимален доход ще се увеличи пък с 10 лв. \"Гарантирания минимален доход е една ключова величина в социалната система, защото с него е свързан достъпа до социални плащания. Предложението, което министерството прави, е той да се увеличи от 65 лв. на 75 лв. Това увеличение ще има различни проекции върху различните социални плащания - от това увеличение ще произтече увеличение на интеграционните добавки, които получават над 500 000 души с увреждания - за транспортни услуги, за образование, за информационни и телекомуникационни услуги. От там ще се увеличат и размерите на целевите помощи, които се плащат по Закона за социалното подпомагане, от това увеличение ще произтече и увеличение на еднократните и месечни помощи по Закона\", каза Петков.", "date": "2017.10.20", "title": "Вдигат детските надбавки от догодина, родители с доход до 500 лв. също ще получават"}
{"url": "https://offnews.bg/sviat/mazh-napadna-s-nozh-klientite-na-magazin-v-polsha-zhena-pochina-a-8-667720.html", "text": "Неизвестен мъж нападна с нож посетители в магазин в град Сталова Воля в Югоизточна Полша, съобщи местна радиостанция, цитирана от ТАСС и БТА.Инцидентът е станал около 15 ч. местно време в най-големия търговски център на града.Нападателят е 27-годишен мъж. Той нахлул в магазина и започнал безразборно да напада купувачите. Мъжът е обезвреден от полицията. Ранени са поне 8 души, а жена почина от раните си в болница. Останалите също настанени в болница. Много от тях са в тежко състояние.", "date": "2017.10.20", "title": "Мъж нападна с нож клиентите на магазин в Полша, жена почина, а 8 са ранени"}
{"url": "https://offnews.bg/sviat/30-dushi-zaginaha-pri-atentat-v-shiitska-dzhamia-v-kabul-667723.html", "text": "Най-малко 30 души загинаха при атентат в шиитска джамия в афганистанската столица Кабул. Нападателят нахлул в джамията \"Имам Заман\" в западния квартал Дащ-е-Барши на Кабул, където шиитските богомолци се били събрали за молитва, и се взривил.Точният брой на загиналите за момента е неизвестен. Досега от джамията са изнесени най-малко 30 тела, съобщи служител от силите за сигурност, цитиран от Ройтерс, цитиран от БТА. Афганистанското шиитско население е подложено на тежки удари тази година. До този момент жертвите при подобни атаки на верска основа са най-малко 84, а ранените - 194.Повечето от тях са убити по време на молитви в джамии или на религиозни церемонии, се посочва в доклад на ООН, публикуван миналата седмица.", "date": "2017.10.20", "title": "30 души загинаха при атентат в шиитска джамия в Кабул"}
{"url": "https://offnews.bg/sviat/phenian-niama-da-pregovariame-s-vashington-raketite-ni-sa-nasocheni-667714.html", "text": "Пхенян не планира да преговаря със САЩ за своята ядрена програма, обяви генералният директор на отдела за Северна Америка във външното министерство на Северна Корея Цой Сон-хи, цитирана от Ройтерс и БТА. Притежаването на ядрено оръжие е въпрос на живот и смърт за Северна Корея. САЩ ще трябва да се примирят с ядрения статут на КНДР, обяви тя по време на международната конференция по неразпространението на ядрено оръжие, която се провежда в Москва. Цой Сон-хи подчерта, че настоящата ситуация задълбочава разбирането на Пхенян, че се нуждае от ядрено оръжие, за да отблъсне потенциална атака. Тя изтъкна, че Северна Корея не очаква ядрено нападение от никого, освен от САЩ, затова говори за ответен удар само срещу САЩ.\"Нашата ядрена програма и оръжията ни са насочени срещу САЩ. Ние ще отвърнем на огъня с огън\", заяви дипломатката.", "date": "2017.10.20", "title": "Пхенян: Няма да преговаряме с Вашингтон, ракетите ни са насочени към САЩ"}
{"url": "https://offnews.bg/politika/iskame-pari-ot-es-za-izgrazhdane-na-zhp-vrazkata-mezhdu-balgaria-i-gar-667715.html", "text": "За изграждането на железопътната връзка между България и Гърция ще се търси европейско финансиране. Това стана ясно след срещата на министър-председателя Бойко Борисов с председателя на ЕК Жан-Клод Юнкер и с гръцкия премиер Алексис Ципрас.Тримата разговаряха в Брюксел - в рамките на провеждащия се там Европейски съвет.Според премиера Борисов, подписаният в Кавала проект „Солун-Кавала-Александруполис-Бургас-Варна-Русе” е от стратегическо значение не само за двете страни, но и за развитието на региона като цяло.Българският министър-председател отбеляза и напредъка на работата по интерконектора с Гърция.На срещата в Брюксел е обсъдена и сигурността на Западните Балкани и европейската перспектива на страните от региона.Борисов заяви, че споделя желанието на гръцкия премиер предстоящото българско председателство на Съвета на ЕС да бъде и балканско, така че да се насърчи дискусията за необходимостта от силен ангажимент на ЕС към региона.", "date": "2017.10.20", "title": "Искаме пари от ЕС за изграждане на жп връзката между България и Гърция"}
{"url": "https://offnews.bg/kultura/pochina-aktiorat-stefan-shterev-checho-667727.html", "text": "Актьорът Стефан Щерев-Чечо почина, съобщават от Съюза на артистите в България.Преди по-малко от седмица той бе приет във Военна болница заради проблеми с черния дроб и имаше спешна нужда от кръв.43-годишният актьор се почувствал зле преди участие в Хасково, което в последствие било и отменено.Стефан Щерев е играл в Народния театър, \"Сълза и смях\", Малък градски театър зад канала, театър \"София\", а в последните години и в Сатирата. Роден е на 17 юни 1973 г. в гр. Губкин, Русия. Възпитаник е на Академията за изкуства в Нови Сад и НАТФИЗ.", "date": "2017.10.20", "title": "Почина актьорът Стефан Щерев-Чечо"}
{"url": "https://offnews.bg/politika/dbg-zapochvame-izgrazhdaneto-na-silna-koalitcia-za-razbivaneto-na-mod-667697.html", "text": "Започваме изграждането на силна коалиция за разбиването на „модела ГЕРБ“, при който обществените средства се разпределят от един човек към близки хора. Това заяви в Хасково Димитър Делчев, председател на „Движение България на гражданите“.Този модел води до това заплатите в Хасково да са по-ниски от София, младите да бягат. На следващите избори този модел трябва да бъде разбит, както го направихме в Плевен, Добрич, Чепеларе. При посещенията ми в различни градове се срещам с представители не само на ДБГ, но и на други демократични партии като СДС, ДСБ, Да България, БЗНС, БНД и всички хора искат да работят заедно за разбиване на модела на непрозрачно управление, добави той.Не остава незабелязано, че в Хасково и други общини ГЕРБ и БСП в 90% от случаите гласуват заедно в Общинския съвет, а циркът на национално ниво между опозиция и управляващи е имитация за пред хората. В Хасково никой не пое отговорност за скандалите и насочването на 100 млн. до близки фирми, а моделът продължава. Кметът на града трябва да подаде оставка след всичко, което се е случвало в общината по негово време, каза Делчев.Проблемът с водата в Хасково не намира решение, въпреки всички заявки и отново се отлага. От ДБГ настояваме национална информационна система, която да показва качеството на водата. След като държавата не е влязла в ролята си да контролира, редно е гражданите да знаят резултата от пробите и да изискват качество.Денислав Генчев, отговорник на ДБГ за региона, заяви, че задачите пред партията са да увеличи доверието и подкрепата си в Хасково и останалите области.", "date": "2017.10.20", "title": "ДБГ: Започваме изграждането на силна коалиция за разбиването на модела ГЕРБ"}
{"url": "https://offnews.bg/tenis/grigor-s-ekspresna-pobeda-nad-zverev-klasira-se-na-polufinal-v-stokho-667726.html", "text": "Най-добрият ни тенисист Григор Димитров записа експресна победа над Миша Зверев в 1/4-финалите на турнира в Стокхолм. Григор, който е поставен под №1 в схемата, се справи с германеца с 6:3, 6:4 и се класира на полуфиналите.Там негов съперник ще бъде Фабио Фонини. Италианецът направи обрат, спасявайки и два мачбола, за да отстрани миналогодишния финалист на турнира в шведската столица Джак Сок с 6:7 (3), 7:6 (2), 7:5.Това беше трета победа от три срещи за Григор над Зверев. И двете срещи бяха през този сезон, като и в двата случая се стигна до три сета.С днешната си победа Григор защити точките си в турнира от миналия сезон, когато отпадна на полуфиналите от Хуан Мартин дел Потро, който впоследствие спечели трофея. Голямата новина обаче е достигането му и математически на финалите на сериите Мастърс в Лондон.", "date": "2017.10.20", "title": "Григор с експресна победа над Зверев, класира се на полуфинал в Стокхолм"}
{"url": "https://offnews.bg/interviu/iskreno-i-melanholichno-s-ferzan-jozpetek-667706.html", "text": "Преди броени дни на празнична церемония в зала 1 на НДК бе връчена наградата от първата конкурсна програма на кино-литературния фестивал CineLibri. Отличието за най-изкусна адаптация отиде при режисьора Ферзан Йозпетек за филма „Истанбул червен”, създаден по мотиви от собствения му едноименен роман. Отличието се присъди на лентата заради оригиналния режисьорски и кинематографичен подход към темата за пътуването към себе си и копнежа за промяна, пречупени през спомена за едно идилично минало.  Ферзан Йозпетек е роден в Истанбул, но от 17-годишен живее и твори в Италия. Един от най-успешните и награждавани съвременни италиански режисьори, той създава изключително елегантни филми, чиято естетиката не крещи за внимание. Неговите ленти майсторски осветяват различни кътчета от съзнанието, за които рядко се случва да се говори открито. В първата си книга „Истанбул червен” той споделя много от своята лична история, а на корицата можем да видим снимка на майка му. За създаването на екранизацията режисьорът снима в родния си град Истанбул за първи път от 16 години. Самият Истанбул е пълнокръвен герой във филма с цялата си носталгична красота.През 2008 г. в Музея за модерно изкуство в Ню Йорк (MoMA) се прожектират всички негови филми, по време на ретроспекция, посветена на личността му. Той е един от малкото италиански режисьори, удостоени с тази чест.Поради големия интерес към филма \"Истанбул червен\" CineLibri обявиха допълнителни прожекции, а Offnews успя да поговори ексклузивно с режисьора.Докато пишехте романа си „Истанбул червен“ имахте ли идеята да го превърнете във филм на по-късен етап?Докато пишех нямах такива намерения. Но по време на пътуванията ми в Истанбул интензивността на емоциите ми се повиши и си помислих, че това е един начин да се върна към града, в който съм роден. Филмът разказва различни истории. Снимките се превърнаха в истинско приключение за мен, защото откривах нови неща за Истанбул.Как се промени усещането Ви за Истанбул през годините – от снимките на режисьорския Ви дебют „Хамам“ до завръщането ви 20 успешни години в киното по-късно?Единственото непреходно нещо в Истанбул е неговата меланхоличност. Тази меланхолия не е онази, идваща от студените цветове, която може да бъде открита във всички градове на морски бряг. За мен тази меланхолия идва от червения цвят на старите трамваи, изключителните залези, червената кръв, която се е ляла в продължение на векове… Също идва и от червения лак за нокти на майка ми. Връщането в Истанбул винаги е връщане в детството ми. Преоткриване е и на майка ми, която загубих по време на снимките на филма. Истанбул вече не е моят стар Истанбул. Почти е загубил девствеността си. И все пак продължава да се издига в цялото си сияние, енергия, цветове и вдъхновения. Истанбул е един много странен и обаятелен град. Изгубва се, но също и се крие от хората, които искат да го открият.Истанбул непрекъснато се променя и филмите са способни да уловят прелестта му само в един краткотраен момент. Кое състояние на Истанбул искахте да уловите в „Истанбул червен“?Исках да уловя меланхолията на града, която символизира връзката ми с миналото и годината, в която се случиха снимките.Естествен процес ли беше за Вас да се обърнете към друг начин за разказване на истории – да напишете дебютния си роман „Истанбул червен“ и втората ви книга „Sei la mia vita”?Писането на роман е друг вид тръпка. Много по-вълнуващо е, отколкото при филм, който дава резултати за по-кратко време. Книгата има различен подход и е различно приключение. Аз съм крадец на истории. Разказвам собствените си истории, като ги омесвам с историите от животите на други хора. Всички те, точно както във филмите ми, идват от срещите ми с хора, които са ми повлияли дълбоко.Защо избрахте да сложите снимка на майка си на корицата на „Истанбул червен“?Тази книга е посветена на майка ми. На корицата е написано: „Няма нищо по-важно от любовта“… Това научих от нея. Да страдаш е по-добре, отколкото да се откажеш… Съществуват невъзможни любовни истории, едностранни истории или недовършени любовни истории… Научих от майка си и жизнения си опит, че пожарът е по-добър от студеното сърце… Майка ми беше права и за още нещо – човек може да обича двама души едновременно. Възможно е и да изпитва страст към два различни града, както моята любов към Истанбул и Рим.Кое представлява по-голямо предизвикателство за Вас – да създадете филм по своя книга или по роман от друг автор?Предпочитам да работя върху своите истории.", "date": "2017.10.20", "title": "Искрено и меланхолично с Ферзан Йозпетек"}
{"url": "https://offnews.bg/obshtestvo/chia-kinoa-brokoli-i-avokado-vlizat-v-meniuto-na-detskite-gradini-667695.html", "text": "Нов рецептурник за менюто в детските градини подготвят ескперти. Революционното в него е, че ще включва и нашумелите суперхрани като киноа, чия, авокадо и др.Очаква се той да бъде въведен през 2018 година, съобщи проф. Стефка Петрова от Националния център по обществено здраве и анализи в рубриката \"Чети етикета\" на bTV.От менюто ще отпаднат пържените храни, колбасите и надениците. Няма да се предлагат например пържени филии. За сметка на тях храната ще може да включва брюкселско зеле, броколи, авокадо, фурми, чия, киноа, ленено семе, китайско зеле и др.„Суперхраните наистина са ценни - имат растителни мазнини и минерали. Добре е децата да бъдат запознати с тези храни и да бъде част от менюто им. Запазили сме много традиционни закуски и сме коригирали състава им – намалили сме захарта и солта”, посочи проф. Петрова.По-скъпите храни може да утежнят бюджета на детските заведение в случай, че се предлагат ежедневно. Затова те ще са по-скоро алтернатива, а не норма.Ще бъде въведен и по-голям грамаж на порциите. Сега изискването е те да са по 130 грама, което се оказва недостатъчно за някои от по-големите деца.", "date": "2017.10.20", "title": "Чия, киноа, броколи и авокадо влизат в менюто на детските градини"}
{"url": "https://offnews.bg/obshtestvo/ostavat-dva-dni-do-vecher-na-dobrodetelite-2017-667698.html", "text": "Само два дни остават до най-голямото за годината благотворително събитие на фондация “За НашитеДеца”  – „Вечер на добродетелите 2017“, което ще се състои на 23 октомври в Sofia Event Center, Paradise Center от 19.30 часа.Водещи на магичната Вечер ще бъдат актьорите Елена Петрова и Кирил Ефремов, а участие в арт програмата ще вземат световноизвестни български артисти Марио Хосен, наричан \"българският Паганини\", поп изпълнителят Миро, илюзионистът Валери Иванов – Жокера, както и Калин Вельов и група Funky Miracle.В традиционното благотворително наддаване, водено от неподражаемия Игор Марковски, под светлините на прожекторите ще влязат стойностни произведения на изкуството и предмети със специална история като картина на Петър Мичев, плоча с автографите на EUROPE, броеница, подарена от Вселенски Патриарх Вартоломей I, тениска на Антони Марсиал от националния отбор на Франция и др.Гостите ще имат възможността да наддават и за уникални преживявания като приготвяне на меню и вечеря заедно с шеф Манчев в неговата професионална кухня, предколедна традиционна немска вечеря за 10 души в резиденцията на посланика на Германия в България, готварска сесия с професионалния готвач на британското посолство в резиденцията на Н.Пр. Ема Хопкинс с тематика традиционни коледни сладки и ред други уникални преживявания.", "date": "2017.10.20", "title": "Остават два дни до Вечер на добродетелите 2017"}
{"url": "https://offnews.bg/ikonomika/zabranen-protivogabichen-preparat-otkrit-v-krave-maslo-samo-2-ot-10-m-667696.html", "text": "Само при две от 10 български марки масло не са открити нарушения в тест на съдържанието им на Българска национална асоциация \"Активни потребители\", извършен от Центъра по биология на храните и представен днес от директора на \"Активни потребители\" д-р  и управителя на центъра д-р . Освен забранените хидрогенирани мазнини и повече вода, в масло дори е бил открит противогъбичен препарат, забранен за влагане в масло на територията на ЕС.Сезирана е Икономическа полиция, които вече са провели акция.По световния стандарт кравето масло се състои от 82% мазнина и до 16% вода. Единствената позволена добавка е сол и при наличието ѝ това изрично трябва да се отбележи на етикета. Не се допуска добавяне на никакви други съединения, включително немлечни мазнини, консерванти, оцветители и други добавки.Оказва се, че нарушителите при последните две изследвания (2014 и 2015 г.) не са си взели поука, констатира със съжаление д-р Николов. През 2014 г. бяха тествани 15 марки и при 4 се установи фалшификация чрез добавяне на растителни мазнини, а при една - повече вода. През 2015 марките бяха 10 и в 4 се откри наличие на немлечни мазнини. Тогава се задействаха Икономическа полиция и заедно с  фалшивите масла бяха изтеглени от пазара. Няколко фирми бяха глобени от Комисията за защита на конкуренцията.Какво е различно сега?В асоциацията получили сигнали, че влагането на немлечни мазнини продължава и че производители са развили „иновативни“ технологии за фалшификации, които не се откриват с рутинните методи за анализ. Некоректните компании прилагали и нова стратегия за дистрибуция. Вместо в масовите търговски вериги, които са лесно достъпни и където вече реагират с повишено внимание, те пласирали имитиращите продукти чрез търговците на едро. Така те се озовават основно в хотели, детски градини и училища, болници, т.е. предлагат се на най-уязвимата част от населението и на места, които са недостъпни за вземащите проби. По тази причина този път проби били взети от складове на едро.РезултатитеНерегламентирано влагане на немлечни мазнини и водаСпоред българското законодателство продуктите с добавени немлечни мазнини задължително се обозначават като ‘имитиращи”, като на опаковката им се изписват видът и процентът на заместителя. Това изискване не е спазено. От изследваните 10 търговски марки в 3 се открива нерегламентирано влагане на немлечни мазнини, това са съответно 10 гр опаковки на \"Маркенбугер\" ЕООД (производител \"Милтекс\" КК ЕООД, гр. Варна) и две марки с 125 гр. (Чепеларе и Хранинвест), произведени от \"Хранинвест\" ЕООД, с. Кичево, област Варна. (Нарушенията са маркирани с червен цвят в таблицата.)", "date": "2017.10.20", "title": "Забранен противогъбичен препарат открит в краве масло, само 2 от 10 марки са изрядни (тест)"}
{"url": "https://offnews.bg/112/13-godishno-momche-prostreliano-v-sliven-667721.html", "text": "13-годишно момче е простреляно в гърдите в Сливен. Момчето е прието в болницата в града. Детето е докарано в болницата в 15 часа днес и веднага е прието в хирургия.\"Куршумът е преминал през белия дроб и е излязъл от тялото на детето\", обясни пред \"Фокус\" зам.-директорът на болницата д-р Хрисант Хрисантов.Състоянието на детето е задоволително. То е контактно, в съзнание и под непрекъснато лекарско наблюдение, допълват от болницата.Полицията разследва инцидента. Стрелбата е станала в жилищен блок до Гарнизонния военен клуб в центъра на града. Според една от версиите момчето то се е самопростреляло с оръжието на баща си. Според друга - то е ранено от брат си. ", "date": "2017.10.20", "title": "13-годишно момче простреляно в Сливен"}
{"url": "https://offnews.bg/sviat/parche-ot-tavana-padna-i-ubi-turist-v-edna-ot-naj-izvestnite-baziliki-667724.html", "text": "Фрагмент от тавана на една от най-известните базилики във Флоренция - \"Санта Кроче\", падна и уби на място испански турист. Храмът днес е затворен, а на вратата има бележка с обяснение на случая и съболезнования от управата.Фаталното парче мрамор е паднало от височина 20 метра, предава .Санта Кроче е една от най-посещаванните базилики във Флоренция. Тя е създадена през 1442 г. Известна с фреските на Джото и това, че е гробница на много известни личности на Италия. Там почиват Макиавели, Микеланджело, мястото е дом и на кенотафа на Данте Алигиери.", "date": "2017.10.20", "title": "Парче от тавана падна и уби турист в една от най-известните базилики във Флоренция"}
{"url": "https://offnews.bg/ikonomika/vtorata-chast-ot-oborudvaneto-na-aetc-belene-pristiga-do-kraia-n-667701.html", "text": "Втората част от оборудването на АЕЦ „Белене“ ще пристигне до края на годината, каза министърът на енергетиката Теменужка Петкова пред журналисти във връзка със съхранението на вече наличното оборудване на АЕЦ „Белене“ и това кога ще пристигне втората част от него.По думите на Петкова вече наличното оборудване се съхранява на площадката на АЕЦ „Белене“. Една част от оборудването се съхранява в затворените помещения, друга част от него, която е под защитата на азот, се съхранява на пристанището, каза министърът.По думите ѝ за оборудването се полагат всички необходими грижи и усилия то да се съхранява при възможно най-оптимални условия. Петкова посочи, че са предприети са необходимите действия и са взети мерки за презастраховане. Петкова поясни, че навесите трябва да бъдат изградени, когато дойде втората част от оборудването. Това ще се случи до края на годината.Попитана докога ще стои оборудване за АЕЦ „Белене“, Петкова заяви: „Надявам се да не стои дълго време оборудването на тази площадка. Помним колко дълго време стоя предишното оборудване. Това беше така нареченото старо оборудване за проекта АЕЦ „Бeлене“, което през 2007 г. върнахме обратно. Това оборудване си работи и до ден днешен на Калининградската АЕЦ. Нещо друго – фактът, че сме съхранили старото оборудване за такъв дълъг период от време, означава, че ние сме достатъчно отговорни. Колегите от НЕК и разбира се колегите от АЕЦ „Козлодуй“, които ние можем да ползваме, имат необходимата специализация, за да положим най-добри грижи за това оборудване. Отделно от това ние ще правим тази преконсервация с наши сили, средства и специалисти, но под зоркия поглед на заводите производители. За нас това е и гаранция за качеството“, заяви Теменужка Петкова.Тя изрази надежда да се намери най-доброто решение за България по казуса АЕЦ „Белене“. По думите ѝ има доклада на БАН по проекта и се работи по финализирането му.„Още от миналата година има заявен инвеститорски интерес. Най-сериозен до този момент е инвеститорският интерес на най-голямата ядрена компания в Китай. Колегите идват тук, правят си съответните анализи, правят съответните огледи. Посетиха и площадката на място. Знаете какви са условията, които ние смятаме, че трябва да бъдат изпълнени“, каза министърът.Тя отбеляза, че държавата не трябва да се ангажира с дългосрочни договори за изкупуване на тази електрическа енергия, която ще се произвежда от атомната електроцентрала.  Не можем да си позволим да отделяме финансиране, защото това са сериозни ресурси“, поясни Петкова.Тя поясни, че в момента от Министерство на енергетиката са готови с анализ на отделяне на активите и пасивите, свързани с проекта АЕЦ „Белене“. „Нека да изчакаме доклада на БАН и тогава вече да вървим напред“, заяви тя.", "date": "2017.10.20", "title": "Втората част от оборудването на АЕЦ „Белене“ пристига до края на годината"}
{"url": "https://offnews.bg/kultura/teodor-ushev-e-otlichen-s-ordena-kavaler-na-izkustvata-i-kulturata-na-667690.html", "text": "Българският аниматор, графичен дизайнер и артист , който твори в Канада, е отличен с ордена \"Кавалер на изкуствата и културата\" на Франция.Това съобщи самият Ушев във Фейсбук. \"Днес получих Ордена “Кавалер на изкуствата и културата” на Министерство на културата на Република Франция. Номинацията е подписана от бившата министърка на културата Одри Азуле, преди да заеме поста на председател на UNESCO\", написа той. \"Не знам кой и кога ме е предложил за тази декорация (сигурно с връзки;) , но за мен е чест да получа отличие от Франция\", посочи Ушев.\"Предпочетох да получа ордена без церемонии и фанфари - защото вярвам, че артистите не бива да се мотаят по официални правителствени събития и да получават ордени и звания. Но все пак - благодаря! За сведение - коневръза пред НФБ се строи, така, че ще има къде да си връзвам коня\", пише той.Филмът на живеещия в Канада български аниматор \"Сляпата Вайша\" по разказ на Георги Господинов беше номиниран за \"Оскар\" в категорията за късометражна анимация.Малко по-късно Ушев беше поканен да стане гласуващ член на Американската академия за киноизкуство и вече е част от журито, което определя кои ще са носителите на наградите \"Оскар\".", "date": "2017.10.20", "title": "Теодор Ушев е отличен с ордена Кавалер на изкуствата и културата на Франция"}
{"url": "https://offnews.bg/zvezdi/tarantino-znael-za-seksualnia-tormoz-na-harvi-uajnstijn-667693.html", "text": "Американският режисьор Куентин Тарантино призна, че от години знае за сексуалния тормоз на Харви Уайнстийн. \"Знаех достатъчно, за да направя повече, отколкото направих\", заяви Тарантино пред New York Times. \"Беше повече от обичайните слухове. Не дойде от втора ръка. Знаех, че е направил няколко от тези неща\", каза той. \"Иска ми се да бях поел отговорност за това, което бях чул. Ако бях направил това, което трябваше, нямаше да работя с него\", допълни режисьорът. Тарантино е работил с Харви Уайнстийн по няколко филма, в това число \"Django Unchained\" и \"Inglorious Basterds\".Признанието му дойде на фона на трето започнало разследване за сексуално насилие срещу Уайнстийн - този път в Лос Анджелис. Полицията там разследва обвинения в сексуално насилие от 2013 г. Властите не споделиха повече информация заради течащото разследване, но според американски медии сигналът е подаден от 38-годишна италианска актриса и модел.  Разследвания срещу Уайнстийн за сексуално посегателство започнаха още в Ню Йорк и Лондон. Десетки жени се оплакаха от сексуален тормоз от Харви Уайнстийн през последните седмици. Скандалът стана повод да се повдигне въпросът за сексуалния тормоз, с който се сблъскват жени от цял свят, като беше създаден и хаштаг, с който жени да споделят в социалните мрежи за оказания срещу тях тормоз - #MeToo. Уайнстийн отрече всички обвинения и влезе да се лекува в клиника за зависимости в Аризона. Повече за скандала с Харви Уайнстийн четете . ", "date": "2017.10.20", "title": "Тарантино знаел за сексуалния тормоз на Харви Уайнстийн"}
{"url": "https://offnews.bg/obshtestvo/deputat-obvini-shefa-na-gorskoto-v-sliven-v-zloupotrebi-za-nad-1-mln-667678.html", "text": "Злоупотреби за над милион лева е извършил шефът на горското стопанство в Сливен инж. Пейчо Върбанов, твърди депутат от БСП. 71-годишният директор е обвинен от опозицията в подчиняване на дружеството за лични цели, а днес в парламента партията поиска неговата незабавна оставка.Според БСП Върбанов има множество провинения, изразени предимно във финансови злоупотреби.В един от примерите си депутатът Николай Цонков от БСП разказa пред OFFNews как в офис на стопанството в Садово е направен ремонт за 100 хил. лева, което на пръв поглед не е смущаващо. Но само няколко месеца по-късно от Садово офисът се мести в Сунгурларе и там също е направен ремонт за над 100 хил. лева. След това Върбанов решил да обедини офисите в Сунгурларе и Карнобат и отново преместил офиса, казва депутатът. В Карнобат също бил извършен ремонт за над 100 хил. лева пари на данъкоплатци.От БСП искат Върбанов вън от горското в Сливен и заради факта, че се е превърнал в \"пожизнен\" директор - той и неговият заместник вече над 15 години са на постовете си.\"Не мога да повярвам, че в целия регион няма по-млади специалисти, които да заемат неговото място \", каза пред OFFNews Цонков.Инж. Пейчо Върбанов е познат на читателите на OFFNews от Преди повече от година ви разказахме как няколко предприятия се сдобиха с джипове за над 200 бона, а предназначението им било уж за \"скъп ловен туризъм\". Сред облажените предприятия с хубави джипки е и това на Върбанов. Джиповете бяха зачислени към НСО, а по-късно тв камери уловиха Бойко Борисов да кара един от тях. В резултат Борисов обяви, че ще го върне.Цонков не знаеше дали има развитие по казуса със скъпите джипове, но даде друг любопитен пример от Сливен - инж. Върбанов купил автомобил и го дарил на шефа на областна дирекция на МВР, а по думите на депутата дори се плащало и горивото.В други примери Цонков разказа, че за 2015 и 2016 година предприятието имало представителни разходи на стойност 350 хил. лева за всяка година - точно колкото излизало и горивото за една година според отчетите. На другите предприятия представителните разходи били с 10 пъти по-ниски. \"Къде са парите\", пита Цонков. Той риторично зададе и въпроса защо на предприятието са му над 100 хил. лева за външни юридически услуги, след като има над 30 юристи, назначени там.Депутатът Цонков днес попита земеделския министър Румен Порожанов дали е запознат с тези данни, но той запази мълчание по темата. Коментира единствено, че проверки в горското стопанство се правят редовно и че до момента фрапиращи нарушения не са откривани.", "date": "2017.10.20", "title": "Депутат обвини шефа на горското в Сливен в злоупотреби за над 1 млн. лева"}
{"url": "https://offnews.bg/obshtestvo/kogato-vseki-si-varshi-rabotata-spasiavaneto-na-edna-shipoopashata-ko-667700.html", "text": "Мъж отива на съд за опит да продаде костенурка от защитен вид, съобщи прокуратурата.По-интересно в тази история е как хората и институциите, при добро желание, могат да си съдействат, за да имат новините хепиенд. В спасяването на костенурката са се включили наблюдателен гражданин, природозащитна организация, РИОСВ, полиция, прокуратура, а сега наред е съдът.В края на юни жена прочела в интернет обява за продажба на сухоземна костенурка с цена 199 лева. Тъй като не се посочвало дали костенурката е от защитен вид или не, жената подала сигнал до доброволен сътрудник към неправителствена организация за защита на животните и му препратила обявата. Според експерта публикуваната снимка била именно на представител на защитен вид. За да хванат нарушителя, веднага си уговорили среща с продавача пред един от моловете в столицата. След разговора човекът от природозащитната организация се свързал с РИОСВ-София, които от своя страна потърсили съдействие и от 7-мо Районно.Така нарушителят бил задържан, предал доброволно костенурката, а тя още същия ден била изпратена в столичния зоопарк.Законът предвижда наказание „лишаване от свобода“ до 5 г. и глоба в размер от 5000 лв. до 20 000 лв. за този вид престъпление.Софийска градска прокуратура (СГП) вече е внесла обвинителния акт срещу Р. Г. ", "date": "2017.10.20", "title": "Когато всеки си върши работата: Спасяването на една шипоопашата костенурка"}
{"url": "https://offnews.bg/futbol/mvr-obiavi-merkite-za-sigurnost-predi-levski-tcska-sofia-667702.html", "text": "Пресцентърът на МВР излезе с официално съобщение преди срещата от 13-ия кръг утре между Левски и ЦСКА-София.От ведомството напомнят на гражданите, които ще посетят мача да спазват нормите на поведение и да се съобразяват с останалите хора по улиците и на стадиона.\"Припомняме забранените за носене предмети: огнестрелно оръжие; пиротехнически изделия; ножове; палки; боксове; чадъри; бутилки, в това число и парфюми. Малолетни ще бъдат допускани на стадиона с пълнолетен придружител и предварително попълнена декларация, се казва в официалното съобщение на МВР.Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с предстоящото на 21 октомври дерби между отборите на ПФК \"Левски\" и ПФК \"ЦСКА-София\" от 16.00 часа на Национален стадион \"Васил Левски\". Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града. На изградени контролно-пропускателни пунктове, в района на спортното съоръжение, полицаи ще извършват щателна проверка на всички посетители на футболния мач.Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона. Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, чадъри, бутилки, в това число и парфюми/.Ангажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост. За да бъде избегнато струпване, приканваме зрителите да се възползват от по-ранното отваряне на входовете на стадиона. Вратите за посетители ще бъдат отворени в 14.00 часа.", "date": "2017.10.20", "title": "МВР обяви мерките за сигурност преди Левски - ЦСКА-София"}
{"url": "https://offnews.bg/112/zemna-masa-zatrupa-rabotnik-v-ribnovo-667705.html", "text": "Земна маса затрупа работник на строителна фирма в село Рибново, намиращо се в благоевградската община Гърмен.Инцидентът е станал вчера в късния следобед.По информация на БНР 50-годишният работник на име Билял Киселов е бил изваден и транспортиран до болницата в Гоце Делчев.От болничното заведение  съобщават, че няма опасност за живота на пациента.Случаят ще бъде разследван.", "date": "2017.10.20", "title": "Земна маса затрупа работник в Рибново"}
{"url": "https://offnews.bg/politika/elektronno-glasuvane-na-vsichki-vidove-izbori-mozhe-da-ima-prez-2019-g-667694.html", "text": "Изграждане и внедряване на електронно гласуване до 2019 година за всички видове избори предвижда проектът на Държавна агенция \"Електронно управление\", съфинансиран от Европейският социален фонд. Прогнозната цена за реализирането му е 1,5 млн. лв.Целта на проекта е да бъде въведено електронно гласуване като алтернатива на изборната бюлетина и машинното гласуване. Очаква се избирателят да може да даде своя вот дистанционно в деня преди изборите, като съществува възможността той да бъде променен след гласуване посредством бюлетина в изборния ден. Системата за електронно гласуване ще бъде пригодена за всички видове устройства, които използват интернет.Очаква се в началото на ноември да бъде представен анализ на практиките на електронното гласуване в други страни. Следващият етап от проекта за дистанционно и електронно гласуване ще включва изграждането на функционалностите и провеждане на експерементации със системата. През декември ще бъде обявена открита процедура за избор на изпълнител на проекта, като основният критерий ще е максимално точното изпълнение на заложените характеристики в системата за електронно гласуване.", "date": "2017.10.20", "title": "Електронно гласуване на всички видове избори може да има през 2019 г."}
{"url": "https://offnews.bg/politika/karakachanov-iska-vojska-po-ulitcite-za-evropredsedatelstvoto-667691.html", "text": "Министърът на отбраната Красимир Каракачанов и вътрешният министър Валентин Радев са обмислили законови промени, в които армията да бъде включена по опазването на обществения ред. Един от мотивите е \"ситуацията в Европа\" и предстоящото европредседателство.Това стана ясно от изказване на военния министър, който се яви в парламента, за да отговори какво е наложило специални военни части да бъдат изкарани за , който  в центъра на град Пещера. Заради конкретния случай Каракачанов смята, че не би се поколебал да изкара отново армията, когато трябва да се помогне на МВР. \"При подобни случаи, ако се наложи, военнослужещите с уменията, които имат, и знанията, които имат, аз отново ще го направя, за да подпомогнат МВР\", категоричен беше той и заяви, че това не означава, че армията ще бъде изкарвана, когато се провеждат протести.Министърът поясни, че подготвяните законови промени предвиждат армията да подпомага МВР при охранителни дейности, като войската получи \"допълнителни функции\", а решението за изкарване на военнослужещи по улиците ще става с решение на Министерския съвет.  От изказването на Каракачанов стана ясно, че изкарването на близо 40 души от 68-ма бригада „Специални сили“ в Пловдив за залавянето на въоръжения с нож  всъщност било учение. Каракачанов заяви, че е изненадан от въпроса на БСП, защото вместо него очаквал похвала. \"Една от критиките ви е, че проблемите с престъпността се решават трудно. И когато Министерството на отбраната е подпомогнало МВР, аз очаквам да ме похвалите, че институциите си сътрудничат да се залавят тежките престъпници\", каза Каракачанов. Той обясни, че в случая със залавянето на Генов не става въпрос за \"обикновен убиец\", а за човек, извършил тежко престъпление в центъра на град Пещера, което било документирано \"от поне 6-7 човека с модерни телефони\". Престъпникът успял да заблуди органите на реда, защото знаел как да избегне охранителните камери, правил \"фалшиви движения\" и действията му предполагали, че може да извърши и друго престъпление, като взимането на заложници.В случая военните участвали с разузнаване, събиране на информация, анализ и предоставянето ѝ на органите на МВР. Любопитното в случая е, че операцията е разпоредена от Каракачанов на 2 септември - непосредствено след извършеното престъпление, когато за това му докладвал зам.-министърът на вътрешните работи Стефан Балабанов, от квотата на ВМРО. Каракачанов подал устна заповед до командира на спецсилите бригаден генерал Явор Матеев без знанието на прекия му началник - началника на отбраната генерал-лейтенант Андрей Боцев. Цялата документация и информацията по случая е стигнала до Боцев едва 10 по-късно - на 13 септември.  Каракачанов оправда \"антитерористичните\" действия на войската с определение за тероризъм, което включвало и \"събуждане на страх в хората\". Червеният депутат Николай Цонков контрира Каракачанов, че за провеждането на учение има предварително съставен план, поставени задачи и програма. \"Интересно ми е дали в този план и програма има записано наблюдение и откриване на терорист престъпник, защото планираното обучение също се фиксира и като дата. Хубаво е да се спазва законът, очевидно трябва да променим някои от задачите и мисиите на Въоръжените сили, може би е добре МВР да премине към МО\", каза той.", "date": "2017.10.20", "title": "Каракачанов иска войска по улиците за европредседателството"}
{"url": "https://offnews.bg/politika/karadaja-gerb-polzvat-darzhavata-za-razdelenie-natcionalistite-sa-sa-667688.html", "text": "Денят на Кърджали ще бъде празнуван двойно - с една организация от общината и с една от областната управа. В това действие на държавата лидерът на ДПС Мустафа Карадайъ съзря опит за разделение и противопоставяне.Празникът на Кърджали се отбелязва на 21 октовмри, като утре ще бъде тържеството, което традиционно се организира от общината. Днес пък Областната управа организира също чествания в града, а на тях ще присъстват председателят на НС Димитър Главчев, както и военният министър и вицепремиер Красимир Каракачанов.\"Никоя партия не е държавата\", каза Карадайъ в парламента и продължи:\"Ползват институции за противопоставяне. Това не води до нищо добро. Утре ще има чествания от община Кърджали. Какво правят днес, каква е целта? Това са опасни симптоми и по този начин не може да продължава. Разделението и противопоставянето в тази власт считахме, че е идеология на националистите, но тази организация, която виждаме днес на един местен празник, който е в компетенциите на местната власт, да се организира партийно от ГЕРБ чрез ползването на държавните институции, по скоро бихме се замислили върху ситуацията, това дали не е политика на ГЕРБ, а националистите да са инструмент в техните ръце\"Попитан още какъв толеранс ще бъде даден на Валери Симеонов и исканата му от ДПС оставка, Карадайъ каза, че толерансът отдавна е изчерпан, а за опасностите от националисти в управлението са предупреждавали отдавна.Лидерът на ДПС коментира и новината от днес, че главният прокурор Сотир Цацаров ще иска забрана за фондация, която е финансирала ДОСТ. Партията на Лютви Местан опроверга обвинител номер едно, а Карадайъ каза, че срещу ДОСТ многократно са подавали сигнали за нарушения, особено в предизборните кампании.\"Нека видим какви ще са резултатите от проверките\", каза лидерът на ДПС.Карадайъ беше лаконичен и относно идеята за закон, свързан с финансирането на вероизповеданията в България: \"Тепърва ще трябва да се запознаем със законопроекта. Можем само да припомним, че ние винаги сме настоявали държавата да се грижи за вероизповеданията, включително и за тяхното финансиране, за да бъдат независими от чужди влияния.\"", "date": "2017.10.20", "title": "Карадайъ: ГЕРБ ползват държавата за разделение, националистите са само инструмент"}
{"url": "https://offnews.bg/zdrave/onkobolnite-zheni-do-35-g-shte-mogat-da-zamraziavat-iajtcekletki-s-pa-667699.html", "text": "Онкоболни жени до 35 години вече ще могат да замразяват яйцеклетки за ин витро процедури с финансиране от държавата, обяви зам.-министърът на здравеопазването Мирослав Ненков. Критериите за включването на жените в процедурите са строго дефинирани и са съобразени с медицинските показатели на всяка пациентка. Комисии към лечебните заведения ще се произнасят за това какви са перспективите за зачеване в зависимост от стадия на заболяването, обясни Ненков. Друга промяна в правилника на Центъра за асистирана репродукция е, че жени с репродуктивни проблеми, които по медицински показания не могат да преминат стандартната процедура за хормонална стимулация за производство на яйцеклетки, да имат право на четири пункции за опит за директна екстракция.Промените в правилника на Центъра ще засегнат и двойки, в които един от партньорите има генетични проблеми. \"Има болести, които засягат генната структура на хората, но не всяка полова клетка е засегната от тази генетична промяна. Когато двойки с такъв проблем зачеват по биологичен начин, няма как здравата яйцеклетка да избере здрав сперматозоид. Вече съществува технология, която може да прави това. С промяна в правилника се дава възможност на хора с генетични проблеми да могат да минат през тази процедура с добра гаранция да се сдобият с дете без този генетичен проблем\", посочи Ненков.Променят се и сроковете за получаване на одобрение - вече ще се чака до 2-3 месеца, което е от голямо значение, тъй като в момента двойките чакат около година, за да получат одобрение за ин витро процедура. Според новия правилник вече ще се изискват и данни за успеваемост на ин витро процедурите от всяко лечебно заведение, което работи с фонда. Данните ще бъдат публикувани на страницата на Центъра за асистирана репродукция. Председателят на Фондация \"Искам бебе\" Мария Янева коментира, че промените, които засягат жените с онкологични заболявания, ще са от огромно значение. \"Досега ние буквално намирахме средства чукайки от врата на врата, за да решаваме този генерален обществен проблем. Радостно е, че срещнахме разбиране от страна на здравното министерство. Това е една победа за хората с онкологични проблеми\", посочи Янева.", "date": "2017.10.20", "title": "Онкоболните жени до 35 г. ще могат да замразяват яйцеклетки с пари от държавата"}
{"url": "https://offnews.bg/zdrave/lekarite-poiskaha-po-goliamo-uvelichenie-na-parite-za-izvanbolnichna-p-667707.html", "text": "Личните лекари се обявиха против заложеното увеличение на парите за извънболнична помощ, заложени в бюджета за следващата година, и настояха за по-голямо. С такава позиция излязоха от Сдружението на общопрактикуващите лекари. Те подчертаха, че планираното увеличение от 200 0000 лева е 0,008% или по 3,70 лв. месечно за всяка една практика. \"Това решение е в коренно противоречие с определената приоритетна политика в Националната здравна стратегия 2020, насочена към изграждане и управление на справедлива, устойчива и ефективна здравна система, ориентирана към качество и резултати\", категорични са те.От сдружението настояват за увеличение от 25 млн. лева, който е близък и до предложението на Българския лекарски съюз за разпределение на бюджета в системата. Те подчертаха, че са готови за съвместно обсъждане и публичен дебат по въпроса. ", "date": "2017.10.20", "title": "Лекарите поискаха по-голямо увеличение на парите за извънболнична помощ от заложеното"}
{"url": "https://offnews.bg/kultura/kino-literaturnia-festival-na-cinelibri-e-kam-svoia-kraj-667733.html", "text": "На крачка сме от финала на третото издание на уникалния кино-литературен фестивал CineLibri. Тази година фестивалът беше по-голям и по-грандиозен от всякога с над 200 прожекции на 31 пълнометражни и 6 късометражни филма в София и 11 други града в България.В рамките на 12 дена фестивалът посрещна 10 световни личности от света на киното и литературата, отличени с „Оскар“, „Златна палма“, „Сезар“, „Ман Букър“ и други; станахме свидетели на пърформанси и музикални изпълнения и отбелязахме две годишнини – 95-годишнината на именития филмов сценарист Анжел Вагенщайн и 80-годишнината на зала „България“. Отпразнувахме и съприкосновението на множество култури с Холандски гала вечери, Седмицата на италианския език и Дни на японската култура. Големият израелски писател Давид Гросман се срещна лично с президента на България Румен Радев, а немският режисьор Фолкер Шльондорф получи лично награда за цялостно творчество.Изданието е трето, но много неща се случиха за пръв път. CineLibri смело добави в репертоара си още едно изкуство – музиката, чрез завладяващия глас на Рут Колева и парчето „Светлата страна“, създадено специално по повода. За първа година се проведе конкурсна програма, която бе оценена от звездно международно жури. Феновете на киното и литературата можеха да гледат селекцията, както в най-добрите независими салони, така и в големите касови кина в столичните молове – CinemaCity и CineGrand.CineLibri приключва, но срещите с киното и литературата продължават. Филмът, грабнал наградата в конкурсната програма на фестивала – лентата „Истанбул червен“ на Ферзан Йозпетек, ще има три допълнителни прожекции. Лентите „Изгубеният град Z“, „По действителен случай“ и „Завръщане в Монтаук“ ще бъдат разпространени от CineLibri и извън рамките на фестивала, като при последния това ще се случи специално с желанието на режисьора на филма Фолкер Шльондорф. Програмата на допълните прожекции ще намерите по-долу.Екипът на CineLibri благодари на спонсорите VIVACOM, Jameson и УниКредит Булбанк, както и на всички свои партньори. Най-голямата благодарност, разбира се, отива при публиката, която с готовност откликна на поканата за вечери, в които книгите оживяват. Финалът на фестивала ще бъде поставен с грандиозно парти с участието на Рут Колева и диджеите DJ VaGro и DJsupermax на 22 октомври в Sofia Live Club след 21.30 часа. Входът е свободен и всички са поканени. ", "date": "2017.10.20", "title": "Кино-литературния фестивал на CineLibri е към своя край"}
{"url": "https://offnews.bg/obshtestvo/dazd-shte-organizira-plener-na-talantlivite-detca-v-pernik-667710.html", "text": "Талантливи деца от цяла България ще имат своето място за изява следващата година, когато Община Перник и Агенцията за закрила на детето ще открият първия по рода си подобен пленер в града.Това стана ясно след проведената вчера среща между директора на ДАЗД Офелия Кънева и кмета на Перник Вяра Церовска.Кметът сподели, че предшествениците ѝ до момента не са канили председател на Държавната агенция на регионални празници, с което дава добър пример.Офелия Кънева и Вяра Церовска обещаха съвсем скоро подробности.", "date": "2017.10.20", "title": "ДАЗД ще организира пленер на талантливите деца в Перник"}
{"url": "https://offnews.bg/sviat/tcru-oproverga-shefa-si-za-ruskata-namesa-v-izborite-v-sasht-667669.html", "text": "Руската намеса в президентските избори на САЩ не е повлияла на крайния резултат - това заяви директорът на ЦРУ Майк Помпейо, като веднага след това изказване от Агенцията поправиха своя директор.Изявлението на ЦРУ след това на Помпейо казва, че позицията на Агенцията не се е променила, а \"директорът не е имал предвид обратното\".ФБР, ЦРУ и Националната агенция по сигурност на САЩ са обединени около мнението, че руската намеса не само е повлияла на изборите, а е причина Тръмп да стане президент, пише Си Ен Ен.Най-високопоставеният демократ в комисията по разузнаване на Камарата на представителите на американския Конгрес Адам Шиф разкритикува Помпейо за това изказване.\"Бях дълбоко разочарован да науча, че директорът на ЦРУ Помпейо е заявил, че разузнавателната общност е установила, че руската намеса в нашите избори не е повлияла върху резултата. Всъщност разузнавателната общност не е установявала подобно нещо, нито би могла\", заяви Шиф.Изявлението на Помпейо изглежда странно на фона на това, че през това лято, попитан дали Русия се е опитала да влияе на изборите, шефът на ЦРУ отговори \"Разбира се, месили са се в изборите и преди това. Правят го от адски много време.\"", "date": "2017.10.20", "title": "ЦРУ опроверга шефа си за руската намеса в изборите в САЩ"}
{"url": "https://offnews.bg/obshtestvo/targovetc-otglezhda-300-kucheta-v-kletki-kravi-do-tiah-667671.html", "text": "Търговец на кучета отглежда близо 300 животни от различни породи в едно помещение в ямболското село Маломир. Те живият в клетки при ужасни условия заедно с крави, разказа бТВ. Собственикът Христо Манолов продава кучетата чрез обяви в интернет на цена между 250 и 700 лв. Екип на медията получил уверения в телефонен разговор с него, че може да предложи всякакви породи. Обяснява, че за животните се грижат родителите му. Те обаче отричат, че кучетата се продават. Развъдникът съществува над 10 години в частен имот, никой не е подавал сигнал, твърди кметът на селото Йордан Тодоров. Според Миглена Дерменджиева става въпрос за изключителна жестокост към животните и трябва веднага да се подаде сигнал към Българската агенция за безопасност на храните (БАБХ), която контролира развъждането на животни, и към прокуратурата. Кучетата да бъдат иззети и да им се намери бързо собственик, призова Дерменджиева.", "date": "2017.10.20", "title": "Търговец отглежда 300 кучета в клетки, крави до тях"}
{"url": "https://offnews.bg/obshtestvo/nagradiha-shefa-na-pozharnata-v-blagoevgrad-za-borbata-s-pozhara-v-kre-667708.html", "text": "Вътрешният министър награди директора на пожарната в Благоевград с почетно отличие за самоотвержената работа при справяне с огнената стихия в Кресненското дефиле.„Всички вие, присъстващи на днешната церемония, сте герои“. С тези думи министърът на вътрешните работи се обърна към служителите на ГД „Пожарна безопасност и защита на населението“, областния управител на Благоевград, представители на местната власт в засегнатите от стихията общини, ръководителите на структурите, участвали в действията по огромното произшествие, които бяха гости на церемонията по награждаване на директора на РДПБЗН – Благоевград. „Благодарение на съвместните усилия, координирани от комисар Георги Пармаков - отличен професионалист и ръководител, бе потушен един от най-големите пожари за последните години, без да бъдат допуснати жертви“, подчерта вътрешният министър и допълни: Почетното отличие „За доблест и заслуги“ е за неимоверния труд при защита на гражданите, който често остава невидим. Радев отправи лични благодарности към комисар Пармаков и пожела здраве, мотивация и успешно да продължава да стимулира колегите си в работата.Думи на признание към всички, участвали в погасяването на пожара, и към полицаите за проведената образцова евакуация на хората отправи и директорът та ГДПБЗН главен комисар Николай Николов: \"Работихте пет денонощия под непрекъснат натиск и не допуснахте нито един гражданин да пострада или да загуби живота си. В резултат на съвместните усилия пожарът бе прекъснат и не засегна съседни населени места и Национален парк „Пирин“.Комисар Пармаков благодари за топлите думи на признателност и прие връченото му от министър Радев почетното отличие „За доблест и заслуги“ – II степен като награда за всички свои колеги. „Нашият труд е работа в екип, сам човек не би се справил в такава ситуация. Наградата е признание и оценка не само за служителите на РДПБЗН - Благоевград, а и за служителите на главната дирекция и останалите регионални дирекции „Пожарна безопасност и защита на населението“, които проявиха изключително старание, умения и професионализъм при овладяване на огнената стихия“, каза комисар Георги Пармаков. Той подчерта огромната помощ и подкрепа, оказана от областния управител на Благоевград и от кметовете на общините Симитли и Кресна и отново отбеляза, че справянето с огъня е резултат от общите усилия на горски служители, на представители на Министерството на отбраната, доброволци, аварийното звено на Столичната община и на местното население.", "date": "2017.10.20", "title": "Наградиха шефа на пожарната в Благоевград за борбата с пожара в Кресненското дефиле"}
{"url": "https://offnews.bg/obshtestvo/80-i-rozhden-den-za-chitalishteto-v-burgaskia-kvartal-pobeda-667670.html", "text": "Народното читалище „Христо Ботев 1937“ в бургаския квартал „Победа“ отбеляза снощи своя 80–и рожден ден. Празненството бе организирано в салона на читалището, изцяло ремонтиран по „Интегрирания проект за социалното включване на ромите и другите уязвими групи“ на община Бургас, изпълняван по програма \"Здраве и образование за всички\" (ЗОВ) на Българо–швейцарската програма за сътрудничество.Тук сме се събрали хора, които уважаваме изкуството, музиката и тези, които ги правят, но най-вече уважаваме човека, сподели при откриването на тържеството секретарят на читалището Катерина Гагева.Благодарение на проекта читалището е в този разкошен вид, посочи тя. Ремонтиран бе и салонът, в който се проведе тържеството, след като от 2010 г. е бил неизползваем. Има ново отопление, подменени са столовете, както и цялото оборудване.Стойността на ремонта е близо 140 000 лв., а на оборудването - 13 607 лв.Изцяло подменен е покривът, който редовно е текъл преди това. Библиотеката е обзаведена с нови стелажи, ремонтирано е хранилището, където таванът е бил пред срутване. Създаден и оборудван с компютри е информационният център. В камерната зала децата се събират да четат книги и да се срещат с автори.\"Ние изпълнихме този проект само от материалната му част. Останалото е благодарение на хора, сред които е Катерина Гагева - човек, който изпълва със смисъл думата възрожденец\", посочи неговият ръководител Магдалена Япаджиева.Ръководителят на програма ЗОВ Ирина Файон честити празника на читалището в поздравителен адрес, в който се казва: „Убедени сме, че вашият опит и отдаденост към децата и мисията ви да отгледате тези деца, ви радват с прекрасни резултати. Пътят към добри дела и постиженията им са най-ярките доказателства за приноса ви към младите таланти на България“.В салона на читалището са изложени творбите от втория национален конкурс за детско творчество „Моята невероятна лятна ваканция“, на който то бе домакин, а неговите възпитаници спечелиха призови места.Празника уважиха представители на почти всички читалища в Бургас, а с песни и танци децата от детска вокална група „Звъника“ при НЧ „Паисий Хилендарски 1928“ и мажоретен състав при СОУ „Братя Миладинови“ го направиха шарен и забавен. Интегрираният проект за социално включване на роми и други уязвими групи по програма ЗОВ се изпълнява в партньорство с общините Средец и Малко Търново, фондация „Областен ромски съюз“, Основно училище „Христо Ботев“ в бургаския квартал „Победа“ и фондация „ОФФ Медия“.", "date": "2017.10.20", "title": "80–и рожден ден за читалището в бургаския квартал „Победа“"}
{"url": "https://offnews.bg/zvezdi/koia-e-dvojnichkata-koiato-platno-stoi-do-melania-tramp-667674.html", "text": "Американските тайни служби очевидно имат агент двойник на президентската съпруга Мелания Тръмп. Дамата е плътно до Мелания в публичните ѝ изяви, а може би понякога дори се представя за нея, става ясно от статия в \"Бизнес инсайдър\".Репортери са забелязали, че агентът охранява Мелания от февруари насам. Дамата е облечена в типичен за \"Сикрет сървис\" костюм - винаги тъмносин или черен, но освен това е с обувки на висок дебел ток. Именно обувките озадачиха журналистите и потребителите в социалните мрежи.Косите на двете дами в с абсолютно същия нюанс, профилите, устните и израженията на лицето им поразително си приличат. \"Агентката\" е забелязана и да носи и същия тон червило като мисис Тръмп.Социалните мрежи изобилстват от теории коя е тайнствената жена край Мелания. Според някои е нейна асистентка, според други е специално обучен агент, който да поема и част от публичните прояви на президентшата.  ", "date": "2017.10.20", "title": "Коя е двойничката, която плътно стои до Мелания Тръмп"}
{"url": "https://offnews.bg/temida/tcatcarov-iska-zabrana-za-fondatcia-finansirala-dost-667680.html", "text": "Главният прокурор Сотир Цацаров е внесъл искова молба в Окръжния съд – Кърджали, с която иска прекратяването на сдружение с нестопанска цел „Асоциация Бату платформ“, за което има данни, че е финансирало предизборната кампания на партия ДОСТ. При разследване на прокуратурата в Добрич за купуване на гласове прокуратурата се е натъкнала на паричен превод от 100 хил. евро. Парите са наредени на 14 март 2017 година по сметки на дружеството. Наредител на превода е турската банка TURKKIYE VAKIFLAR BANKASI, но няма данни за източника на парите. Така получените средства сдружението „Асоциация Бату платформ“ е използвало за закупуване на хранителни продукти – захар, брашно, ориз, макарони и др., разпределени в отделни пакети на обща стойност от по 30 лева. Тези индивидуални пакети са били транспортирани до различни населени места на територията на страната – гр. Пловдив, гр. Гоце Делчев, гр. Търговище, гр. Силистра, гр. Добрич, гр. Бургас, гр. Смолян, гр. Хасково, гр. Шумен, гр. Павел баня, гр. Сливен, гр. Дулово, гр. Русе, гр. Омуртаг и гр. Ботевград.Организацията по транспортирането, приемането и складирането на пакетите с хранителни продукти е осъществена от членове на сдружение „Асоциация Бату платформ“ гр. Кърджали с активното съдействие на членове и симпатизанти на политическата партия ДОСТ.Пакетите са раздавани безвъзмездно на български граждани с мюсюлманско вероизповедание, за да бъдат мотивирани да гласуват за политическа партия ДОСТ на изборите за 44-то Народно събрание.Получаването на парични средства от анонимен източник от чужда държава и разходването им с цел агитация и склоняване на български граждани да упражнят избирателното си право в полза на определена политическа партия е нарушение на чл. 12, ал. 2 от Конституцията на Република България, уточняват от прокуратурата.От държавното обвинение се позоват и на Изборния кодекс, според който не се позволява финансиране на предизборна кампания с анонимно дарени средства с неустановен произход. Според главния прокурор това съответства на престъпния състав на чл. 167 от Наказателния кодекс.Главният прокурор настоява Окръжен съд – Кърджали да постанови решение, с което да прекрати регистрираното сдружение „Асоциация Бату платформ“ гр. Кърджали, заради извършване на дейност, която противоречи на Конституцията, на законите и на добрите нрави.", "date": "2017.10.20", "title": "Цацаров иска забрана за фондация, финансирала ДОСТ"}
{"url": "https://offnews.bg/112/politciata-v-burgas-izdirva-izcheznal-predi-dni-77-godishen-mazh-667681.html", "text": "ОДМВР – Бургас издирва 77-годишния Мустафа Хасанов Исмаилов от с. Планиница, общ. Руен.Мъжът е напуснал дома на дъщеря си в Камено на 16 октомври и оттогава е в неизвестност.Според описанието мъжът е висок около 170 см., с бяла коса, облечен със светлокафяво яке, син анцуг, черни обувки и черна шапка.ОДМВР – Бургас призовава гражданите, разполагащи с някаква информация относно местонахождението на Мустафа да съобщят незабавно на тел. 112 или в най-близкото поделение на МВР.", "date": "2017.10.20", "title": "Полицията в Бургас издирва изчезнал преди дни 77-годишен мъж"}
{"url": "https://offnews.bg/obshtestvo/fandakova-chu-ot-kmeta-na-london-tuk-ima-taksa-tcentar-za-koli-667676.html", "text": "София и Лондон ще си сътрудничат в областта на чистотата на въздуха, транспорта и сигурността. За това се разбраха кметът на София Йорданка Фандъкова и на Лондон Садик Кан на среща в британската столица. Кан призна, че е впечатлен от успешното развитие на проекта за софийското метро, както и от действията на кмета Фандъкова за справяне с проблемите с чистотата на въздуха. Сътрудничеството на кметовете е важно за партньорството между градовете, каподчерта Кан. По думите му Лондон, Париж, Берлин, София трябва да се учат един от друг. Той даде пример с поговорката „По-добре е да използваш нещо, което работи, отколкото да измислиш нещо, което не работи“ и посочи, че и \"София има примери, които с удоволствие бих използвал\". През последните години София се развива много бързо и проучваме опита на големите европейски столици в различните области, посочи кметът на София Фандъкова. Кметът Садик Кан изрази готовност за експертна помощ в различни области.Във връзка с чистотата на въздуха в Лондон е въведена такса център и санкции за автомобили, които замърсяват.Кметът на Лондон сподели и идеята си за превръщането на ул.“Оксфорд стрийт“, която е най-дългата търговска улица в Европа, в пешеходна зона. За последната година преминаващите автобуси по улицата са намалели с 60%, уточни Кан.  На срещата, провела се в сградата на кметството в Лондон, присъстваха и Николай Стойнев, заместник-председател на Столичен общински съвет, Евгени Крусев, заместник-кмет на София по направление „Транспорт и транспортни комуникации”, Владимир Данаилов – изпълнителен директор на общинската агенция, както и Н.Пр.Посланика на България Константин Димитров.  Фандъкова подари футболна фланелка с номера на легендата ни Христо Стоичков - 8 и българското знаме на Кан. Кметът на Лондон се похвали с подаръка си във фейсбук. ", "date": "2017.10.20", "title": "Фандъкова чу от кмета на Лондон: Тук има такса център за коли"}
{"url": "https://offnews.bg/sport/tri-golemi-derbita-v-efira-na-sportnite-kanali-na-mtel-v-nedelia-667711.html", "text": "Неделният ден в ефира на е посветен на три страхотни футболни дербита от Европа.От 15:30 часа по Mtel Sport 1, феновете ще могат да наблюдават абсолютната класика в холандската Ередивизи между Фейенорд и Аякс. И тази година „Де Класикер” е с пряко отношение към борбата за челните места, тъй като двата отбора делят второто място във временното класиране с по 16 точки. Победата е без алтернатива и за Фейенорд, и за Аякс, тъй като загубилият ще се отдалечи много от лидера ПСВ Айндховен, който има актив от 21 точки.От 16:30 часа Mtel Sport 2 ще излъчи пряко големия сблъсък в руската Премиер лига между ЦСКА Москва и Зенит. И двата отбора са в топ 3 на временното класиране, като при успех, домакините от столицата ще се доближат само на точка от състава на гостите, които оглавяват таблицата след XIII кръг.Отново по Mtel Sport 2 от 19:30 часа ще се излъчи и сблъсъкът между тоталните хегемони в украинската Премиер лига – Динамо Киев и Шахтьор Донецк. Двата клуба отново са суперфаворити за титлата, като статистиката е безмилостна – в цялата история на украинския клубен футбол, единствено през 1992 г. титлата се изплъзва от ръцете на Динамо или Шахтьор и се печели от Таврия Симферопол.В ранните часове на събота и неделя ще станем свидетели на поредния епизод в борбата за титлата в MotoGP, където Марк Маркес и Андреа Довициозо са разделени от едва 11 точки на върха. Квалификацията за Голямата награда на Австралия е в събота от 6:30 часа сутринта, а самото състезание започва в 8:00 часа сутринта в неделя.Феновете на бойните спортове пък ще имат възможността да се насладят на поредната качествена Галавечер от UFC. В събота от 22:45 часа Mtel Sport 2 ще излъчи пряко битките от полския град Гданск, като безспорният акцент ще е сблъсъкът между Доналд Сероун и Дарън Тил.За хокейните фенове също ще има много емоции. В събота от 20:00 часа по Mtel Sport 2 ще се излъчи двубоят между Филаделфия Флайърс - Едмънтън Ойлърс, а в ранните часове на неделя – от 2:00 часа по Mtel Sport 1 шампионът Питсбърг Пенгуинс гостува на Тампа Бей Лайтнинг.Уикенд програма на завършва с прякото излъчване на надпреварата от Канзас, част от плейофите в NASCAR. Състезанието в неделната вечер от 22:00 часа ще е пряко по Mtel Sport 1.", "date": "2017.10.20", "title": "Три големи дербита в ефира на спортните канали на Мтел в неделя"}
{"url": "https://offnews.bg/politika/karakachanov-za-imami-se-naznachavat-samo-hora-zavarshili-v-chuzhbin-667672.html", "text": "Не е нормално чужди държави да финансират което и да било от вероизповеданията в България. Това трябва да се спре със закон. Трябва да се забрани и чужди граждани да участват в ръководството на вероизповеданията у нас, заяви вицепремиерът и министър на отбраната Красимир Каракачанов по Нова тв. Той допълни, че Главното мюфтийство назначава за имами хора, завършили частни ислямски университети, в които се проповядва радикален ислям, без да се легализират дипломите им.По думите на Каракачанов през последните години за имами се назначават само хора, завършили в чужбина. Според вицепремиера това налага да се възстанови образованието по тези вероизповедания, така че бъдещите имами да са завършили лицензирано от българското просветно министерство учебно заведение. „Не трябва да се допуска който и да било, не само Турция, чрез религията да упражнява политическо влияние в България”, категоричен бе Каракачанов. Той коментира и поисканите от БСП оставки на министъра на МВР Валентин Радев и на Валери Симеонов заради оградата по българо-турската граница. Каракачанов бил дори \"леко разочарован\", че БСП не са поискали и неговата оставка. „Аз съм човекът, който още преди две години и половина поисках оградата по границата да бъде обявена като част от стратегическата инфраструктура, да се охранява по специален начин и да изпратим армията там. Смешно е да се искат оставки на двама министри заради това”, заяви Каракачанов. Според него действията на БСП са мотивирани от предстоящия извънреден конгрес на 28 октомври, а целта е сплотяване на електората. ", "date": "2017.10.20", "title": "Каракачанов: За имами се назначават само хора, завършили в чужбина"}
{"url": "https://offnews.bg/sviat/chehia-izbira-parlament-667668.html", "text": "Парламентарните избори в Чехия днес и утре се очаква да издигнат на власт още едно евроскептично правителство в Централна Европа. Въпреки че страната има една от най-бързо растящите икономики в ЕС и един от най-ниските проценти на безработица, на гласоподавателите им е дошло до гуша от корупция и от непопулярния левоцентристки премиер Бохуслав Соботка, предаде Асошиейтед прес.От осемте партии, които се очаква да спечелят места в долната камара на парламента, половината се обявяват против традиционния политически курс, някои се възползват от страховете от имиграцията и исляма, а други се противопоставят на членството в ЕС и НАТО.Партия АНО (Действие на недоволните граждани 2011) на 63-годишния милиардер Андрей Бабиш, медиен магнат и бивш министър на финансите, който обещава да води борба с корупцията, е фаворит за спечелването на изборите. Тя направи силен дебют в чешката политика преди четири години, като завърши изненадващо на второ място на предишните избори и стана малък коалиционен партньор в правителството.Социологическите проучвания показват, че най-вероятно Бабиш ще стане следващият чешки премиер, въпреки че му е повдигнато обвинение в измама с евросубсидии и е обвиняван, че е сътрудничил на тайната полиция по времето на комунизма.АНО, подобно на повечето чешки партии, напълно отхвърля квотния механизъм на ЕС за преразпределяне на бежанци, а нейният лидер е критичен към ЕС и е против определянето на дата за приемане на еврото.Най-радикалният претендент е антимигрантската партия \"Свобода и пряка демокрация\" (СПД) на родения в Токио бизнесмен Томио Окамура, който казва, че ислямът е \"идеология на омразата\", противопоставя се на изискването на НАТО страните членки да харчат за отбрана два процента от БВП и иска референдум за преразглеждане на членството на Чехия в ЕС. Според социолози СПД може да вземе около 9 процента от вота.Чешката социалдемократическа партия, водещата политическа сила в сегашното правителство, загуби подкрепа заради непопулярния си лидер Соботка, който неотдавна каза, че е склонен да формира правителствена коалиция с комунистите.Комунистическата партия на Чехия и Моравия поддържа приятелски отношения с управляващите компартии в Куба, Китай и Северна Корея и се очаква да получи повече от 10 процента от вота.Консервативната Гражданска демократическа партия, която преди беше най-голямата политическа сила, още не може да се възстанови от скандалите, довели до края на нейното управление през 2013 г. и е малко вероятно да вземе повече от 10 процента. Либералната Партия на пиратите, която подкрепя членството в ЕС и НАТО и е популярна сред младите избиратели, има шанс за пръв път да спечели места в парламента. Неотдавнашни социологически проучвания показват, че тя има подкрепа от 6 процента или повече.", "date": "2017.10.20", "title": "Чехия избира парламент"}
{"url": "https://offnews.bg/offtopic/lulu-kucheto-na-tcru-koeto-ne-nadushva-eksplozivi-667646.html", "text": "Запознайте се с Лулу - лабрадорът, който стана част от екипа на ЦРУ. Мисията му бе да надушва експлозиви. Но след седмици на обучение стана ясно, че Лулу не харесва това занимание и ще трябва да напусне програмата.След серия публикации за симпатичната лабрадорка официалният акаунт на ЦРУ в Twitter даде подробни обяснения защо Лулу няма да е част от програмата K-9.Кучетата в корпуса провеждат 10-седмично обучение, в което трябва да могат да надушват 19 000 различни експлозиви, като в края на програма се провеждат 10 теста. Най-добрите кучета стават част от екипите, които претърсват превозни средства и сгради за бомби, главно в САЩ.\r\nКучетата работят по 60 часа на седмица. Дори когато са в почивка, те са в изчакване и могат да бъдат повикани.ЦРУ работи основно с лабрадори, немски овчарки и голдън ретривъри, които са подбрани от треньори по програмата Puppies Behind Bars, в която затворници обучават кучетата на основни команди.„За обучаващите е важно кучетата да харесват работата си. Понякога, колкото и добри да са резултатите, става ясно, че K-9 не е начинът на живот за тях“, обясняват от ЦРУ.Проблемите при обучението на Лулу предизвикаха хиляди реакции в интернет:„Тя просто иска да гони топка. Оставете я на мира“, „Може би Лулу иска да стане художник, да пътува по света или нещо друго. Тя иска да преследва мечтите си“, „Лулу е двоен агент“.\r\nВсе пак историята завърши добре и Лулу има нов дом, в който се наслаждава на безгрижния си живот. Тя бе осиновена от човека, който я обучава.Това не е първият път, в който куче е оттеглено от задълженията си по-рано от очакваното.Видар, белгийска овчарка малиноа, е търсел бомби и оръжия за британската армия в провинция Хелманд, но след две години служба той внезапно станал „срамежлив“ - военен термин за кучета, които се страхуват от силни шумове.\r\nВ Австралия немската овчарка Гавел бе освободена от длъжност, защото била прекалено общителна. Вместо да се бори с престъпността, тя искала да се сприятелява с хората. След пенсионирането, Гавел получи нова работа – бе настанен в резиденцията на губернатора на курорта Куинсланд.\r\n", "date": "2017.10.20", "title": "Лулу - кучето на ЦРУ, което не надушва експлозиви"}
{"url": "https://offnews.bg/obshtestvo/bez-voda-v-chasti-ot-shest-rajona-v-sofia-667656.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Монтаж на спирателни кранове на ул. „Цар Симеон“ в жк. „Илинден“ налага спиране на водоподаването от 9:00 до 21:00 часа на ул. \" Иван Хаджиенев\" от ул. \"Иван Грозев\" до ул.\"Божурище\", ул. \"Цар Симеон \" от пл. \"Преображение\" до бул.\"Константин Величков“.Подмяна на сградно водопроводно отклонение на ул. „Балкан“ в кв. „Ботунец“ налага спиране на водоподаването от 10:00 до 18:00 часа на ул. „Васил Левски“, ул. „Балкан“, ул. „Гилица“. Реконструкция на уличен водопровод на ул. „Филиповско шосе“, жк. „Люлин“ 8, налага спиране на водоподаването от 9:00 до 20:00 часа по ул. „Филиповско шосе“ от бул. „Сливница“ до ул. 329. Във връзка с подмяна на сградно водопроводно отклонение на ул. „Буен поток“, вилна зона „Горна баня“, се налага спиране на водоподаването от 9:00 до 16:00 часа на ул. „Мечта“ и ул. „Лазурно утро“. Заради механично почистване и дезинфекция на резервоар „Шумака“ във вилна зона „Шумака“ на община Панчарево се налага спиране на водоподаването от 9:00 до 13:00 часа на вилна зона „Шумака“. Диагностика на уличен водопровод на ул. „Иван Андонов“, кв. „Кръстова вада“, налага спиране на водоподаването от 9:30 до 16:30 часа на ул. „Гатьо Шишков“ №7, ул. „Иван Андонов“ №2 и №4. Поради монтаж на спирателен кране на ул. „Буката“, вилна зона „Кокалянски ханчета“, се налага спиране на водоподаването от 10:00 до 16:00 часа на ул. \"Васил Левски\" №34, 36, 38, 47, 49, 51. ", "date": "2017.10.20", "title": "Без вода в части от шест района в София"}
{"url": "https://offnews.bg/politika/elena-joncheva-sas-zasekretiavaneto-na-ogradata-se-nalaga-tcenzura-667675.html", "text": "Оградата ни с Турция не я е преминал само този, който не е пожелал. Пред хората и чуждите дипломати се показват само избрани кадри от хеликоптер, но истината е, че оградата се преминава изключително лесно. Това заяви народният представител от „БСП за България” Елена Йончева. Тя обясни обясни, че оградата не е направена по първоначалния й проект, утвърден от МВР.Дадена е възможност да бъде променяна от областните управители и съответните фирми. Народният представител показа снимка, на която се вижда, че бежанци прескачат със сгъваема стълба съоръжението. По думите на Йончева те я разпространяват помежду си, за да покажат колко лесно се преминава оградата.„Със засекретяването й, се налага цензура. На информацията за целостта на съоръжението, преминаването и пр. се налага цензура, защото се води, че е част от националната сигурност и по този начин се издава държавна тайна.Засекретява се, за да не се говори по тази тема и да не се правят разследвания, добави Йончева. Тя обясни, че е внесен сигнал до съответните органи за проблемите с оградата, но след като тя е засекретена, няма да се разберат и резултатите от проверката.„Как да внасяме оттук насетне сигнал, след като миналата сряда Съветът на Европа излезе с резолюция, в която се казва за България, че съдебната система се използва с цел да накарат политическите опоненти да замлъкнат. И да потискат онези, които не са съгласни с правителствените политики. Корупцията продължава да бъде широко разпространено явление в България. Държавният департамент на САЩ казва за България за миналата година - служители във всички клонове на правителството са замесени в корупционни практики безнаказано. Те включват подкупи, конфликт на интереси , сложни схеми за присвояване, нарушени поръчки и търговия с влияние. Въпреки че законът предвижда наказателно преследване на корупцията във властта, българското правителство не прилага закона ефективно, прочете Йончева текстовете от документите. Народният представител добави, че органите знаят, че има активен трафик на бежанци, за който обаче не се говори.", "date": "2017.10.20", "title": "Елена Йончева: Със засекретяването на оградата се налага цензура"}
{"url": "https://offnews.bg/futbol/dzheki-i-kucheto-veshtaiat-cherven-triumf-v-sabota-667679.html", "text": "Победата на ЦСКА-София над Левски в столичното дерби от 13-ия кръг в събота е вън от съмнение за легендите на ЦСКА Георги Димитров - Джеки и Георги Денев - Кучето.\"В момента ЦСКА е далеч пред Левски. Би трябвало с лекота да победи на терена. От двама месеца слушам как Делио Роси научил Левски да играе дефанзивно.Левски е колос, а не училище. Загубата ще е най-тежкото, което може да се случи на падналия отбор\", казва Джеки пред \"Меридиан Мач\".\"Победата е задължителна за ЦСКА с оглед класирането. Ако не спечели, то изоставането от Лудогорец ще стане голямо. През този сезон ЦСКА бележи възход спрямо миналия шампионат.Дано Каранга \"захапе\" от началото на мача. Дори и ЦСКА да понася удари под кръста, ако си спечели двубоите, всичко ще е наред.Прави ми впечатление, че ЦСКА си спечели мачовете, в които отборът беше ощетяван, а не успя в тези, в които нямаше от какво да се оплаква. Важно е играчите да спокойни и да не се поддават на провокации\", каза Денев пред \"Тема Спорт\".", "date": "2017.10.20", "title": "Джеки и Кучето вещаят червен триумф в събота"}
{"url": "https://offnews.bg/politika/othvarliha-promenite-v-zakona-za-zemedelskite-proizvoditeli-667685.html", "text": "Парламентът отхвърли промените в Закона за подпомагане на земеделските производители. „За“ законопроекта на първо четене гласуваха 74 народни представители, „против“ – 70 и „въздържали се“ – 19 , с които той не бе приет. Със законопроекта се предлагаше по производствата по инвестиционните мерки и подмерки от Програмата за развитие на селските райони (ПРСР) вече да се провеждат чрез интегрираната система за управление и наблюдение, а за компенсаторните мерки - чрез Интегрираната система за администриране и контрол (ИСАК).Законопроектът предвиждаше допълнителен предварителен подбор на проектните инвестиционни предложения, когато размерът на заявената финансова помощ на всички подадени предложения надхвърля бюджета за съответния период на прием. С промените се предлагаше още създаването на две нови наредби - едната за условията и реда за изплащане на безвъзмездна помощ или за намаляване или отказ за финансиране, а втората за условията, проверките и реда за установяване на изкуствено създадени условия.В рамките на дебата проф. Светла Бъчварова от БСП призова управляващите да оттеглят законопроекта си и заяви, че групата ѝ няма да го подкрепи. Тя поясни, че БСП е против предварителния ранкинг в Закона за подпомагане на земеделските производители, защото няма система, в която да се гарантира обективността му и създава напрежение.", "date": "2017.10.20", "title": "Отхвърлиха промените в Закона за земеделските производители"}
{"url": "https://offnews.bg/obshtestvo/liato-prez-oktomvri-do-27-gradusa-dnes-667653.html", "text": "Пореден слънчев и топъл ден ни очаква днес, максималните температури ще са между 22 и 27 градуса.Над планините ще е предимно слънчево със слаб вятър от северозапад. Максималната температура на височина 1200 метра около 17, на 2000 метра – около 10 градуса.Над Черноморието ще е предимно слънчево и почти тихо, без вятър. Максималните температури на въздуха ще са 21-23 градуса. Морето ще е спокойно с вълнение от 1 бал и температура 18 градуса. ", "date": "2017.10.20", "title": "Лято през октомври - до 27 градуса днес"}
{"url": "https://offnews.bg/sviat/turskata-prokuratura-naredi-aresta-na-110-dushi-za-vrazki-s-giulen-667686.html", "text": "Турската прокуратура нареди ареста на 110 души за връзка с Фетхуллах Гюлен. Турските сили за сигурност вече са започнали операция по задържането им, съобщи DHA, цитирана от РИА Новости. Спецакции се провеждат в 24 провинции на Турция, като вече са извършени редица арести. Сред задържаните има сътрудници на холдинг Kaynak, който е обвиняван във финансиране на организацията на Гюлен. Турските власти обвиниха Гюлен и организацията му в организиране на неуспешния опит за преврат през юли миналата година. Гюлен отхвърли обвиненията, но стотици вече са арестувани по подозрение, че имат връзка с организацията му. След опита за преврат бяха арестувани над 50 000 души, а 140 000 държавни служители бяха уволнени. ", "date": "2017.10.20", "title": "Турската прокуратура нареди ареста на 110 души за връзки с Гюлен"}
{"url": "https://offnews.bg/temida/dost-oprovergava-tcatcarov-ne-sme-finansirani-ot-nito-edna-fondatcia-667689.html", "text": "ДОСТ няма никакво отношение с фондация „Асоциация Бату платформ“, за която Прокуратурата твърди, че е финансирала незаконно предизборната кампания на ДОСТ, се казва в позиция на партията на Лютви Местан. Единствените хранителни продукти, чието раздаване бе спряно от полицията в Кърджали по време на предизборната кампания, са закупени със средства на ПП ДОСТ на стойност 8431,20 лева, съгласно надлежно издадена фактура № 0000000001/04.03.2017, доставчик ЛУКС 87 ЕООД – Кърджали. Ако въпросната фондация е имала някаква дейност в България, то тази дейност няма отношение към партия ДОСТ.Партия ДОСТ не е имала никога никакви отношения с каквато и да е фондация, в това число и въпросната „Асоциация Бату платформ“ - обект на прокурорското разследване, видно от съобщението на Прокуратурата.", "date": "2017.10.20", "title": "ДОСТ опровергава Цацаров: Не сме финансирани от нито една фондация"}
{"url": "https://offnews.bg/temida/tcacheva-izvanredno-svikva-saveta-za-sadebnata-reforma-667667.html", "text": "Министърът на правосъдието Цецка Цачева днес свиква извънредно заседание на Съвета по прилагане на Актуализираната стратегия за продължаване на реформата в съдебната системаЩе бъде обсъден проектът за промените в Закона за съдебната власт. Вероятно ще бъде създадена работна група, която да промени изискванията за получаване на висше образование по право.По време на служебния кабинет Герджиков беше предложено право вече да се учи само редовно, за да получават студентите задълбочена професионална подготовка.", "date": "2017.10.20", "title": "Цачева извънредно свиква Съвета за съдебната реформа"}
{"url": "https://offnews.bg/obshtestvo/zapochva-deloto-za-otkaza-ot-referendum-sreshtu-zastroiavaneto-v-mlado-667666.html", "text": "Делото срещу отказа на Столичния общински съвет да се проведе референдум заради презастрояването на \"Младост\" стартира днес в Административния съд. То е по жалба на инициативния комитет \"За зелен Младост\", след като през април Столичният общински съвет отхвърли  предложението за провеждане на местно допитване срещу застрояването в квартала. Мотивът бе, че въпросите, които са посочени в референдума от гражданите, не могат да бъдат предмет на допитване, защото са уредени в Закона за устройство на територията. Въпросите, които предложиха от \"За Зелен Младост\", са: „Подкрепяте ли да се приемат изменения в Общия устройствен план и Подробните устройствени планове на Младост 1, 1А, 2, 3 и 4, които да не позволяват ново застрояване на съществуващите зелени площи, междублокови пространства, терени с разположени съоръжения за игра на деца, паркинги и погранични на парковете територии?” и „Подкрепяте ли да се обяви мораториум върху издаването на разрешения за строеж и започващо строителство в район Младост на Столична община, област София – град, до промяна на Общия устройствен план и Подробните устройствени планове на Младост 1, 1А, 2, 3 и Младост 4?”.Незаконно е да бъде отменен Подробен устройствен план, след като е влязъл в законна сила, както и да се отнеме придобит имот от добросъвестен купувач, което е конституционно право, написа тогава в становище председателят на САБ арх. Георги Бакалов. \"Всички сме съгласни, че не трябва да се строи в зелени площи между блоковете и на детски площадки. С гражданите на „Младост“ имаме обща цел да не се строи там, но това трябва да стане по законен начин”, обясни тогава столичният кмет Йорданка Фандъкова. Тя бе категорична, че промяна в Общия устройствен план ще има. ", "date": "2017.10.20", "title": "Започва делото за отказа от референдум срещу застрояването в Младост"}
{"url": "https://offnews.bg/futbol/ludogoretc-s-vazhna-pobeda-v-portugalia-667664.html", "text": "Шампионът Лудогорец постигна изключително важна победа като гост над португалския Брага в среща от третия кръг на Лига Европа.Отборът от Разград спечели с 2:0 и излезе начело в група C със седем точки, докато Брага е втори с 6. В другия мач от групата Хофенхайм надви с 3:1 Истанбул ББл събра три точки и заема трето място.На последното място е турския тим с 1 точка. Козмин Моци даде преднина на \"орлите\" в 26-ата минута, засичайки с глава центриране на Вандерсон. В 56-ата минута Лудогорец подпечата победата си с второ попадение. То обаче бе дело на футболиста на домакините Раул Силва, който си отбеляза нелеп автогол в опит да изчисти топката след удар на Джоди Лукоки.В следващия кръг Лудогорец ще домакинства на Спортинг Брага, като двубоят е на 2 ноември в Разград.Лудогорец излезе без нито един българин в състава си, а капитанът Светослав Дяков се появи в игра едва четвърт час преди края.Дотук отборът на Херо се справя отлично в Лига Европа и успя да постигне 0:0 при гостуването си на Истанбул Басакшехир, а на свой терен обърна германската сензация Хофенхайм.БРАГА - ЛУДОГОРЕЦ 0:20:1 Козмин Моци 250:2 Джоди Лукоки 56БРАГА: 1. Матеус, 4. Жеферсон, 9. Хасан, 20. Паулиньо, 23. Карлос (58-Мартинс), 24. Ферейра, 27. Франсержо, 34. Силва, 35. Вукчевич, 47. Есгайо, 87. Гояно (58-Шадаш)ЛУДОГОРЕЦ: 33. Ренан, 6. Натанаел (85-Саша), 30. Моци, 2. Форстър, 32. Пластун, 4. Сисиньо, 88. Вандерсон, 44. Горалски, 12. Анисе, 92. Лукоки (83-Кешерю), 84. Марселиньо (74-Дяков)Лига Европа, групова фаза, 3 кръг:Астана - Макаби (Тел Авив) 4:01:0 Твумаси (33) д.2:0 Твумаси (42)3:0 Кабананга (47)4:0 Кабананга (52)Лугано - Виктория (Пилзен) 3:21:0 Ботани (63)2:0 Карлиньос (69)2:1 Кърменчик (76)3:1 Герндт (88)3:2 Бакош (90)Апоел (Беер Шева) - ФКСБ 1:20:1 Гноир (70)0:2 Гноир (75)1:2 Куенка (87)БАТЕ Борисов - Кьолн 1:01:0 Риос (55)Цървена звезда - Арсенал 0:10:1 Жиру (85)Коняспор - РБ Залцбург 0:20:1 Гулбрандсен (6)0:2 Дабур (80)Олимпик (Марсилия) - Витория (Гимараеш) 2:10:1 Мартинс (17)1:1 Окампос (28)2:1 Лопес (76)Йостерсунд - Атлетик Билбао 2:20:1 Адурис (14)1:1 Геро (52)2:1 Едуардс (64)2:2 Уилиямс (89)Заря (Луганск) - Херта (Берлин) 2:11:0 Силас (42)1:1 Зелке (56)2:1 Сваток (79)Ница - Лацио 1:31:0 Балотели (4)1:1 Кайседо (5)1:2 Милинкович-Савич (65)1:3 Милинкович-Савич (89)Зюлте-Варегем - Витес 1:11:0 Кашия (23-автогол)1:1 Брунс (27)Зенит - Розенборг 3:11:0 Ригони (2)2:0 Ригони (68)3:0 Ригони (75)3:1 Хеланд (88)Вардар (Скопие) - Реал Сосиедад 0:60:1 Оярсабал (12)0:2 Вилиан (34)0:3 Вилиан (42)0:4 Вилиан (55)0:5 Вилиан (59)0:6 Де ла Бела (90)Виляреал - Славия (Прага) 2:20:1 Нецид (19)0:2 Дани (30)1:2 Тригерос (41)2:2 Бака (44)Скендербеу - Партизан 0:0Динамо (Киев) - Йънг Бойс 2:20:1 Асале (19)1:1 Мбокани (34)1:2 Асале (40)2:2 М. Морозюк (49)Милан - АЕК (Атина) 0:0Аустрия (Виена) - Риека 1:30:1 Гавранчич (21)0:2 Гавранчич (31)1:2 Фризенбихлер (90)1:3 Квързич (90)Евертън - Лион 1:20:1 Фекир (6) д.1:1 Уилямс (69)1:2 Траоре (75)Аталанта - Аполон (Лимасол) 3:11:0 Иличич (12)1:1 Шембри (59)2:1 Петаня (64)3:1 Фройлер (66)Шериф - Локомотив (Москва) 1:10:1 Миранчук (17)1:1 Бадибанга (31)Злин - ФК Копенхаген 1:11:0 Диоп (11)1:1 Анкерсен (19)", "date": "2017.10.20", "title": "Лудогорец с важна победа в Португалия"}
{"url": "https://offnews.bg/politika/shefat-na-parlamenta-ne-pozvoli-borisov-da-se-obiasniava-za-ultimatuma-667687.html", "text": "Председателят на Народното събрание Димитър Главчев е върнал въпрос на депутати от БСП до премиера Бойко Борисов, свързан с  на Валери Симеонов от правителствената пресслужба. На 7 октомври на сайта на правителството беше разпространена позицията, с която Симеонов, в качеството си на вицепремиер, постави 24-часов срок на четири медии, на които поиска извинение за това, че са го оклеветили. Поводът е интервюто му пред Нова тв, в което той намекна за смяна на водещия Виктор Николаев за това, че задавал въпроси. Поведението му доведе до безпрецедентен протест на журналисти пред сградата на Министерския съвет.Лидерът на БСП Корнелия Нинова е поискала Борисов да отговори дали позицията на Симеонов е официална позиция на правителството и какво е отношението на премиера по случая. От администрацията на Народното събрание са върнали въпроса с аргумента, че публикуваната позиция не се отнася до дейността на правителството.\"Какъв е Валери Симеонов в това правителство, кога му се смени статутът?\", попита Жельо Бойчев от БСП. Според него било съвсем нормално депутатите да научат какво е мнението на Борисов по случая.Димитър Главчев отговори, че \"не само на премиера\", но и по отношение на министрите не смята да прави услуги. \"Вие питате защо е качена позицията на сайта на МС. Това, което питате, не смятам, че става въпрос за политика\", обясни Главчев. ", "date": "2017.10.20", "title": "Шефът на парламента не позволи Борисов да се обяснява за ултиматума на Симеонов"}
{"url": "https://offnews.bg/obshtestvo/startira-remontat-na-asparuhovia-most-vav-varna-667684.html", "text": "Ремонтът на Аспаруховия мост, който е част от пътя Варна - Бургас, стартира следващата седмица.Мостът се състои от 11 съоръжения, а от следващата седмица започва обновяването на съоръжение 6, с дължина 97 м. В понеделник ще се изгражда временната организация за движение, а същинските строителни работи ще стартират във вторник. Платното за Бургас ще бъде затворено за движение, а трафикът ще е насочен в платното за Варна по ремонтираните през миналата година съоръжения 3 и 5. Достъпът до пристанище Варна Изток и Южната промишлената зона няма да се ограничава.Ремонтът включва бетонови работи, нова хидроизолация, фуги, асфалт, маркировка, знаци, ограничителни системи, парапети и т. н. Строително-монтажните работи ще се изпълняват от ДЗЗД „ПОНТ“, което има 4-годишен договор по ЗОП за поддържане на републиканските пътища на територията на област Варна. На обекта ще се работи максимално мобилизирано, за да може при подходящи метеорологични условия ремонтните дейности да завършат колкото се може по-бързо.Аспаруховият мост е в експлоатация от 1976 г. и е основна връзка на ж. к. „Аспарухово“ с останалите квартали от община Варна. Ремонтът му е наложителен, тъй като не е ремонтиран от около 40 години. През миналата година със средства от републиканския бюджет започна поетапното обновяване и бяха ремонтирани три от съоръженията в посока Варна, идвайки от квартал „Аспарухово“ и АМ „Черно море“ - съоръжения 1, 3 и 5. Тази година преди началото на летния сезон завърши ремонтът на съоръжения 2 и 4. Агенция „Пътна инфраструктура“ препоръчва на шофьорите да карат внимателно, да спазват пътните знаци, въведени с временната организация на движение и да предвидят повече време за пътуване, поради по-бавното пътуване при извършването на строителни работи.Шофьорите, преминаващи транзитно през Варна, може да използват алтернативен маршрут: от ул. „Девня“ във Варна - с. Езерово - Страшимирово - Девня - Разделна - Белослав - АМ „Черно море“. ", "date": "2017.10.20", "title": "Стартира ремонтът на Аспаруховия мост във Варна"}
{"url": "https://offnews.bg/politika/bsp-spravedlivost-po-borisovski-za-edni-zaplatata-skacha-s-2000-lev-667692.html", "text": "След осем години управление на ГЕРБ, България е на дъното на европейските статистики по доходи и е начело в списъка на най-неравните общества. Бедността и неравенството са сред най-големите заплахи, пред които е изправено обществото ни.Тенденцията е влошаване на показателите и увеличаване на риска за националната ни сигурност от нарастващото социално разслоение и бедност. Това се казва в декларация на парламентарната група на БСП. В текста пише още:  Парадоксално е, но е и факт, че откакто България членува в Европейския съюз, неравенството се задълбочава и по отношение на разпределянето на доходите в обществото се движим в посока, противоположна на развитите европейски страни. 10% от българите, които можем да наречем „богати“, печелят повече, отколкото половината от българския народ, които няма как да наречем по друг начин освен „бедни“. Каква е истината за България? През м. юни тази година Националният статистически институт публикува официалните данни за бедност и социално включване за 2016 г. Там пише: с доходи под линията на бедността са 1 млн. 639 хил. български граждани – 22,9 % от населението и се увеличава; с пенсии под 310 лв. са над 1, 3 млн. пенсионери – 60 % от общия брой пенсионери. Относителният дял на лицата в риск от бедност и социално изключване е 40,4 %, 3 млн. лв. Бедните деца на възраст до 17 години са 384 хил. – 31,9 %. и се увеличават: 20 % от децата нямат подходящо място за учене или писане на домашни в къщи; 32 % от децата нямат възможност за покупка на книга, освен учебници и пособия; 36 % от децата не могат да си купят два чифта обувки в рамките на календарната година; 27 % от децата не могат да си позволят ежедневно плод или пресен зеленчук; Делът на лицата, живеещи в тежки материални лишения през 2016 г. е 34,2 % от населението (2 млн. 460 хил.), тенденцията е към увеличаване: 56 % от домакинствата не могат и да си помислят дори за едноседмична почивка; 54 % не могат да посрещнат със собствени средства неотложни ремонти, подмяна на повредена битова техника или внезапно заболяване; 39 % ограничават отоплението на жилището си поради недостиг на средства; 35 % не могат да си позволят месо или риба три пъти седмично.Делът на работещите бедни в България е 11,6 %, със 110 хил. човека повече от 2015 г., когато е 7,8 %. През 2013 г. този дял е бил 7,2 %. Огромна маса български граждани са с доходи на границата на физическото оцеляване.„Спасението на давещите се, е дело на самите давещи се“ - така мислите вие от ГЕРБ за бедността и неравенствата. Но от морална и политическа гледна точка- това са остарели и дълбоко недемократични възгледи. Това е неприемливо и със сигурност непродуктивно за икономиката и за хората.На фона на тази нерадостна картина, в сряда, на заседанието на Министерски съвет със свое решение, прокарано тихомълком, Борисов вдигна драстично заплатите на всички заместник- министри и на най-доверените висши политически чиновници - началниците на политическите кабинети и още на незнайно кои други. Това рязко и драстично облагодетелстване ще доведе до това, че те вече ще получават месечно по около 3500-3600 лв., или с около 2000 лв. повече от колкото в момента. Изведнъж две хиляди отгоре! Как Ви звучи? На нас, от ПГ на „БСП за България“, ни звучи като цинизъм, като безсрамие и непремереност. Като грабеж на народни пари, събирани от данъци, такси и налози, плащани от целия български народ, за да бъдат хрантутени роднини, съпрузи, съпруги и деца, любовници, че даже и шофьори на властта. И няма как да бъде наричано по друг начин освен ЦИНИЗЪМ. Пари раздавате с лека ръка, защото не ги вадите от джоба си, а от бюджета, от парите на народа. А повечето от тези хора, които ще получават тези пари, не са на тези позиции, защото притежават някаква уникална експертиза или са ефективни, а защото са верни, защото тези високи позиции са им дадени като възнаграждение за тази им вярност, защото са целували ръка. И само да попитам: Как така Борисов се сети за постановлението от 2010 година, което ограничава министерските заплати, а не се сети да отмени Постановление 180 от юли 2006 г., заради което хиляди пенсионери не получиха дори и мизерното увеличение от 2,4 %. Може би Борисов разчита на слабата памет на така наречения от него “лош материал” и се надява никой да не си спомня популизма му от преди 7 години, когато еднолично, с фанфари, барабани и с много хвалби, замрази заплатите на т.нар. „втори ешелон“ на властта. Даже им забрани и да участват в бордове на държавни фирми или ако участват, да го правят безвъзмездно. А сега, какво се промени? Да не би суджукът да не стига за всички? Да не назрява бунт срещу едноличната власт, че трябва да се потушава с увеличаване на заплати? И колко ще ни струва това разточителство- не става ясно, но от ясно по -ясно е, че няма да е малко. Борисов призова бизнеса да вдигне заплатите, а бизнесът пък, иска оставката на социалния министър заради ръста на доходите. Работодателите са недоволни от предвиденото увеличение на минималния осигурителен доход и на обществените заплати. Какъв цинизъм!Увеличение на минималния осигурителен доход с 3,9% за следващата година и скок на минималната работна заплата от 460 на 510 лв, т.е. с цели 50 лева - така възмути, българските работодатели, че някак си им мина покрай ушите увеличението с - от 600 до 2000 лева - на верните на Борисов хора. Верните – дето с нечуван административен натиск, заплахи и изнудване му печелят изборите! Верните – дето със зъби и нокти му бранят властта! Бизнесът недоволства и от увеличаването на минималните пенсии за стаж и възраст, което не било обвързано с осигурителния принос и нарушавало основни принципи на осигуряването.А когато от ПГ на „БСП за България“ предложихме преизчисление на всички пенсии – не срещнахме подкрепа. А това щеше да доведе до едно 20% увеличение на всички пенсии и да даде едно малко признание за приноса на пенсионерите към България. Увеличение средно с 30-тина лева за пенсиите на българите не може, възмутително е, а за нашите хора във властта може увеличение и с 2000 лева. Преди дни Борисов каза: \"Ние трябва да създадем задължително усещането на хората за справедливост. Колкото повече работим в тази посока, толкова ще е по-добре“ И следва логичния въпрос – Това ли е справедливостта по борисовски, по гербаджийски? За едни- увеличение на заплатата с 2000 лева, за други- с 50 лева, а за трети- с 3 лева на пенсиите. За верните стражи на властта- с 2000 лева на заплатите сега и веднага, а от догодина за майките- с 40 лева повече, за безработните- с 35 лева повече за обезщетение, а за пенсионерите 3,8% увеличение- средно 12-13 лева и то от първи юли.Справедливост в най-висша степен! Не сме против повишаване на доходите, включително и на министри и началници на политически кабинети, защото всеки има право да получава достойно заплащане на своя труд. Но сме против несъразмерното увеличаване на заплатите. Трябва да има справедливост, но истинска справедливост- за всички българи, не по гербаджийски.", "date": "2017.10.20", "title": "БСП: Справедливост по борисовски - за едни заплатата скача с 2000 лева, за други с 50"}
{"url": "https://offnews.bg/obshtestvo/obviniha-uchilishte-v-lovech-che-otdelia-romite-i-bednite-v-otdelni-k-667683.html", "text": "\"Гимназия в Ловеч дели ученици в класове на база социален статус и етнически произход\", съобщи \"Движение 21\" в имейл до медиите.Извода направили жители от града, които и подали сигнал до Движението. Става въпрос за Средно училище \"Св. Климент Охридски\". То приема и разпределя първокласници в паралелки на база на социалния статус и етническия произход на родителите им, пише в сигнал, изпратен до зам.-председателя на Д21 Данаил Георгиев.Имало два класа - за деца с „добро“ социално положение и произход и за деца на социално слаби родители, предимно от ромски етнически произход. Това разделение се прави от няколко години, твърдят в сигнала, цитиран от Д21.По този повод родители на първокласници са внесли няколко писма в Регионалното управление на образованието към МОН в Ловеч.\"В града е публично известно, че още преди да пристъпят прага на училището децата биват преценявани според социалния статус и етническия произход, а определени родители увещавани в разговори с учители на четири очи и по телефона да записват бъдещите ученици в „българския клас\",  се каза в него.Родителите твърдят, че \"правилното разпределяне\" се правело по време на лятната академия \"Повече заедно\". Вследствие на разделението, учебният и възпитателен процес в т. нар. \"цигански\" клас било проблемно - децата не усвоявали книжовния български език, в речта им трайно се установявали диалектни форми. Учителите и възпитателите не успявали да наложат ред и дисциплина.Сбиванията са ежедневие, включително групови саморазправи с участие на по-големи роднини и на родители, се казва в съобщението на Д21.„С основание гражданите на Ловеч са обезпокоени от средно- и дългосрочните последствия от модела, практикуван в училище „Св. Климент Охридски“. Той възпроизвежда и затвърждава негативните стереотипи и дискриминационни нагласи спрямо различните етноси. Задълбочава проблемите с дефицита на знания и свързаните с тях компетентности, бедния речников запас и недоброто владеене на книжовния български език у учениците от социално слаби и от ромски семейства. В допълнение, обременява с този проблем и попадналите в „грешния“ клас деца от български произход, които са недостатъчно на брой за да послужат като положителен пример и да въведат модел за поведение и общуване, базиран на общоприетите норми, правила и ред. Чрез „малцинствените“ класове в училището, а и в обществената среда на Ловеч, ще се затвърждават агресията и насилието като обичайни прояви в отношенията между хората“, каза зам.-председателят на „Движение 21“, който е родом от Ловеч.Репортер на OFFNews потърси директора на училището Валери Христов, но не го откри нито на посочения мобилен, нито на публикувания в сайта стационарен телефон. Изпратихме и писмено запитване и очакваме отговор.", "date": "2017.10.20", "title": "Обвиниха училище в Ловеч, че отделя ромите и бедните в отделни класове"}
