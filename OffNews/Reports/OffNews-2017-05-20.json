{"url": "https://m.offnews.bg/news/Nashite-avtori_2490/Marusel-razkaz-ot-Zdravka-Evtimova_655908.html", "text": "Това е песен, която искам да забравя, както искам да изтрия израза на лицето ти от паметта си. Все още виждам чертите ти в очертанията на хълмовете, в праха по улицата, в хляба, който превръща всичко в минало свършено време. Случи се в Сатиричния театър. Една красива актриса поде мелодията и аз разбрах, че ще си отидеш. Още не ми беше казал, още не знаех за Деа. Случва се така - песен, която не си тръгва от мене, е път към друг град. Ти си градът.И зная. Марусел беше история за някакво момиче от Португалия и още когато актрисата запя, разбрах, че съм се превърнала в край. Ти беше светът, тополите, които така обичах, реката през лятото. Беше дъждът, от който се страхувах в мрака, беше великата жега. А Марусел каза, че мракът ще избяга като хвърчило, че тополите ще се запалят и от реката ще остане ивица сол. Аз ще бъда последният звук от мелодията и за мене няма да остане въздух. Още нищо не знаех какво ще даде на очите ми онази песен за Марусел.Сигурно е било много трудно да ми кажеш за Деа. Разбирам те. Затова още преди пиесата да свърши – колко странно, сега не помня за какво се разказваше в нея, Деа седеше от другата ти страна на осми ред в залата – бях избрала къде ще замина.Завесата падна, аз изчаках да си вземете палтата и точно пред входа на театъра, този весел Сатиричен театър, ти казах: Светлината на електрическите лампи дълбаеше лицето на Деа, сградите изригваха жълти реклами, твоето лице също беше жълто. Зная за вас.Първо заговори Деа:– Сигурно някой ти наговорил куп глупости. Това е само инцидентно нещо.- Но е вярно – намеси се ти.Мога да се отдръпвам – както кръвта се отдръпва от раната и я оставя насаме с острието. Изсъхвам - мизерна локва привечер през юли, не чакам дъжд. Взех си палтото, облякох се и ви оставих, теб и Деа. Марусел не си отиваше от мислите ми тогава, все още не си е отишла, живее в раните ми тази португалска песен, в която блести нож.Лятото свърши.Заминах в друг град, на брега на морето. Не обичах прибоя, нито безсмисления грохот на огромната вода. Всяка вълна ме отвеждаше до пуст остров, бях строшена мида, пищенето на чайките заглушаваше „Марусел”, затова дори сенките на тези птици ми носеха студ. Работех в едно училище, пълно с трясък и тебеширен прах. Бях прозрачна, тиха, едва ли някой ме забелязваше в ъгъла до тетрадките, пълни с грешки и преписани размисли за смисъла на човешкия живот. Единадесетокласниците пишеха в есетата си, че младостта е фас, догарящ без тяхно участие. Ако можеш открадни, продай, изпий. Изяж. Стъпчи. Това остава. Сексът е единственото разумно нещо, което има смисъл в еднаквите сиви дни на празните портмонета.Възрастният учител по физика с прошарена брада и черни очи идваше при мене с чаша кафе. Аз му давах стотинките чисто и прилежно, той ги преброяваше, прибираше грижливо всяка паричка – жълтите в едно портмоне, белите в друго, железните левчета – в кесия от естествена кожа, скъп портфейл за банкнотите. Беше стиснат и купуваше от най-евтината кафемашина, и когато ме покани на вечеря за моя изненада не отидохме в „Гларус”, където виното беше по-евтино от газираната вода, отведе ме в „Пиратски стан” и поръча „Мавруд”.Беше стар ерген, „с безценен опит, моето момиче”, много изискан и важен. Притежавал малък хотел и яхта, приказваха за него. Не обичах малките хотели, нито яхтите.Попита ме колко струва костюмът ми и когато отклоних въпроса, съобщи - видял ме, когато съм го купила от магазина за втора употреба. Бил впечатлен, че не съм се опитала да го преметна. Подчерта, че се храня икономично и това е признак на висока култура. Поинтересува си дали съм здрава и дали случайно не страдам от наследствено предавани заболявания. Дали бих се съгласила на интимност веднъж на седмица и евентуално колко ще му струва това, защото усилието, което бих пожелала да положа, струвало пари.- Струва - съгласих се аз. - Но засега няма да полагам подобно усилие - и той забрави за съществуването ми.Оставах с тетрадките в ъгъла до протеклия радиатор, месец, може би повече, докато един ден той пристигна с огромен букет рози – сигурно беше дал тридесет лева, и наистина се уплаших.- Нека започна с важното. Ти успешно премина теста на свободния електрон – заяви учителят. – Постъпка на дама, така определям поведението ти. Отблъсна едно печелившо, но неморално предложение – човекът извади шоколадов бонбон от джоба на сакото си, обели го внимателно, напъха го в устата си и мълча около пет минути с издута буза. - Ще станеш ли моя жена?- Разбира се – отговорих аз, вдигайки поглед от едно слабо есе върху стихотворението „Ода за нощта“ на Шели.- Радвам се, че прие, без да ми губиш времето. Жилището ми е обширно, южно. Струва повече от четвърт милион. Запазил съм час в общината. Предплатил съм за скромен обяд в неделя, 40 лева без ДДС. Деветнайсети април. Уговорил съм изгодно булчинска рокля под наем за неделя. Убеден съм, че ще ти стои добре. Достатъчно ми е да огледам жената за десет секунди и зная какъв размер би бил най-подходящ за нея.- Благодаря – казах.- Наел съм стая в близкия хотел, където след часа ти по американска литература можем да пристъпим към интимност. Имам предвид, че е желателно да вложим усилия в генериране на наследник, ако нямаш нищо против.Хотелът, както очаквах, не беше нито луксозен, нито особено чист. Виното, което учителят по физика поръча, беше много евтино, сандвичите също.- Справи се – оцени ме след обичайните си десет секунди той - Ако искаш, мога да поръчам и по две кебапчета.- На мене едно – казах и срещнах одобрителния му поглед.- Харесва ми, че си пестелива. Всъщност отдавна ми харесваш.Вечерта по телевизията даваха някакъв филм. Беше студено, радиаторът в хотелската стая не работеше. Изведнъж екранът на евтиния телевизор запя - старата песен на португалски език за онова момиче Марусел. Тополи поникнаха на асфалта под прозореца, реката се измъкна от морето, лятото, което трябваше да бъде много далече оттук, въобще не си беше тръгвало. Знаех, че ще те видя. Най-краткото разстояние между мене и космоса беше песента. Нямах търпение да се съмне. Тролеите приближава като котки и очакваха да им оставя хляб. Нямах нито троха.- Понякога си странна, а странността ме дразни – изрече учителят по физика. – Одобрявам единствено постоянните величини, които са предвидими и подлежащи на дългосрочни прогнози. Вземи си бележка. Искам постоянство. Не приемам нищо друго.На сутринта пред училището като есен, която никой не очаква толкова рано, бе дошъл ти.Пристъпваше от крак на крак и като ме видя до учителя по физика, въобще не забеляза учителя по физика.- Ти знаеш какво си – каза. – Не. Ти не знаеш. Но си повече от това.Мислех си за момичето Марусел, което нямаше при кого да отиде в града край морето, за реката, която вече беше ивица сол и отдавна бе престанала да тече към мене.- На деветнайсети април ще се женя за нея – каза учителят по физика. – Тя е икономична. Въобще не е подходяща за Вас.Ти не чуваше учителя по физика, който познаваше всички елементи на икономиите и галактиките. Ти не знаеше нищо за песента на Марусел. Мелодията не си отиваше, защото сянката ми бе станала неин дом.Превит на две като клон, пречупен в студа, ти затананика. Не. Пееше „Марусел“ и песента излиташе към морето цялата почервеняла от кръвта ти.", "date": "2017.05.20", "title": " Марусел: разказ от Здравка Евтимова"}
{"url": "https://m.offnews.bg/news/Futbol_18793/Alisher-Usmanov-predlozhi-1-miliard-paunda-za-Arsenal_656068.html", "text": "Руският олигарх Алишер Усманов направи оферта от 1 милиард паунда за дяла на Стан Крьонке в Арсенал. Етническият узбек, който търгува с метали и какво ли не, притежава 30 процента от лондонския клуб. Американецът обаче контролира управлението с 67 процента.Новината е на \"Financial Times\", така че не подлежи на съмнение. Според медията Крьонке още не е отговорил на офертата. Американският спортен магнат не дава признаци, че се интересува от продажба в този момент.Двамата акционери не се понасят особено. Усманов твърди, че в Арсенал не се инвестират достатъчно пари. Усманов говори пред Bloomberg миналия месец и обвини за разочароващия сезон точно Крьонке.\"Не мисля, че само Арсен Венгер трябва да бъде обвиняван за случващото се\", каза Усманов, \"Отговорност носят Бордът на директорите и главният акционер\".Арсенал е на път да остане за първи път извън топ 4 в ерата \"Венгер\" и да се прости с Шампионската лига. Това ще доведе до около 50 милиона паунда загуби.За Усманов това едва ли е проблем. Състоянието му се оценява на над 18 милиарда долара, което го прави най-богатият руснак и вторият по пари жител на Обединеното кралство. Той притежава куп бизнеси и извън индустрията с метали.Президент е на международната федерация  по фехтовка и като такъв идваше няколко пъти в България. От 1992 година е женен за легендата на руската художествена гимнастика Ирина Винер.", "date": "2017.05.20", "title": " Алишер Усманов предложи 1 милиард паунда за Арсенал"}
{"url": "https://m.offnews.bg/news/Intcidenti_6/Mazh-naraga-i-ubi-tashta-si-napadna-s-nozh-i-saprugata-si-obnovena_656090.html", "text": "Мъж закла с нож 67-годишната си тъща и прати в болница в тежко състояние 29-годишната си съпруга, дъщеря на убитата. Престъплението става в Стара Загора, в дома на възрастната жена.Към момента 46-годишният извършител на убийството се издирва, съобщават от МВР.Свидетел на трагедията е станал и 10-годишният син убиеца.Сигналът за престъплението е подаден към 11 часа днес. На място веднага е насочен полицейски екип, който открил безжизненото тяло на 67-годишна жена и 29-годишната й дъщеря.", "date": "2017.05.20", "title": " Мъж наръга и уби тъща си, нападна с нож и съпругата си (обновена)"}
{"url": "https://m.offnews.bg/news/Horoskop_18798/Horoskop-za-20-26-maj_653662.html", "text": "Това 7-дневие е изпъстрено с празнични поводи, но вие имате работа, а и се натъквате на по-сериозни пречки още от понеделник. Някои Овни ще пътуват или ще прехвърлят доста информация, за да се ориентират в бизнес ситуации, не са доволни от приходи. Не бъдете крайни, анализирайте свои партньорства, не от всички печелите. Не обсъждайте темата на маса, сега там не се уреждат важни неща, нито с отскоро познати хора. От сряда най-стриктно събирайте документи, разплащайте сметки, търсете полагаеми административни услуги.Никой не се съмнява, че сте стриктни във всичко, с което се хващате, но куп колеги, познати и близки не са като вас. Телците тактично да подскажат кои недостатъци в работата следва да бъдат наваксани бързо, а и самите те да се вслушват в съвети на специалисти, за да не берат ядове с техника и да плащат грешни пари при повреда. От понеделник забавяте темпо, търсите влиятелна подкрепа за идеите си. Ако и юридически сте си уредили проблемите в сряда, ще си спестите спорове и намеса в лични неща. На маса не допускайте клюки.Константин и Елена, 24 май, Спасовден – все поводи за отбелязване с близки и познати, но и работа ви чака, хич не се увличайте. Група Близнаци обичат купоните, сега им е от по-голяма полза да отдъхнат скромно, да обмислят свои идеи, да се огледат за нови сътрудници и съюзници. От понеделник трябва да разчистите изостанали ангажименти, ала не задълбавайте прекалено в детайли, избягвайте спорове. От сряда градите нови екипи, равновесието е крехко, а вие държите на взаимно допълване. И за флирт не се залъгвате, няма ли хармония.От събота да вторник можете да забавите темпото, има от какво да сте доволни в работата, постъпленията са добри, близки и познати се съобразяват с вашите желания. Раците да очакват още примамливи шансове за професионалното им утвърждаване и издигане, но през следващите дни позицията им е по-зависима от мнението на мнозинства или по-влиятелни личности. Можете да се справите с трудностите, а и роднините ви са плътно до вас, ще помагат с каквото могат, имате ясен план кой и как ще е полезен. Любовта ви вдъхновява за творчество.Късметът е с вас през 7-дневието, ала си зависи вие как ще го оползотворите в работата. Лъвовете са готови да рискуват с нови екипи, да усвояват знания и умения, упорстват по делата си, сега най-важно е да се съобразяват с реалните процеси. Невнимание и за най-малка дреболия ще ви нанесе и финансови, и нематериални щети. Често действате и се съветвате с приятели, а и те грешат, затова от Спасовден претегляйте чуждите доводи на своя кантар, наложете си ограничения, планирайте точно. Ако в любовта няма искреност, ще ви дотежи.До вторник намалявате деловото темпо, имате нужда от отдих, има и поводи за празнуване с близки. Девите май не мислят за постиженията си, не са малки, а се впускат в анализи какво и защо не е станало по волята им. Избягвайте съюзи с хора, в чиято коректност не сте уверени, пък и бизнес ангажименти, в които няма да работите така, както обичате. От сряда намирате влиятелни личности, които ще подкрепят идеите ви за начинания и печалби, но ще се наложи и да ги актуализирате. Стъпка по стъпка напредвате, бъдете тактични и сговорчиви.Чак на 24.05 излизате от домашни и семейни грижи, приятно ви е да създавате празнично настроение вкъщи и за роднини, има и поводи да бъдете доволни от деловите си усилия. Обвързаните се радват на хармония в отношенията си, но все пак са пестеливи и в тази посока ще ги укоряват... Везните имат и нови професионални проекти, но реализацията зрее бавно, четвъртък ще очертае и предстоящите трудности. Късметът ще бъде с вас, постарайте се да изградите сплотен екип, предстоят и пречки, не ще можете да мислите само за своя джоб.Иска ви се да изясните важни делови и лични въпроси, но дали уикендът е подходящ?... Едва ли, доста Скорпиони имат покани за купони, не е време да се взират в пропуски и прегрешения, да критикуват даже близките. По-разумно е да отстъпите, да премълчите, с роднини и проверени колеги ще трябва да промените отношения, но най-тактично. А до Спасовден вие сякаш сте готови да зарежете екипните изяви заради самостоятелност, да привличате набързо сътрудници. Толерантността и предаността ви ще бъдат оценени, потърпете.Трудно 7-дневие, вие сте си набелязали куп идеи за работа. Стрелците искат помощ и разни услуги от познати, но няма да си спестят ядове и притеснения. Внимателно избирайте съветниците, некомпетентни и некоректни могат да ви вкарат в още по-нежелани ситуации до Спасовден. Част от зодията хранят амбиции за лидери, в професионален и обществен кръг сега е по-разумно да оставят ръководството на по-подготвени и обиграни личности, жестът ще бъде оценен и след време възнаграден. Сплотеният екип печели, па и вие не губите.Време да се отдръпнете от екипи и дела, за да планирате новите си стъпки за изява и печалби. Козирозите са дискретни, когато имат ядове или се натъкват на пречки, пък и 7-дневието носи куп поводи за събиране с по-близки. Към тях ще насочите грижата и куража си, имат нужда от съвети и навременна помощ. От 24.05 ще търсите по-равностойни партньори за бизнес, старите са правили номера, ограничавали са ви в работата. Не ви се ще да спорите, да воювате, а да действате със сърце, майсторство, мащаб, след Спасовден идва и този шанс.Ведри дни, каквито и трудности да имате в работата. Едно, че Водолеите са си доволни от хвърлените усилия и с дохода могат да направят истински празник за свои най-близки. Второ, от понеделник ще има промени в деловата сфера, мнозина ще получат и по-добри шансове за изява и печалби. Ще се хванете с новите задачи ентусиазирано, но не прекалявайте с взискателност към колеги и познати, твърде критични сте в сряда. Вашите резултати са привличащ пример, другото е разбиране и мъдра грижа към онези, които обичате и пазите от беди.Трудно 7-дневие, вие усещате, че и сега можете да направите много за изявата и печалбите си. Само че бавно и търпеливо, за изпълнение на куп задачи вие трябва да покажете голямо старание. Рибите улавят точно кои дребни ядове им предвещават сериозни грижи – във вторник, сряда и петък ще поемат и чужди задължения, за да върви общата дейност в екипа. Някои са правили празнична програма, има и поводи за купони, но ситуацията не позволява да пилеят време за удоволствия, и в личните отношения има неща за изглаждане, не ще отлагат. ", "date": "2017.05.20", "title": " Хороскоп за 20 – 26 май"}
{"url": "https://m.offnews.bg/news/Ikonomika_59/Bulsatkom-zamrazi-proekta-si-za-chetvarti-mobilen-operator_656046.html", "text": "В момента проекта ни за развитие на мобилна мрежа с национално покритие е трайно замрасен. Това заяви пред OFFNews съсобственикът и изпълнителен директор на \"Булсатком\" Максим Заяков.Той посочи, че в момента всички усилия на компанията са насочени към изстрелването на първия български търговски спътник в космоса BulgariaSat-1, което е насрочено за 15 юни т. г. в Кейп Канаверал, Флорида, САЩ.Той добави, че отчасти проблемът с мобилната мрежа се задълбочава от факта, че нито един от трите действащи мобилни оператора в страната не се е съгласил да подпише споразумение за вътрешен роуминг с \"Булсатком\". ", "date": "2017.05.20", "title": " \"Булсатком\" замрази проекта си за четвърти мобилен оператор"}
{"url": "https://m.offnews.bg/news/Komentari_65/V-kakvo-se-prevrashtat-mechtite-na-edin-ministar_656048.html", "text": "Красимир КаракачановБез българска армия нямаше да има българска държава, а без наборна служба нямаше да има българска армия. Нямаше да има Съединението на България и победите при Сливница, нямаше да има възгласа „Одрин падна!“, нямаше да има кота 1050, нямаше да има ген. Колев и славната българска конница и въобще нямаше да има нищо. Така военният министър  защити в петък идеята за . Едва ли някой българин би подценил подвизите на българската армия, за която знаем, че няма пленено знаме. Упоритата реторика за връщане на дебата за военната повинност обаче се гради по грешен начин. Цитираните от министъра исторически подвизи на армията ни са се случили в друго време и при други обстоятелства. Нелепо е да се твърди, че отбранителните способности на една държава са необходими, така че тя да съхрани такъв потенциал, че да е равна на определени постижения от миналото. И то на фона на един , който показа, че само за минути може да превърне в жертви една немалка част от населението на планетата без да гръмне и една пушка. Интересно в случая е какви усилия полага или смята да положи Министерството на отбраната за изграждане на киберотбранителни способности. , която беше приета от предходното правителство преди около година, ясно посочва, че се налага  на способности за кибер отбрана, като тези способности са описани, .Едно от основните пера, върху които властите в Южна Корея концентрират усилият си например, е именно . Обтегнатите отношения със Северна Корея довели до там, че освен заплахата от ядрен конфликт, на дневен ред е поставена и заплахата от кибер атаки. Смята се, че Северна Корея има близо 6000 обучени хакери, отговорни за атаките на близо 140 хил. компютъра на южнокорейски компании. Това наложило министерството на отбраната на Южна Корея да субсидира специалност за обучение на кадри в кибер отбраната в националния университет в Сеул. От 2011 година досега всяка година държавата плаща обучението на 30 студенти, които след това автоматично се вливат в отбранителните сили на страната.Учудващо е как във времето на високи технологии у нас, при липсата на мотивация за привличане към кадрова военна служба и по чисто популистки подбуди, се изгражда мнението за връщане на наборната служба и военно обучение в училищата, което да учи децата какво представлява оръжието и как се борави с него.И това почива на тезата, че ако не проявиш любовта си към родината по този именно начин и не уважаваш уроците от историята, то ти не си патриот. Остава надеждата, че министърът е чел стратегията за кибер отбрана и може да измисли начин да мотивира младите патриоти чрез развитието на технологиите. Това обаче ще остане само препоръка, защото вероятно надеждите на един министър имат по-голяма тежест.След като агресивно  за връщане на казармата в ефира на две национални телевизии, министър Каракачанов, а и коалиционните партньори от ГЕРБ, сякаш изведнъж замълчаха. Преди дни министърът даде назад, като обясни, че темата за казармата още не достатъчно узряла в обществото, а още няколко дни по-късно стана ясно, че намеренията му са били попарени от финансовия министър Владислав Горанов. От стенограмата на правителственото заседание от сряда става ясно, че главният ковчежник е заявил, че промените в Министерството на отбраната не могат да се извършват със скоростта, с която се иска от политическото ръководство. Все пак министър Каракачанов не е загубил надежда и в петък обясни, че наборната служба ще бъде . Дай Боже, мечтите на министъра да еволюират с доза реализъм и стратегия за бъдещето.", "date": "2017.05.20", "title": " В какво се превръщат мечтите... на един министър"}
{"url": "https://m.offnews.bg/news/Futbol_18793/Niki-Mihajlov-i-Topuzakov-nagradiha-shampionite-na-detskite-gradini_656066.html", "text": "Николай Михайлов и Елин Топузаков наградиха финалистите в 16-ия турнир на детските градини, организиран от ДФК „Лъвчетата“. Шампион стана отборът на 136 ДГ „Славия“ с треньор Митко Конярски след победа с 3-0 над 65 ДГ „Слънчево детство“ от квартал Слатина с треньор Стоян Алексиев.Бившият национал Георги Велинов връчи купата на третия в крайното класиране – децата от 51 ДГ „Щурче“ с треньор Асен Яначков, който получи приз за треньор №1 на турнира от президента на клуба Венцислав Гаврилов. Турнирът бе част от Програмата за развитие на физическото възпитание и спорта в Столична община.За най-добър вратар бе избран Тома Радославов от отбора на шампионите, приза за най-техничен състезател спечели Борис Цоков от 51-а ДГ, а голмайстор стана Мартин Рашев от 65-а ДГ с 14 попадения.„Това е бъдещето. Аз започнах в тази зала преди 15 годинии се надявам и тези деца някой ден да станат национали”, каза Михайлов. „Видях много технични деца, въпреки крехката им възраст. От тук ще излязат бъдещите футболни звезди“, заяви бившият треньор на Левски Топузаков.", "date": "2017.05.20", "title": " Ники Михайлов и Топузаков наградиха шампионите на детските градини"}
{"url": "https://m.offnews.bg/news/Obshtestvo_4/Retro-tramvaj-stava-biblioteka-na-24-maj_656009.html", "text": "Кампания \"Пътувай и чети\" стартират Столична община и Столична библиотека. Целта й е да подкрепи четенето в градския транспорт. На няколко централни места в столицата ще бъдат разположени открити пунктове, в които всички любители на четенето ще могат да разменят книги. Те ще бъдат до спирки на пл. „Славейков“, пл. „Гарибалди“ и на изхода на метрото при Ректората на СУ (от страната на парка), съобщи Столична община. който ще се движи по маршрута от пл. „Възраждане“ до пл. „Журналист“. Той ще изпълнява ролята на подвижна читалня и място за размяна на книги. На място ще има и библиотекар, от който пътуващите ще могат да получат също безплатна читателска карта за Столичната библиотека. Всички желаещи ще могат да се насладят на градското пътуване с книга в ръка на датите: 24, 25 и 26-ти май, както и на 1, 2, 3-ти юни от 11:00ч. До 15:00ч.", "date": "2017.05.20", "title": " Ретро трамвай става библиотека на 24 май"}
{"url": "https://m.offnews.bg/news/Futbol_18793/Beroe-izgoni-Ferario-Spasov-fenovete-si-iskat-Ilian-Iliev_656064.html", "text": "Един тъжен сезон на Берое завърши по тъжен начин. Клубът изгони треньора Ферарио Спасов веднага след победата 2:1 над Ботев Пловдив, която се оказа недостатъчна за участие в следващите плейофи.А на фена на хеви метъла му се работеше. Феро изрази готовност да остане и да гради отбор за новия сезон веднага след мача, но няма да получи такъв шанс.\"Победата с 2:1 срещу Ботев не бе достатъчна за Берое да продължи напред и сезонът за тима приключи тази вечер. След двубоя ръководството на тима обяви, че през следващия сезон Берое ще има нов наставник, чието име ще стане известно скоро.Ръководството на клуба благодари на Спасов за професионализма и работата в клуба\", написаха от Берое на официалния си сайт.Ферарсио Спасов беше назначен начело на Берое на 26 октомври, заменяйки разочаровалия Александър Димитров. Тогава Феро напусна със скандал Спартак (Плевен), като преди това по подобен начин си тръгна и от Етър.Под негово ръководство Берое изигра 24 мача в Първа лига и записа 9 победи, 7 равенства и 8 загуби.Както написахме, феновете в Стара Загора си искат Илиан Илиев, който спечели първата купа в историята на клуба. Самият варненец обаче предпочита на този етап да работи в чужбина.Не е изключено бившият великолепен халф на Левски да размисли. Сам е казвал, че чувства Стара Загора като свой дом.", "date": "2017.05.20", "title": " Берое изгони Ферарио Спасов, феновете си искат Илиан Илиев"}
{"url": "https://m.offnews.bg/news/Obshtestvo_4/Toplo-no-sledobed-shte-se-zaoblachi_656067.html", "text": "Днес в часовете преди обед ще бъде предимно слънчево, но следобед ще се заоблачи, а над планинските райони на Западна България ще се развива купеста и купесто-дъждовна облачност. В отделни райони ще превалява краткотраен дъжд, а през нощта срещу неделя валежи ще има на много места в страната, показва прогнозата за времето на Националния институт по метеорология и хидрология (НИМХ) към БАН.Ще духа слаб вятър от северозапад, който привечер ще се ориентира от североизток.Максималните температури ще са между 22° и 27°. Над Черноморието ще бъде с променлива, често значителна облачност. На отделни места ще превалява краткотраен дъжд. Ще духа слаб до умерен предимно западен вятър. Максимални температури на въздуха: 17°-20°. Температурата на морската вода е 17°. Вълнението на морето ще бъде 1-2 бала.Над планините ще бъде слънчево с временни увеличения на облачността, значителни в следобедните часове.", "date": "2017.05.20", "title": " Топло, но следобед ще се заоблачи"}
{"url": "https://m.offnews.bg/news/Sport_18752/Sportat-v-efir-na-20-maj_656069.html", "text": "Изключително богата по традиция е съботната програма в ефира на телевизиите. Ще има от всичко по много, с акцент върху Цар Футбол, където европейските първенства навлизат в решителна фаза. У нас от 20 часа е зрелището Лудогорец - ЦСКА-София, като \"червените\" са амбицирани да спечелят първа победа на ниво елит над разградчани.08:00 СП до 20 г., Венецуела – Германия Евроспорт 110:30 СП до 20 г., Аржентина – Англия Евроспорт 110:45 Moto GP, Гран при на Франция (тренировка) Mtel sport 213:00 Тенис, турнир за жени в Рим F+/Sport+13:30 Moto GP, Гран при на Франция (тренировка) Mtel sport 214:15 Колоездене, обиколка на Италия Евроспорт 114:45 Мотоциклетизъм, \"8 часа на Ошерслебен\" Евроспорт 215:30 Тенис, турнир за мъже в Рим Mtel sport 116:15 Хокей на лед, СП, Канада - Русия БНТ HD16:30 Байерн – Фрайбург Евроспорт 217:00 Брадфорд – Милуол Диема спорт 217:30 Верея - Пирин (Бл) Диема спорт19:00 Киево – Рома Ринг19:00 Художествена гимнастика, ЕП в Будапеща БНТ HD19:00 Баскетбол, Валенсия – Барселона Нова спорт20:00 Лудогорец – ЦСКА Диема спорт21:20 Хокей на лед, СП, Швеция – Финландия БНТ HD21:45 Наполи – Фиорентина Ринг22:00 Сантос – Куритба Sport + HD22:00 Пари СЖ – Каен Диема спорт 222:00 Тулуза – Дужон Нова спорт23:00 Ди Си Юнайтед – Чикаго  Eвроспорт 201:00 Чапакоензе – Палмейрас Sport + HD", "date": "2017.05.20", "title": " Спортът в ефир на 20 май"}
{"url": "https://m.offnews.bg/news/Izvan-terena_18817/David-Luis-razdade-podaratci-za-milion-v-Chelsi_656071.html", "text": "Бразилският защитник на Челси Давид Луис се изръси с над 1 милион лири за подаръци на съотборниците си, щаба и ръководството след спечелената титла на Острова.Луис е подарил 30 смарт гривни Senturion, които се смятат за революция в заключващите системи. Те могат да се свързват с луксозните коли на играчите, вратите на домовете им и т.н.Всяка струва 38 000 лири. За шефа Роман Аврамович Луис се е бръкнал по-дълбоко, защото е поръчал от специална лимитирана серия от астероид.На всяка гривна е гравирано името и номера на играча, като Луис не е забравил и хората зад кулисите.Във фирмата производител - Armour Surveillance Security Equipment and Technology Ltd, London, England, останали изненадани от размера на поръчката, тъй като досега максималната била за 7 бройки, а Луис поръчал накуп 30.", "date": "2017.05.20", "title": " Давид Луис раздаде подаръци за милион в Челси"}
{"url": "https://m.offnews.bg/news/Politika_8/Lozan-Panov-Ne-sam-se-vizhdal-s-Hristo-Ivanov-ot-2-godini-a-Ivo-Prok_656070.html", "text": "Пришиваха ме към кого ли не. Към Борисов, към Христо Иванов, към ДПС... Отношението на медиите на Пеевски показва, че не съм човек на ДПС. С Христо Иванов не съм се виждал от 2 години, а Иво Прокопиев не го познавам. Иван Костов съм го виждал само по телевизията. Това заяви председателят на ВКС Лозан Панов пред Нова телевизия.Пред медията той обясни, че опитите на \"Пеевската пропаганда\" да се измести дебата за съдебната система в посока на междуличностен конфликт между него и главния прокурор Сотир Цацаров цели отново да не се стигне до реформи.  Панов отново посочи, че конституционните промени, постигнати с т. нар. \"исторически компромис\" в предишния парламент, приличат повече на мимикрия, отколкото на дълбочинна реформа.Той посочи, че не се чувства сам в битката за съдебна реформа.Според него ВСС е трябвало да има реакция по скандалната среща между Цацаров, издателя Сашо Дончев и червения бизнесмен Георги Гергов.Той категорично заяви, че няма политически амбиции.По темата за евентуален импийчмънт на Панов от страна на ВСС, той обясни, че за това се говори от месец и половина.", "date": "2017.05.20", "title": " Лозан Панов: Не съм се виждал с Христо Иванов от 2 години, а Иво Прокопиев не го познавам"}
{"url": "https://m.offnews.bg/news/Kultura_33/Naj-interesnite-sabitiia-koito-ni-ochakvat-v-Noshtta-na-muzeite_656002.html", "text": "Eдно от най-дългоочакваните културни събития у нас започва тази нощ. След залез слънце музеите в страната ще отворят врати, за да предоставят едно по-различно преживяване, разпръсквайки мрака със светлината на знанието. Едно от най-интересните събития е  Тя представя снимки на чехите, дали своя особен принос в развитието на Следосвобожденска България. Заедно с платната ще бъдат показани и портрети и оригинали на ключови документи. Фотографиите ще бъдат показани в изложбена зала на Държавна агенция „Архиви” (София, ул. „Московска” 5). В  ще бъдат изложени специално нови експонати, посветени на 180-годишнината от рождението на Васил Левски: литография на Георги Данчов-Зографина - най-точният портрет на Апостола, и картината „Левски по пътя на безсмъртието” на Лазар Йорданов.Ще бъде показана и . Експозицията проследява влиянието на Европа върху развитието на една от най-деликатните зони от облеклото на българката – долната дреха.За пръв път ще бъдат показани любопитни и провокативни експонати, разкриващи тенденциите в развитието на бельото – от единствената долна дреха в националната традиция - ризата, през гащите тип кюлоти, дамските корсети и корсажи. Изложбата дава отговор на въпроса защо предпочитаме да използваме думичката бельо, а не гащи. Изложените експонати са от колекциите на НИМ „Градско облекло“, „Традиционно облекло“ и „Мебели“ и се датират от първите десетилетия на XX в.Европейската нощ на музеите в  ще бъде отбелязана в двора, залите и коридорите на музея. Специалната изложба  ще покаже най-интересните фантастични облекла, а посетителите ще могат да се снимат с косплейърите и да участват в конкурс за най-добро селфи. Снимките ще се публикуват във Facebook с хаштаг #selfieplay, като четирите най-добри ще получат награда.Ще бъдат представени и изложбите  Последната е посветена на първия директор на Народния етнографски музей Димитър Маринов. Музикантите от Софийския духов оркестър и етногрупа „Гром Падина“ ще изнесат в  и градината до него два едночасови концерта. В духа на фантастичната етнографска нощ, създателите на анимационния проект   до 24.00 часа може да бъде видяно  – едно от най-големите и представителни ранносредновековни съкровища в Югоизточна Европа.Златното съкровище е открито през 1799 г. край банатския град Над Сент-Миклош в, Румъния. Братята Христо и Кирил Накови, които са преселници от България, намират случайно предметите от съкровището и го предават на император Йосиф Втори. В знак на благодарност монархът им дава благородническа титла на името на града - Надсентмиклош, и ги възнаграждава богато.В  от 20 ч. до 24 ч. ще бъдат прожектирани любими български игрални филми за деца.Пълна програма на Европейската нощ на музеите в София може да видите .", "date": "2017.05.20", "title": " Най-интересните събития, които ни очакват в Нощта на музеите"}
{"url": "https://m.offnews.bg/news/Futbol_18793/Mourinio-niama-kopie-na-Kupata-na-UEFA_656074.html", "text": "Мениджърът на Манчестър Юнайтед Жозе Моуриньо си спомни за първия си европейски триумф в навечерието на финала в Лига Европа на 24 май в Стокхолм, където съперник на \"червените дяволи\" ще бъде холандският Аякс.Точно преди 14 години Моуриньо навлиза с гръм и трясък в света на големия футбол като извежда Порто до успеха в несъществуващия вече турнир за Купата на УЕФА. Тогава \"драконите\" побеждават Селтик с 3:2. Оказва се, че единственият трофей, на който Моуриньо няма копие у дома, е именно Купата на УЕФА.\"Казаха ми, че е сложна за изпълнение. Прекрасен трофей, но твърде голям и тежък. Но иначе имам копия на всичко, което съм имал щастието да спечеля - Шампионска лига, Премиър лийг, Примера дивисион.Никой не очакваше тогава от нас, че ще спечелим. Имахме млад отбор и треньор без опит в Европа. Добре, че реших да остана още една година, благодаря на Бога, че взех това решение и последва и успеха в Шампионската лига, след което започна моето футболно пътешествие.Финалът в Шампионската лига беше по-лесен за мен, защото контролирахме ситуацията, докато мачът със Селтик беше истинска лудост - 1:0, 1:1, 2:1, 2:2, продължения, 3:2. Истинска буря от емоции\", спомня си още португалецът.", "date": "2017.05.20", "title": " Моуриньо няма копие на Купата на УЕФА"}
{"url": "https://m.offnews.bg/news/Sviat-_12/Maduro-kam-Tramp-Mahni-si-mrasnite-ratce-ot-Venetcuela_656075.html", "text": "Президентът на Венецуела Николас Мадуро отправи остри критики по адрес на американския си колега Доналд Тръмп, предаде Ройтерс.Венецуелският президент отправи острите реплики в реч по телевизията, след като Съединените щати наложиха нови санкции на страната му. В четвъртък Тръмп изрази недоумение как богатата на петрол Венецуела, която е преживявала истински бум, сега е затънала в бедност.Венецуелският президент разкритикува и други държави, изразили безпокойство от ситуацията в страната му, като Колумбия и Мексико. Мадуро нарече Мексико \"провалена държава заради насилието, неравенството и наркотрафика\".Той отправи тези остри критики в момент, когато венецуелската опозиция се готви днес за най-голямата демонстрация от началото на протестната вълна миналия месец.47 души бяха убити от началото на вълненията - повече от 43-те жертви при предишната вълна от протести срещу Мадуро в периода февруари-май 2014 г., съобщава БТА.", "date": "2017.05.20", "title": " Мадуро към Тръмп: Махни си мръсните ръце от Венецуела"}
{"url": "https://m.offnews.bg/news/Izvan-terena_18817/Shterkata-na-Kamata-veche-karmi-publichno_656079.html", "text": "Голямата дъщеря на легендата на българския футбол Христо Стоичков - Мика, публикува снимка в социалните мрежи как кърми дъщеря си Миа.В поста Мика, която е доста социално ангажирана, се изказва в подкрепа на кърменето и декларира, че няма притеснения да го прави дори на публично място.Мика не за първи път публикува снимки от този толкова интимен момент, но за първи път го прави на обществено място и побърза да се похвали с куража, който е проявила в борбата с предразсъдъците.Мика е омъжена за българина от турски произход Айкут Рамадан, който е родом от Шумен, но живее в САЩ от дете. Именно Стоичков се извявява в ролята на сватовник, като запозна щерка си с бъдещия зет.", "date": "2017.05.20", "title": " Щерката на Камата вече кърми публично"}
{"url": "https://m.offnews.bg/news/Bojni_18771/Tajsan-Fiuri-iska-da-nabie-Dzhoshua-za-Sveti-Patrik_656081.html", "text": "Бившият шампион в тежката категория при професионалистите Тайсън Фюри няма боксов лиценз, но не спира да отправя предизвикателства към новата сензация Антъни Джошуа.Последната идея на Фюри е да излезе на ринга срещу Антъни през март догодина в Дъблин. Фюри дори се е спрял на конкретна дата - Денят на Свети Патрик, който е огромен празник за ирландците. Самият той изтъкна колко чистокръвен ирландец е.\"Баща ми е от Голуей, а майка ми от Белфаст, така, че повече ирландец от това не мога да стана.Аз съм ирландски шампион от 2012 година и се гордея много с този факт\", коментира Фюри, който в последно време се е отдал отново на развлечения, след като стана ясно, че няма да се боксира скоро.Решение по казуса му с употребата на кокаин ще има едва през октомври, когато може да му бъде върнат боксовия лиценз.", "date": "2017.05.20", "title": " Тайсън Фюри иска да набие Джошуа за Свети Патрик"}
{"url": "https://m.offnews.bg/news/Intcidenti_6/Stolichnata-politciia-izdirva-13-godishno-momiche_656083.html", "text": "Столичното Осмо РУ издирва Марияна Атанасова Кирпиева /13г./ от София. Вчера сутринта тя е напуснала дома си в ж.к.“Дружба“ и оттогава е в неизвестност.Марияна Кирпиева е висока около 160 см, едро телосложение, кафяви очи, кестенява коса до раменете, с червеникав цвят по краищата на косата. Момичето е с гипсирана дясна ръка от китката до лакътя. Била е облечена с черен клин, черна тениска, черно-бяло яке на точки и с бяло-розови кецове.Умоляват се всички, който имат информация за момичето, да сигнализират на тел. 112, 02/9825310, 02/9827339 или в най-близкото районно управление. Анонимността им е гарантирана.", "date": "2017.05.20", "title": " Столичната полиция издирва 13-годишно момиче"}
{"url": "https://m.offnews.bg/news/Futbol_18793/Levski-izkaza-saboleznovaniia-kam-semejstvoto-na-Bistron_656084.html", "text": "ПФК Левски изказа своите съболезнования към семейството на самоубилия се бивш футболист на тима Давид Бистрон.Новината за смъртта му беше разпространена тази сутрин и впоследствие потвърдена от брат му Даниел. 34-годишният Бистрон се е обесил в мазето на дома си в Швейцария, където за последно игра в местен нискоразреден тим.Бистрон игра за „сините“ между 2008 и 2010 година като стана шампион на България. Той бе юноша на Баник Острава, откъдето премина на \"Герена\".След това игра във Виктория Пилзен, с който дори бе в групите на Шампионската лига и стана шампион на Чехия.", "date": "2017.05.20", "title": " Левски изказа съболезнования към семейството на Бистрон"}
{"url": "https://m.offnews.bg/news/Ikonomika_59/Biudzhet-2018-g-Pak-niama-reformi_656073.html", "text": "На пръв прочит Бюджет 2018 г. не дава големи основания, че ще се проведат нужните структурни реформи в икономиката на България.Има пари, предвидени да се увеличат учителските заплати и това са почти 90% от парите в повече за българското образование, което едва ли ще се подобри без да се инвестира значително повече и в образователната инфраструктура на учебните заведения.Има планирани допълнително пари и за здравеопазване, но не става ясно дали ще се проведе реформа в болниците, така че да се намалят дълговете им и да се задържат младите лекари в страната, а не да заминават на работа в чужбина.Има обещани повече пари за пенсии, обаче тези повече пари за пенсии са за сметка на увеличаване на осигурителната тежест на всички работещи. Увеличава се осигурителната вноска, увеличават се осигурителните прагове, увеличават се стажа и възрастта за пенсиониране и така се увеличава общата осигурителна тежест на всички работещи за сметка на това пенсионерите да получат по-високи пенсии.Това е моделът, който е бил и досега и няма реформа в този модел, така че бюджетът е социален за тези, които са получатели от осигурителната система и бюджетът е натоварващ за тези, които осигуряват приходите в осигурителната система.Бюджет 2018 г. продължава и увеличаването на данъчната тежест за сметка на косвените данъци и по-конкретно увеличение на акцизите върху цигарите.Важно е да се отбележи, че в бюджета е заложено намаление на капиталовите разходи, а капиталовите разходи това са всъщнот разходите за големите строителства, ремонти, държавните инфарктруктурни проекти, като тук се отбелязва едно очакване от страна на правителството, че тези финансирания ще намалеят.Което е още едно напомняне, че в следващите няколко години България трява да си промени икономиката така, че да разчита повече на самостоятелното си развитие, отколкото на \"патериците\" на евросубсидиите и европомощите, които ще намаляват с времето. Само с европомощи не можем да развиваме икономиката си - в смисъл, да разчитаме основно на свежи пари от Европейската комисия.Намалението на капиталовите разходи не ни дава основание да се надяваме, че ще се увеличат и инвестициите, а не се очаква да има и увеличено капиталообразуване в българската икономика.Иначе има очаквания за увеличени приходи от данъци и осигуровки, но за да има по-големи приходи, искрено се надявам реалната икономика да заработи по-добре, защото само по-активната икономическа дейност води, без да се увеличават данъчните ставки и осигурителните вноски, до по-голям търговски оборот, откъдето ще се събират и повече приходи.България трябва да подобри значително своята инвестиционна среда, да търси и да намери стратегически инвеститори, които да помогнат за развитието на икономиката ни, а това се постига със структурни реформи.", "date": "2017.05.20", "title": " Бюджет 2018 г.: Пак няма реформи"}
{"url": "https://m.offnews.bg/news/Obshtestvo_4/Novi-toku-shto-remontirani-trotoari-v-Sofiia-snimki_656077.html", "text": "Гражданската инициатива \"Спаси София\" разпространи шокиращи снимки от току-що ремонтирани тротоари в столицата.Според \"Спаси София\" показаното на снимките едва ли може да бъде определено с различни думи от ужасно мърляво, безотговорно и злоупотреба с парите ни.Дирекция „Транспортна инфраструктура\" е запозната със случая с изграждането на тротоарите на ул. „Яна\" и ул. „Проф. Стоян Киркович\" в кв. „Дървеница\". Обектът не е приет и разплатен на фирмата изпълнител. Възложено е на изпълнителят да преработи и изпълни отново за своя сметка тротоара, като оформи необходимите пространства за дърветата.", "date": "2017.05.20", "title": " Нови, току-що ремонтирани тротоари в София (снимки)"}
{"url": "https://m.offnews.bg/news/Politika_8/Uvolneniiat-zam-ministar-Ne-sam-natcist_656082.html", "text": "\"Нямам нищо общо с фашизма. Не съм нацист. Не съм съгласен с идеологията. Просто беше една снимка\", заяви освободеният само ден след назначаването си зам.-министър на регионалното развитие Павел Тенев в тв предаването \"Събуди се\".Поводът затова бе именно скандалът с неговата снимка с восъчна фигура на Хитлер, на която е вдигнал изправена ръка в нацистки поздрав.Тенев определи като \"грешка\" и \"глупаво решение\" публикуването на фотоса на фейсбук страницата си.Той подчерта, че сам е подал оставка след като е видял колко широк отзвук има случаят със злополучната снимка.", "date": "2017.05.20", "title": " Уволненият зам.-министър: Не съм нацист"}
{"url": "https://m.offnews.bg/news/Futbol_18793/Puskat-biletite-za-Balgariia-Shvetciia-s-50-namalenie_656087.html", "text": "Билетите за решаващия мач България – Швеция вече са в продажба, съобщиха от БФС.Битката за второто място в група \"А\" на световните квалификации, което дава право на участие в плейофите за последните 4 места на финалите на Мондиал 2018 в Русия, ще се проведе на стадион \"Васил Левски\" на 31 август 2017 г.Билетите за мача се продават от днес в системата на \"Ивентим\", а голямата изненада за феновете е отстъпката от 50%, която ще получите, ако си закупите място на стадиона преди 9 юни. Цените на пропуските са: 40 лв. за сектор \"А\", 30 лв. за сектор \"В\" и по 12 лв. за секторите \"Б\" и \"Г\".Феновете, които решат да си осигурят онлайн билет за мача през \"Ивентим\" до 8 юни включително, ще платят съответно 20 лв. за сектор \"А\", 15 лв. за сектор \"В\" и по 6 лв. за място в сектори \"Б\" и \"Г\".От 9 юни пропуските ще се продават с нови цени: 30 лв. за сектор \"А\", 20 лв. за сектор \"В\" и по 10 лв. за местата зад вратите. От 25 август билетите ще се продават на касите на стадион \"Васил Левски\" и в системата на \"Ивентим\" на следните цени: сектор \"А\" – 40 лв., сектор \"В\" – 30 лв., сектори \"Б\" и \"Г\" – 12 лв.До 8 юни онлайн могат да се закупят и VIP-билети от категория \"Златна\" на цена от 100 лв.; от 9 юни до 24 август \"Златен\" VIP ще се продава срещу 150 лв., а от 25 август – срещу 200 лв. VIP категорията \"Сребърна\" ще се продава за същите периоди съответно на цени – 30 лв., 40 лв. и 50 лв. БФС съобщава още, че деца до 18 г. ще имат право да ползват 50-процентната отстъпка до деня на мача, 31 август, включително.", "date": "2017.05.20", "title": " Пускат билетите за България -Швеция с 50% намаление"}
{"url": "https://m.offnews.bg/news/Politika_8/Radev-Triabva-da-ima-seriozen-debat-za-pravosadnata-reforma_656085.html", "text": "За мен държавата е силна институционално, когато всички институции работят според закона. Проверките, които иска Лозан Панов, трябва да се изискат от тези институции, които имат съответните правомощия и по механизмите, описани в закона - ВСС, инспектората към ВСС и анкетна комисия в парламента. Това заяви президентът Румен Радев в коментар на исканията на председателя на ВКС Лозан Панов.Държавният глава посочи и че е важно да има дебат по правосъдната реформа.Президентът коментира и \"нацисткия скандал\", който доведе до освобождаването на зам.-министър на регионалното развитие и висш чиновник от Министерство на отбраната.Според държавния глава в осъждането на нацизма всички трябва да са единни.", "date": "2017.05.20", "title": " Радев: Трябва да има сериозен дебат за правосъдната реформа"}
{"url": "https://m.offnews.bg/news/Temida_18762/Obviniha-glavniia-arhitekt-na-Asenovgrad-za-vzemane-na-8000-leva-podku_656088.html", "text": "Главният архитект на Асеновград Константин Атанасов е обвинен за вземане на подкуп, обяви Пловдивската прокуратура.Според държавното обвинение в края на 2016 г. Атанасов е поискал и получил 8000 лева от Митко Захариев, управител на местен клон на акционерно дружество, за да съгласува идеен инвестиционен проект.Деянието е извършено чрез изнудване и посредством злоупотреба със служебно положение, за което се предвижда наказание \"лишаване от свобода\" от 3 до 10 години, глоба до 20 000 лева, лишаване от право да заема държавна или обществена длъжност и да упражнява определена професия и дейност.Като обвиняем за даване на подкуп е привлечен и Захариев. Предвиденото наказание е до 6 години затвор и глоба до 5000 лева. И двамата са задържани за срок от 72 часа.", "date": "2017.05.20", "title": " Обвиниха главния архитект на Асеновград за вземане на 8000 лева подкуп"}
{"url": "https://m.offnews.bg/news/Futbol_18793/Bivsh-levskar-se-obesi-v-Shvejtcariia_656072.html", "text": "Бившият чешки защитник на Левски Давид Бистрон е сложил край на живота си, като се е обесил. Трагичната новина разтърси чешкия футбол, където 34-годишният Бистрон е познато име.Той е бил шампион на страната с Баник Острава, а с Виктория Пилзен игра и в Шампионската лига. С името му е свързан и допинг скандал. Бистрон изтърпя 24-месечно наказание заради употреба на допинг.Той даде положителна проба за метамфетамин на 23 ноември 2011 година след срещата от груповата фаза на Шампионската лига между БАТЕ Борисов и Виктория Пилзен в Беларус. Бистрон беше част от Левски през сезон 2008/2009 година, като записа 26 мача, в които отбеляза два гола. Той беше привлечен за 430 000 евро, но не се наложи в състава и беше преотстъпен в родината си, където стана основна фигура в редиците на Виктория Пилзен.Трагедията с Бистрон идва само месец, след като и друг бивш играч на Виктория Пилзен - Франтишек Райторал, сложи край на живота си.Според публикации в Чехия, Бистрон се е обесил в мазето на дома си в Швейцария, като е оставил и предсмъртно писмо. Бившият играч на \"сините\" за последно е играл в швейцарските долни дивизии, като е имал и финансови проблеми. Той се е опитвал да уреди живота си извън футбола, но без успех, което явно го е тласнало към фаталното решение.", "date": "2017.05.20", "title": " Бивш левскар се обеси в Швейцария"}
{"url": "https://m.offnews.bg/news/Obshtestvo_4/Ekoaktivisti-obviniha-obshtina-Stara-Zagora-v-dezinformatcii-za-park_656089.html", "text": "Екоактивистите от \"Запазете Бедечка\" обвиниха община Стара Загора в дезинформация на населението с непълни данни за парка в т.нар. информационен лист, с който започна кампанията за местния референдум за бъдещето на парка в града. Според тях целта на информационния материал очевидно е да покаже, че запазването на парка е скъпо, а изграждането на инфраструктура за нов квартал на неговото място е... безплатно.Според тях обаче нищо обаче не се споменава за срокове за събиране и евентуално изплащане на посочената сума за обезщетение на собствениците. По закон срокът за започване на процедурата по отчуждаване може да започне до 15 години и то след готови и приети устройствени планове. Което означава, че в близките поне 16-17 години, ако паркът бъде запазен, Общината би имала гратисен период за заделяне на средства.“Запазете Бедечка” напомнят, че във въпросния парк и сега има над 3000 паспортизирани дървета, свободни пространства и алеи и заявява, че са готови да се ангажират доброволно да почистят и облагородят мястото.От организацията са притеснени и заради липсата на информация за парите, които ще бъдат заделени за построяването на квартал на мястото на \"Бедечка\".От “Запазете Бедечка” напомнят още, че ако на мястото на парка се изгради квартал, това означава, че от общинския джоб ще излязат поне 30 милиона за инфраструктура. ", "date": "2017.05.20", "title": " Екоактивисти обвиниха община Стара Загора в дезинформации за парк \"Бедечка\""}
{"url": "https://m.offnews.bg/news/Futbol_18793/Konte-razkri-tajnata-na-uspeha-si-v-Chelsi_656086.html", "text": "Мениджърът на Челси Антонио Конте разкри тайната на бързия си успех начело на лондончани.Италианският треньор изведе сините до титлата още в дебютния си сезон на \"Стамфорд Бридж\" и стана вторият пореден представител на школата на Апенините, който вдига трофей в родината на футбола.Преди година със същото постижение се изяви Клаудио Раниери начело на скромния Лестър.\"Признавам, че мислех за постигането на такава престижна цел като титлата, но не очаквах да стане толкова бързо. Радвам се, (е повишавам авторитета на италианския футбол.Тайната за успехите на италианските треньори в чужбина се казва Серия А. Нашето първенство може да не е най-атрактивното в света, но е безспорно най-сложното и трудно за печелене.Успееш ли в Италия, значи може да го направиш по целия свят\", казва Конте, който преди Челси беше начело на \"скуадра адзура\", а шампионския си манталитет придоби в Ювентус.", "date": "2017.05.20", "title": " Конте разкри тайната на успеха си в Челси"}
{"url": "https://m.offnews.bg/news/Futbol_18793/Nenuzhen-v-Real-stana-tcel-za-Milan_656091.html", "text": "Испанският нападател Алваро Мората може да озове отново в Серия А.Според публикации на Апенините футболистът на Реал Мадрид е трансферна цел номер 1 на гранда Милан, който ще се опита да събере боеспособен състав за новия сезон.Мората игра за Ювентус като преотстъпен и стана любимец на феновете. Реал си го върна през лятото на 2016 година, но играчът така и не намери място сред титулярите, което предизвиква недоволството му.От 41 изиграни срещи през сезона той е започвал от първата минута едва в 19. За сметка на това Мората показва изключителна ефективност като има 20 гола на сметката си.Милан не е едиственият клуб, който следи ситуацията около Мората. Интерес към него имат още Манчестър Юнайтед и Челси, където мениджър е бившият му треньор в Ювентус Антонио Конте.", "date": "2017.05.20", "title": " Ненужен в Реал стана цел за Милан"}
{"url": "https://m.offnews.bg/news/Kultura_33/Srednovekoven-festival-v-Mezdra-galeriia_656092.html", "text": "Средновековни войни, мечове, колчани със стрели, шлемове и съвсем истински сокол могат да се видят днес в Мездра.Калето в града е домакин за пореден път на Средновековен фестивал, който е организиран от музея на крепостта и общината в града в партньорство с клубовете на възстановчиците на традициите и бита от миналото.За радост на малки и големи, както и на доста гости от чужбина, на Калето са изложени много средновековни облекла и оръжия. Всеки може да хване меч в ръка и да опита стрелба с лък, както и да се снима с красивата ловна птица.Фестивалът продължава и утре.", "date": "2017.05.20", "title": " Средновековен фестивал в Мездра (галерия)"}
{"url": "https://m.offnews.bg/news/Obshtestvo_4/80-godishen-balgarin-obikoli-sveta-s-iahta-za-652-dni_656093.html", "text": "80-годишен българин се завърна на пристанището във Варна след почти двугодишно околосветско пътешествие, при което той е бил съвсем сам.Васил Куртев се завърна тази седмица от обиколката, която продължила 652 дни.На пристанището в морската ни столица Куртев бе посрещнат като герой от близки и роднини, а на завръщането му звучеше и военен оркестър, отбелязва сайтът GlobalNews.Куртев е един от най-възрастните хора, които са успявали да завършат подобна обиколка. На 22 януари той навърши 80 години на яхатата си в Индийския океан. За моряка това е сбъдната мечта, казва самият той. \"Сега се чувствам в пъти по-млад\", бяха едни от първите му думи след като стъпи отново на родна земя.С лодката си \"Одесос\" Куртев тръгва от пристанището във Варна на 5 август 2015-та година към Босфора, а после поема към Средизмно море на пътешествие, за което той сам казва, че се е надявал да бъде по-кратко.", "date": "2017.05.20", "title": " 80-годишен българин обиколи света с яхта за 652 дни"}
{"url": "https://m.offnews.bg/news/Drugi_18773/Boneva-specheli-srebro-za-Svetovnata-kupa_656097.html", "text": "Антоанета Бонева спечели сребърен медал в дисциплината 25 метра пистолет за жени от Световната купа по спортна стрелба в Мюнхен, Германия.Бонева влезе с пети резултат във финала 585 точки, а в решителните стрелби за медалите записа 34 точки и зае второто място.Състезателката от Търговище остави след себе си олимпийската шампионка в тази дисциплина Анна Коракаки от Гърция, която завърши трета с 26 точки.Златото грабна китайката Цзинцзин Чжан с финал от 36 точки.Двукратната олимпийска шампионка Мария Гроздева остана на 25-о място с 578 точки в квалификациите, а третата българска представителка Мирослава Минчева събра 572, с които зае 40-о място.", "date": "2017.05.20", "title": " Бонева спечели сребро за Световната купа"}
{"url": "https://m.offnews.bg/news/Izvan-terena_18817/Nikol-Shertcinger-sabra-pogledite-na-kino-premiera_656094.html", "text": "Приятелката на най-добрия ни тенисист Григор Димитров Никол Шерцингер събра очите на присъстващите на премиерата на филма \"Мръсни танци 2\" в Лос Анджелис, в който изпълнява една от централните роли.38-годишната бивша водеща вокалистка на \"Пусикет Долс\" се появи в изрязана рокля, която подчертаваше апетитните й форми. Папараците обаче пак я хванаха в крачка.При изкачване на стъпала роклята така се повдигна, че в една от цепките се появи часто от долното бельо на изпълнителката. Тя бързо се поправи, но кадърът вече циркулираше в интернет.В момента Григор и Никол са на хиляди километри един от друг и чакат с нетърпение началото на сезона в САЩ.Българинът се готви усилено за турнира на клей \"Ролан Гарос\" в Париж, където може да направи мечтания скок в топ 10.", "date": "2017.05.20", "title": " Никол Шерцингер събра погледите на кино премиера"}
{"url": "https://m.offnews.bg/news/Zimni_18801/Furkad-mozhe-da-se-otkazhe-predi-Biorndalen_656095.html", "text": "Французинът Мартен Фуркад е на върха на славата си в биатлона, но говори по-често за отказване от легендата в този спорт Оле Ейнар Бьорндален, който е на 43 години.Двукратният олимпийски, 11-кратен световен шампион и шесткратен носител на Световната купа намекна, че олимпийските игри в Пьончан може да се окажат последното му голямо състезание.Причината е прозаична - липса на мотивация.\"И друг път съм го казвал. Може да вървя само надолу. Ще ми става все по-трудно да поддържам тази страст, която ме водеше досега\", коментира роденият през 1988 година Фуркад пред \"Ски Нордик\".През миналия сезон Мартен действително вдигна много високо летвата, като спечели 14 от 26 старта за Световната купа, а още осем пъти се качи на подиума.В същото време Бьорндален е уклончив дали ще продължи. Със сигурност той твърди единствено, че предстоящата олимпиада ще му е последна.", "date": "2017.05.20", "title": " Фуркад може да се откаже преди Бьорндален"}
{"url": "https://m.offnews.bg/news/Temida_18762/Zhivko-kojto-ritna-baba-na-spirka-v-Burgas-Gledashe-me-losho_656100.html", "text": "Реплика и „лош поглед“ на 72-годишната Виолета отключила агресията в Живко Кючуков, който на 9 май я нападна посред бял ден, на автобусна спирка в Бургас. След ритника, който й нанася, жената пада на земята, а последиците са счупена тазобедрена става. Районният съд в Бургас днес наложи на Кючуков постоянен арест. Адвокатът на Живко, Благой Потеров, поясни, че клиентът му не трябва да бъде съден, а лекуван. Според изготвената съдебно – психиатрична експертиза, Кючуков, който е с шизофрения, в момента на действията си е бил вменяем. Реплика, която пострадалата Виолета отправила към друга жена на спирката, била провокирала Живко да изрита възрастната бургазлийка. Отделно, жената го . Пред магистратите, Живко заяви, че бил „човек“, но, все пак, съжалявал за постъпката си:„“, каза пред Районния съд Кючуков. Живко добави, че си пиел хапчетата „за сън“, но се бил обидил на жената, която изритал.Адвокатът му поиска нова, тройна психиатрична експертиза и лечение за неговия клиент. Според него, Живко не е съзнавал какво точно извършва. На Живко Кючуков е повдигнато обвинение за нанасяне на средна телесна повреда по хулигански подбуди. Въпреки че престъплението е извършено на 9 май, той е бил задържан, направил е пълни самопризнания, след което – освободен и наново арестуван във вчерашния ден. Едва на 20 май Районната прокуратура в Бургас поиска постоянен арест за побойника, след медийния шум по темата. Днес Районният съд постанови постоянен арест за Живко Кючуков. Според магистратите, има опасност той да се укрие, както и да извърши ново престъпление. Решението може да бъде обжалвано пред Окръжния съд.", "date": "2017.05.20", "title": " Живко, който ритна баба на спирка в Бургас: Гледаше ме лошо"}
{"url": "https://m.offnews.bg/news/Obshtestvo_4/Otkriha-sledi-ot-uran-vav-vodata-na-tri-plovdivski-sela_656102.html", "text": "Здравните власти забраниха използването на вода от чешмата за битови нужди в три пловдивски села - Пъдарско, Болярино и Драгойново, съобщава БГНЕС.Наличието на опасното вещество във водата било установено при рутинна проверка на специалисти от ВиК. Предстои изследвания да направят и инспектори от Регионалната здравна инспекция в Пловдив в началото на следващата седмица.Повишени нива на алфа активност бяха отчетени в питейната вода на шест села в Община Димитровград. Забрана за консумация на вода от чешмите е наложена в селата Крум, Ябълково, Сталево, Бодрово, Скобелево и Върбица.", "date": "2017.05.20", "title": " Откриха следи от уран във водата на три пловдивски села"}
{"url": "https://m.offnews.bg/news/Tenis_18788/Grigor-i-Masha-bili-naj-nadtcenenite-tenisisti_656096.html", "text": "Григор Димитров е най-надцененият от професионалистите в момента, смятат 12.9% от участвалите 31 тенис звезди при мъжете и дамите в анонимната анкета по различни наболели въпроси на ESPN, цитирана от Sportal.bg.Въпросът е формулиран: “Кой е най-надцененият тенисист в момента?”, като 12.9% са гласували за Григор, а при жените със същия резултат “лидерка” по гласове е бившата му приятелка Мария Шарапова, като Каролин Вожняцки е с 9.7% на трето място от комбинираната класация при мъжете и дамите.", "date": "2017.05.20", "title": " Григор и Маша били най-надценените тенисисти"}
{"url": "https://m.offnews.bg/news/Sviat-_12/Tramp-na-poseshtenie-v-Sauditska-Arabiia-Melaniia-i-Ivanka-ne-slozhih_656104.html", "text": "Американският президент Доналд Тръмп днес пристигна в Саудитска Арабия като част от първото му посещение извън САЩ. Тръмп кацна в Рияд заедно със съпругата си Мелания и дъщеря си Иванка, които привлякоха погледите с факта, че са в мюсюлманската държава без да носят забрадки, отбелязва Си Ен ЕН.Тръмп ще проведе преговори с политици от консервативното кралство по-късно днес и ще изнесе реч пред около 50 арабски и мюсюлмански лидери в недел, като главна тема ще бъде антитероризмът. Американският президент изрази преди дни надежда, че арабските лидери ще поемат повече отговорности в битката срещу терора.Докато Тръмп е в Саудитска Арабия властите във Вашингтон одобриха оръжейни споразумения със Саудитска Арабия на стойност почти 110 млрд. долара.Също така американският гигант \"Дженерал Илектрик\" подписа с арабите споразумения и меморандуми за разбирателство на стойност 15 млрд. долара. Споразуменията на „Дженерал Електрик“ са с Министерство на енергетиката, индустрията и минералните ресурси на Саудитска Арабия, както и с Националната програма за развитие на Индустриалния клъстер на страната.", "date": "2017.05.20", "title": " Тръмп на посещение в Саудитска Арабия, Мелания и Иванка не сложиха забрадки"}
{"url": "https://m.offnews.bg/news/Obshtestvo_4/Tcial-klas-s-nosii-na-bala-snimki_656106.html", "text": "Учениците от 12а клас на езиковата гимназия \"Пейо Яворов\" в Силистра избраха народната носия пред роклите и костюмите за изпращането си, а снимки от празника им обиколиха с хиляди споделяния социалните мрежи.Кадрите бяха споделени от Фейсбук страницата на гимназията със следните думи:Балът на абитуриентите от ЕГ \"Пейова Яворов\" е бил на 17 май, два дни преди матурата по български език, на която се падна да пишат есе по \"Албена\" на Йордан Йовков.", "date": "2017.05.20", "title": " Цял клас с носии на бала (снимки)"}
{"url": "https://m.offnews.bg/news/Futbol_18793/Bajern-zavarshi-sezona-sas-stil_656105.html", "text": "Останалите резултати:Байерн Мюнхен завърши сезона в Бундеслигата с победа с 4:1 над Фрайбург, след което получи титлата в Германия.Триумфът на най-популярния германски клуб е пети пореден на домашна сцена. Спечелената от Карло Анчелоти титла идва след трите под ръководството на Джосеп Гуардиола и тази на Юп Хайнкес от 2013 г.С тази серия баварците отговориха на предизвикателството на Борусия (Дортмунд), който беше нарушил доминацията им в два поредни шампионата преди това.Капитанът Филип Лаам пръв вдигна “Сребърната салатиера”, като това му се случва за последен път като футболист. Същото важи още за Чаби Алонсо и Том Щарке, които също се отказват.По традиция беше направен шампионски шпалир, в който се включиха бивши славни играчи на баварците, както и традиционното заливане с бира. Борусия Дортмунд - Вердер 4:3, Борусия М - Дармщадт 2:2, Айнтрахт - РБ Лайпциг 2:2, Кьолн - Майнц 2:0, Хамбургер - Волфсбург 2:1, Херта - Байер Л 2:6, Хофенхайм - Аугсбург 0:0, Инголщадт - Шалке 1:1.Шампион е Байерн с 82 точки, следват РБ Лайпциг с 67, Борусия Д с 64 и Хофенхайм с 62, който ще играе квалификации за влизане в групите на Шампионската лига. Във Втора Бундеслига идпадат Волфсбург, Инголщадт и Дармщадт.", "date": "2017.05.20", "title": " Байерн завърши сезона със стил"}
{"url": "https://m.offnews.bg/news/Sviat-_12/Kraliat-na-Holandiia-tajno-pilotiral-za-KLM-v-prodalzhenie-na-20-godin_656098.html", "text": "Кралят на Холандия Вилем-Александър тайно от знанието на обществото пилотира самолети за авиокомпанията KLM в от 20 години. Това разкри самият той пред холандския в. Вилем-Александър се качва в самолетната кабина два пъти месечно в ролята на помощник-пилот и изпълнява регионални полети с дъщерната компания на Кралските Холандски Авиолинии. Сега той се подготвя и за трансфер при \"големите\" и ще лети на по-големи разстояния.\"Можеш напълно да изключиш и да се фокусираш върху нещо различно\", разказва Вилен-Александър пред холандското издание, разкривайки детайли около нетипичното му хоби и професия. 50-годишният монарх разказва, че повечето пъти, когато преминава през амстердамското летище в пилотска униформа, хората не го разпознават.Той споделя още, че е невъзможно да пилотираш самолет, ако вземеш със себе си проблемите от земята.", "date": "2017.05.20", "title": " Кралят на Холандия тайно пилотирал за KLM в продължение на 20 години"}
{"url": "https://m.offnews.bg/news/Temida_18762/Shefat-na-stolichnoto-sledstvie-stana-chlen-na-VSS_656103.html", "text": "Шефът на столичното следствие Евгени Диков бе избран за член на ВСС от квотата на следователите с 296 гласа, което е повече от гласовете на половината от имащите право на глас, предаде \"Фокус\".Диков бе единственият издигнат за поста от квотата на следователите.Към 18 часа общата избирателна активност на следователите е била 75.90% при 337 гласували от 444-ма имащи право на глас.Евгени Диков е директор на Националната следствена служба и заместник на главния прокурор по разследването. Той бе назначен на поста през 2013-та година. Преди това Диков бе и.д. градски прокурор на София.", "date": "2017.05.20", "title": " Шефът на столичното следствие стана член на ВСС"}
{"url": "https://m.offnews.bg/news/Futbol_18793/TcSKA-Sofiia-ne-uspia-da-razvali-praznika-na-Ludogoretc_656109.html", "text": "ЦСКА-София не успя да развали празника на Лудогорец за шестата поредна титла в България, след като стигна само до равенство 1:1 при гостуването си в Разград.Двубоят се изигра под постоянен дъжд, който затрудни двата отбора да покажат качествата си. Домакините откриха с атрактивен гол на капитана Светослав Дяков малко преди почивката, който порази вратата на \"червените\" от 40 метра след грешка в защита на Божидар Чорбаджийски и неразумно излизане на вратаря Георги Китанов.През второто полувреме ЦСКА-София изравни с попадение на Фернандо Каранга. Надлъгването до края на мача обаче излезе без победител и двата отбора разделиха по точка. \"Червените\" имат преднина от 5 точки на второто място пред Левски, който утре гостува на Дунав.След мача шампиона Лудогорец вдигна купата на Първа лига, получи златните си медали и заедно с феновете отпразнува шестата си поредна титла в българското първенство със стилно парти без чалга.В друг мач от Първа лига по-рано през деня Верея победи Пирин с 1:0 и се класира за следващия етап за място в Лига Европа, където ще срещне Ботев, който вчера отстрани Берое и остави Ферарио Спасов без работа за пореден път.", "date": "2017.05.20", "title": " ЦСКА-София не успя да развали празника на Лудогорец"}
{"url": "https://m.offnews.bg/news/Koloezdene_18819/Liderat-v-Dzhiroto-uvelichi-avansa-si_656107.html", "text": "Холандският състезател Том Дюмулен спечели 14-ия етап и увеличи преднината си в генералното класиране на тазгодишното издание на колоездачната обиколка на Италия - Джиро д'Италия.Дюмулен доминира по време на изкачването и спечели етапа от Кастелания до Оропа, изминавайки 131-те километра за 3:02:34 часа. Втори с 3 секунди изоставане финишира руснакът Илнур Закарин. Трети е Микел Ланда от Испания на 9 секунди след победителя.Специалистът в изкачването и фаворит в етапа Наиро Кинтана от Колумбия остана четвърти на 14 секунди след победителя.Дюмулен е начело в генералното класиране с аванс от 2:47 минути пред втория Наиро Кинтана (Колумбия) и 3 минути и 25 секунди пред третия Тибо Пино от Франция. Стотното издание на Обиколката на Италия завършва на 28 май в Милано.", "date": "2017.05.20", "title": " Лидерът в Джирото увеличи аванса си"}
{"url": "https://m.offnews.bg/news/Temida_18762/Dvojniiat-ubietc-ot-Vitosha-ostava-v-aresta_656108.html", "text": "Съдът остави в ареста Драгомир Драгомиров, който уби двама свои съдружници и рани трети в столичния кв. \"Витоша\" тази седмица.Според магистратите, съществува обосновано предположение, че Драгомиров може да се укрие и да извърши ново престъпление, съобщи БНТ.На заседанието за разглеждане на мярката му за неотклонение Драгомиров заяви, че съжалява за стореното, че няма да се укрие и ще съдейства на следствието, както го е правил досега. В сряда Драгомиров, който е собственик на строителна фирма, уби Вячеслав Коев и Стойка Мишева заради неуредени бизнес взаимоотношения.", "date": "2017.05.20", "title": " Двойният убиец от \"Витоша\" остава в ареста"}
{"url": "https://m.offnews.bg/news/Ikonomika_59/Kristalina-Georgieva-razrabotva-plan-za-svetovno-stimulirane-na-invest_656101.html", "text": "Световната банка ще предоставя гаранции за намаляване на риска и стимулиране на инвестициите, обяви в интервю за БНР главният изпълнителен директор на Световната банка Кристалина Георгиева. Тя разработва инвестиционен план, подобен на плана \"Юнкер\", за целия свят.Кристалина Георгиева коментира, че по света днес има много ликвидност, но недостатъчно доходност. По думите й 8,5 трилиона долара са в институционални инвеститори с отрицателна доходност. Въпросът за Световната банка е как да построи път за тези институционални инвеститори към развиващите се страни. Там нуждите от инвестиции също се измерват в трилиони.Криталина Георгиева обясни, че започва в работа в това направление, като тя се състои от две части. Първата е инвестиционен климат, а втората - създаване на повече инструменти и увеличаване използването на съществуващите в сферата на гаранциите, за да се свали риска.\"Когато Джим Ким (президентът на Световната банка) се обади на бившия ми шеф Жан-Клод Юнкер му каза: Жан-Клод, аз знам, че не ти се иска да я пускате Кристалина, обаче прати ми я, за да направи тя план \"Юнкер\" за света\", обясни Георгиева. Тя подчерта, че това, което са направили в ЕК с плана \"Юнкер\" е било именно поемане на част от риска чрез плана, за да може да се увеличи частното инвестиране в икономиките на ЕС.От Световната банка се разработват и специални инструменти за справяне с бедността и неравенството. Кристалина Георгиева обяви, че в управлявания от банката Фонд за най-бедните страни са събрани рекордните 75 млрд. долара. Специално ще бъдат подпомогнати държавите, които са първа спирка сред бежанците.Сред големите теми на Световната банка са и климатичните промени.Кристалина Георгиева обяви, че за петте месеца, откакто се е завърнала в Световната банка, са се концентрирали върху това да се \"събудят\" спящите пари, за да може да им помогнат да стигнат до развиващите се пазари. Освен това е направена една много важна програма - 1,8 млрд. долара за четирите държави, изправени пред риск хората да умират от глад.Георгиева работи и по структурни промени вътре в банката.", "date": "2017.05.20", "title": " Кристалина Георгиева разработва план за световно стимулиране на инвестициите"}
