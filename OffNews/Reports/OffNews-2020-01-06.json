{"url": "https://offnews.bg/tenis/dzhokovich-povede-sarbia-kam-1-4-finalite-na-atp-cup-718829.html", "text": "Сърбия се класира за 1/4-финалите на тенис турнира ATP Cup. Суперзвездата Новак Джокович беше в основата на успеха на западната ни съседка над Франция с 2:1 победи в Група А.Ноле стигна до категоричен успех над Гаел Монфис с 6:3, 6:2, за да изравни резултата, след като Беноа Пер беше спечелил първия сингъл за Франция срещу Душан Лайович с 6:2, 6:7(6), 6:4.В решаващата среща на двойки Джокович и Виктор Троицки се справиха с Никола Маю и Едуар Роже-Васлен с 6:3, 6:7(5), 10-3, с което записаха втора победа в групата и станаха вторият отбро, който се класира на 1/4-финалите след домакина Австралия.В друга интересна битка от турнира Рафаел Надал направи поредно феноменално представяне за Испания и донесе успеха на страната си над Уругвай в Група B.Матадора спечели втория мач на сингъл от серията, налагайки се над Пабло Куевас с 6:2 6:1. Преди това Роберто Баутиста Агут даде аванс на своите с успех 6-1 6-2 над Франко Ронкадели.Така \"Ла Фурия\" продължава с безгрешното си представяне в надпреварата, а в решаваща среща с Япония ще определят кой ще бъде първи в групата.", "date": "2020.01.06", "title": "Джокович поведе Сърбия към 1/4-финалите на ATP Cup"}
{"url": "https://offnews.bg/temida/proverka-shte-ustanovi-ima-li-zashto-prokuraturata-da-se-zanimava-s-b-718831.html", "text": "Главният прокурор Иван Гешев разпореди на министъра на вътрешните работи и на председателя на ДАНС да извършат съвместни проверки за това дали притежателите на отпадъци у нас спазват Закона за управление на отпадъците и Закона за опазване на околната среда, съобщиха от пресслужбата му.Целта на проверката е да се направи преценка за наличие на предпоставки прокуратурата да упражни правомощията си.В хода на проверката следва да бъдат установени всички „притежатели на отпадъци“ по смисъла на §1, т.29 от ЗУО на територията на Република България, като се изискат и приложат следните документи - разрешение, комплексно разрешително или регистрационен документ по чл. 35 от ЗУО за съответната дейност и площадка и др.Ще бъде извършена проверка за спазване на задълженията на лицата по т.1 по чл. 8, ал.2 от ЗУО. Разпоредено е да бъде изискана информация за извършвани проверки от контролните органи на лицата по т.1 – съответните РИОСВ и кметове на общини, и за предприетите мерки в случай на установени нарушения.Главният прокурор Иван Гешев е указал при непосредствено установяване на данни за извършено престъпление от общ характер незабавно да се уведоми и съответната компетентна прокуратура.", "date": "2020.01.06", "title": "Проверка ще установи има ли защо прокуратурата да се занимава с  боклука"}
{"url": "https://offnews.bg/izvan-terena/trima-sa-arestuvani-v-solun-zaradi-smartta-na-balgarina-sled-futbolnia-718837.html", "text": "Полицията в Солун е арестувала трима души, заподозрени във връзка със смъртта на 28-годишния българин Тоско Бозаджийски, фен на футболния „Ботев“ Пловдив.Арестувани са двама мъже на 24 и 26 години заради участието им в сблъсъците, както и 26-годишна жена, за която се предполага, че е шофирала автомобила, блъснал българина и избягала от мястото.Инцидентът стана след сблъсъци между враждуващи фенове на клубовете „Арис“, побратим на „Ботев“, и местния ПАОК. Фенове на ПАОК нападнаха група привърженици на „Ботев“, които бяха в Гърция да подкрепят побратимения им „Арис“, припомня бТВ. Тогава 28-годишният българин опита да избяга, но бе блъснат от преминаваща кола. Други двама българи са ранени и настанени в солунска болница.Загиналият привърженик на „Ботев\" Пловдив е пристигнал в Солун заедно с 8 свои приятели, за да гледат съботния мач между местните отбори \"Арис\" и ПАОК. В неделя, докато българите седели в кафене в центъра на Солун, били нападнати от група от около 20 души. Те са дошли с мотоциклети, с каски, с качулки, били са маскирани, тоест едно добре организирано нападение, коментира пред БНТ българският консул в Солун Красимир Тулечки. Той е разговарял с лекар, който е казал, че има много силна тежка рана в областта на главата, нанесена с тръба най-вероятно, има и други наранявания на тялото, които са причинени от автомобила.Съдебна експертиза ще установи дали смъртта му е причинена от удара на автомобила, или от действията на другата група фенове. Приятели на убития през целия ден оставяха цветя и палеха свещи в негова памет до оградата на недостроения клубен стадион „Христо Ботев“.„Надявам се гръцката полиция и властите да си свършат много добре работата и по най-строгия начин да бъдат наказани всички тези, които ни причиниха това зло“, заяви пред бТВ Асен Караславов, прокурист на ПФК „Ботев“ Пловдив. В знак на съпричастност отборът започна зимната си подготовка с минута мълчание.Тоско е популярен сред запалянковците на пловдивския тим като водеща фигура в дейността на агитката, посочва Dir.bg. Фейсбук-страницата на организацията на феновете на „Ботев“ Bultras публикува негова снимка и съболезнования, последвани от безброй думи на скръб.", "date": "2020.01.06", "title": "Трима са арестувани в Солун заради смъртта на българина след футболния мач"}
{"url": "https://offnews.bg/obshtestvo/11-dushi-sa-blokirani-na-patia-shipka-buzludzha-718830.html", "text": "Около 10.30 ч. днес на телефон 112 е подаден сигнал за закъсали в снега хора на пътя Шипка-Бузлуджа в Старозагорска област. Общо 11 души са били заседнали в пряспа по пътя, който през целия зимен сезон е затворен за движение, предаде БНР. Техника на пожарната от Казанлък е евакуирала жените и децата. \"С помощта на тежка техника тече изваждането и на шофьорите\", обясни старши комисар Михаил Михов от пожарната.\"В една пряспа са закъсали. Изведени са от там седем човека - три жени с четири деца и в момента тече акцията по извеждането на шофьорите от пряспата. Гражданите да знаят, че този път официално на страницата на АПИ е обявено, че не се почиства и няма да се поддържа през зимата\", допълни комисар Михов.Силните пориви на вятъра доведоха до обръщане на един микробус и полуремарке на подбалканския път в участъка.Възстановено е движението през прохода Шипково - Рибарица. Участъкът вече е разчистен от снега и проходим за автомобили до 12 тона.", "date": "2020.01.06", "title": "11 души са блокирани на пътя Шипка-Бузлуджа"}
{"url": "https://offnews.bg/politika/pazardzhik-oriaza-avtobusni-linii-uchiteli-patuvat-na-stop-za-rabota-718838.html", "text": "Десетки селища около Пазарджик останаха без автобуси, след като преди 3 дни общината обяви временните разписания на междуселищните линии в сила от 1 януари тази година.Така курсовете до много от селата са драстично съкратени по искане на превозвачите. Мотивите им са, че няма пътници, малкото хора ползват незаконни таксита, а обществените автобуси се движат празни, пише „Марица“. От общината обяснили на изданието, че до повечето селища се запазват по три курса дневно, но признали, че до някои за момента няма транспорт.Юнион Ивкони сътвори „транспортна бомба“, спря линии и промени часовете на автобусите, пътниците са в ужас, съобщи PZDNES.com. От началото на годината линията Пазарджик – Боримечково е закрита, алармира кметът на селото Велин Георгиев. В селото живеят 62 деца, които всяка сутрин пътуват с градския транспорт до Калугерово, а по обяд пак с него се прибират у дома.На практика тези деца трябва да спрат да ходят на училище, защото не всички родители имат лични автомобили, а в същност образованието е задължително, казва кметът, който вече е адресирал молба за разглеждане на случая и съдействие до кмета на общината – Серьожа Лазаров и до управата на автогарата в Пазарджик. Същевременно децата са си купили карти за транспорт още преди Нова година, а сега те се оказват ненужни.В първия учебен ден учителите са смутени, че няма как да се придвижат до работа. Елена Иванова, учителка в село Ковачево, казва пред камерата на бТВ, че едва днес, в първия учебен ден след ваканцията се е сблъскала с липсата на транспорт, отишла и се върнала от работа на автостоп. „Имам колеги, които трябва да пътуват до Ковачево, Калугерово и Черногорово, как да бъдем на работа в 8 часа. На този студ какъв автостоп? Ето сега се връщам от Ковачево на автостоп, но това не може да продължава дълго“, възмущава се учителката.Същият е проблемът и за другите работещи в околните села, и за пътуващите граждани. Фирмата-превозвач „Юнион Ивкони“ обаче изпълнява това, което й е вписано по договора с общината и то е в сила от 1 януари т.г. По правило държавата и общините субсидират транспорта за селата и трудно достъпните места, припомня бТВ. А в Пазарджик общината е пресметнала, че вече е на предела и решава да оптимизира транспортната си схема, в резултат на което нерентабилните линии са зачеркнати. И си признава, че не е уведомила за промяната.", "date": "2020.01.06", "title": "Пазарджик оряза автобусни линии, учители пътуват на стоп за работа"}
{"url": "https://offnews.bg/sviat/ismail-kaani-priemnikat-na-ubitia-general-sulejmani-obeshta-trupo-718839.html", "text": "Командир на спецчастите „Ал Кудс“ при иранския Корпус на стражите на Ислямската революция вече е бригадният генерал Исмаил Каани. Кой е той и какво е известно за него, съобщава Би Би Си.„Всички ние сме деца на войната. Ние сме приятелите на полесражението и станахме приятели в боя“, така Каани описва отношенията си с убития Касем Сулеймани пред иранската агенция ИРНА.Върховният лидер на Иран аятолах Хаменеи, но чието пряко подчинение е Корпусът на стражите, го определя като най-изявените командири. Ал Кудс с него ще бъдат същите, каквито и при Сулеймани, заяви аятолахът при обявяването на назначението му.Каани дълго време е бил в сянка, много рядко е споменаван от западните и иранските медии. Роден е през 1957 г. в североизточната част на Иран в град Мешхед. Постъпва в редовете на Корпуса на стражите на Ислямската революция година след революцията от 1979 г., сложила края на режима на шаха. Както и Сулеймани, той е участвал в потушаването на кюрдското въстание в Иран, избухнало след падането на шаха.Следва участие в ирано-иракската война, жертвите на която са 1 милион души, много от които са лековъоръжени бойци от Корпуса на стражите, тръгнали на атака срещу иракските позиции. Но не Каани, Сулеймани е бил командир тогава.Доброволците виждаха, че всички загиват, но когато заповядвахме да вървят, те не се колебаеха, спомня си по-късно Каани. Той беше един от многото командири, чиято звезда изгря по време на войната, казва жител на Мешхед, служил в батальона на Каани, цитиран от Файненшъл Таймс.След войната Каани постъпва в наскоро създадените елитни части на Ал Кудс, където работи със Сулеймани и оглавява контраразузнавателните операции на Корпуса на стражите. Times of Israel пише, че според западните анализатори Сулеймани основно се е занимавал с направлението на запад от Иран, докато Каани е отговарял за източното, например, Афганистан и Пакистан. Иранските държавни медии обаче никак не са осветлявали дейността му.Ако Техеран действително отговори на убийството на Сулеймани така, както заплашва, именно Каани ще координира този отговор, прогнозира Файненшъл Таймс. Според изданието обаче не е много очевидно дали Каани ще успее да придобие вътре в Иран същото влияние като това на предшественика си. Президентът Хасан Роухани в събота заяви, че да се замени Сулеймани „е невъзможно, защото той беше не просто военачалник, способен да провежда големи операции, но беше политик и талантлив стратег“.През 2012 г. финансовото министерство на САЩ наложи санкции срещу Каани и го натовари с отговорността за финансирането на иранските прокси-формирования. Тогава бе отбелязан и разкритият товар с оръжия на пристанището на Лагос в Нигерия. Иранският подател на товара посочи, че в 13 контейнера се съдържа стъклария и каменни печки. Но когато контейнерите бяха отворени от властите, там се оказаха ракети „Катюша“, патрони за автомати и други оръжия.Същата година Каани бе разкритикуван от тогавашната говорителка на държавния департамент на САЩ Виктория Нюланд заради изказването му, че присъствието на иранските сили в Сирия са гарант за удържането на мащабите на конфликта там. „Заместник-командирът на Ал Кудс твърди, че те се гордеят, че обучават и помагат на силите на Башар Асад – и вижте до какво доведе това“, каза тя.През 2015 г. Каани косвено призна, че Иран доставя ракети и друго въоръжение на Палестинската автономия за борбата й с Израел. „САЩ и Израел са твърде малки, че да се сравняват с военната мощ на Иран. Тази мощ се проявява заедно с угнетения народ на Палестина и Газа във вид на ракети и други оръжия“, бе казал тогава той.\"Имайте търпение и ще видите труповете на американци из целия Близък Изток“, написа в Туитър приемникът на Сулеймани в деня на назначаването си на новия пост, цитиран от Ал Джазира.", "date": "2020.01.06", "title": "Исмаил Каани – приемникът на убития генерал Сулеймани, обеща трупове на американци"}
{"url": "https://offnews.bg/volejbol/volejbolistite-ni-sraziha-frantcia-v-berlin-718836.html", "text": "Националите по волейбол стартираха с престижна победа над фаворита Франция участието си в олимпийската квалификация в Берлин. \"Лъвовете\" сразиха драматично с 3:2 (25:23, 17:25, 25:22, 19:25, 15:8) \"петлите\" в първия си мач от група \"В\".Срещата в култовата зала \"Макс Шмелинг Хале\" започна по-добре за нашите, но „петлите“ отвърнаха с четири поредни точки за 8:4. Възпитаниците на Лоран Тили водеха до средата на първия гейм, след което „трикольорите“ се активизираха и на свой ред влязоха в серия. Въпреки опитите на французите да се върнат в частта, България поведе след 25:23.Във втори гейм предимството бе на страната на Франция, които след прекъсване, породено от претенции на Тили за липсата на точка в актива на тима му, доминираха и в крайна сметка закономерно изравниха. Третият гейм отново отиде на сметката на българите, които след равностойно начало, отвориха разлика, която не изпуснаха до края на частта.Франция обаче вкара срещата в тайбрек след по-добър четвърти гейм, но в решителнатачаст България бе по-солидна на сервис и така записа първи успех в Берлин. Най-резултатен за “лъвовете” бе Цветан Соколов с 23 точки (20 от атака, 2 аса и 1 блокада), а Мартин Атанасов и Виктор Йосифов добавиха съответно по 15 и 12. За “петлите” Жан Патри завърши с 20 точки, а Ървин Нгапет добави 17.За Франция пък това бе дебютно поражение след вчерашния успех над Сърбия с 3:0. „Плавите“ надиграха по-рано Холандия със същия резултат. Утре за нашите волейболисти предстои двубой с „лалетата“, който стартира в 15:00 часа българско време.БЪЛГАРИЯ - ФРАНЦИЯ 3:2 (25:23, 17:25, 25:22, 19:25, 15:8)БЪЛГАРИЯ: Георги Сеганов 5, Цветан Соколов 23, Розалин Пенчев 5, Тодор Скримов 6, Виктор Йосифов 12, Светослав Гоцев 3 - Теодор Салпаров-либеро (Мартин Атанасов 15, Николай Пенчев 2, Петър Каракашев-либеро, Алекс Грозданов 5, Велезар Чернокожев 1)Старши треньор: СИЛВАНО ПРАНДИФРАНЦИЯ: Бенжамен Тонюти, Жан Патри, Ървин Нгапет, Кевин Тили, Никола Льо Гоф, Бартелеми Шинениезе - Женя Гребенников-либероСтарши треньор: ЛОРАН ТИЛИ.", "date": "2020.01.06", "title": "Волейболистите ни сразиха Франция в Берлин"}
{"url": "https://offnews.bg/zdrave/niama-da-bade-zakrito-nevrologichnoto-otdelenie-vav-vidin-718834.html", "text": "Неврологичното отделение на видинската многопрофилна болница \"Св. Петка\" продължава да работи и няма да бъде закривано, съобщиха от Министерството на здравеопазването в отговор на твърденията, че отделението спира работа заради липса на лекари.От ведомството посочват, че в случай на напускане на персонал, пациентите с неврологични проблеми от Видинска област ще бъдат хоспитализирани чрез Центъра за спешна медицинска помощ в болниците в Лом, Белоградчик и Монтана.Днес Съветът на директорите на видинската болница е упълномощил д-р Ивета Найденова като прокурист, се казва в съобщението от министерството.Настоящият изпълнителен директор на лечебното заведение д-р Цветан Василев е подал оставка.Предстои свикване на общо събрание на акционерите за избор на нов изпълнителен директор.", "date": "2020.01.06", "title": "Няма да бъде закрито неврологичното отделение във Видин"}
{"url": "https://offnews.bg/temida/hero-mustafa-i-danail-kirilov-obsadiha-varhovenstvoto-na-zakona-v-balg-718832.html", "text": "Американският посланик Херо Мустафа се срещна днес с министъра на правосъдието Данаил Кирилов и неговите заместници, за да обсъдят въпросите за върховенството на закона преди стратегическия диалог между САЩ и България в сряда, съобщиха от пресслужбата на посолството у нас. В срещата взе участие и Пол Ваки, регионален директор за Централна и Източна Европа и Близкия Изток в Службата на Министерството на правосъдието на САЩ за развитие, подпомагане и обучение в чужбина.Новият постоянен юридически съветник на посолството на САЩ Джесика Ким също се включи в срещата. Тя пристигна миналия месец като постоянен регионален юридически съветник на Министерството на правосъдието за България и Румъния, предоставяйки помощ на правосъдния сектор за изграждане на капацитет в борбата срещу обществената корупция, прането на пари и организираната престъпност.Двете страни се споразумяха да развият диалог и да споделят ноу-хау за по-голяма независимост на съда и за прокурорска отчетност.Според пресцентъра на българското правосъдно министерство е била обсъдена предстоящата първа сесия на Стратегическия диалог България-САЩ, насрочена за сряда, 8 януари, в чиято програма е включена и работна сесия „Върховенство на закона“. Стратегическият диалог се разглежда като продължение на срещата на министър-председателя Бойко Борисов с президента Доналд Тръмп през ноември 2019 г. в САЩ, сред чиито акценти бе и правоприлагането, уточняват оттам.По темата за превенцията срещу корупцията министър Кирилов е запознал посланик Мустафа с целите на закона за противодействие на корупцията и отнемане на незаконно придобитото имущество, и с дейността на едноименната комисия. Акцентите от изложението му обаче не са цитирани от пресцентъра, въпреки изключителната им обществена значимост.По отношение на по-лесния достъп до правосъдие двамата дискутирали възможността за въвеждане на индивидуална жалба на българските граждани до Конституционния съд.", "date": "2020.01.06", "title": "Херо Мустафа и Данаил Кирилов обсъдиха върховенството на закона в България /обновена/"}
{"url": "https://offnews.bg/sviat/misterioznoto-biagstvo-na-karlos-gon-izmaknal-se-ne-v-kalaf-a-v-kuti-718819.html", "text": "Японски медии разкриват още подробности около мистериозното бягство на ВИП арестанта и бивш шеф на \"Нисан\" Карлос Гон.Задържаният под домашен арест в Токио топ бос се появи най-изненадващо в Ливан в навечерието на Нова година и остави безмълвни японските власти, които го разследват за финансови злоупотреби.Очаква се скоро самият Гон да даде пресконференция в Ливан и да разкаже своята версия за случилото се и за обвиненията срещу него.Междувременно, японската телевизия NHK съобщи, че според нейни източници от разследването Гон е напуснал дома си в Токио сам около обед на 29 декември. След това се срещнал с двама мъже в столичен хотел. Тримата се качили на влак-стрела на гара Шинагава в Токио и слезли на гара в западна Осака в 7:30 вечерта. Там тримата се регистрирали в хотел близо до летище Канзай, а охранителни камери заснели само другите двама мъже да напускат хотела по-късно същата вечер. Двамата носели две големи кутии, които охраната на летището не проверила.Смята се, че Гон е отлетял с частен полет за Истанбул същата вечер, където се прекачил на частен полет за Бейрут, Ливан.Според \"Уолстрийт джърнал\" Гон е бил \"натоварен\" на полета от Осака в голям куфар за аудиотехника, който по-късно е бил открит в кабината на самолета. Изданието се позовава на неназовани източници, близки до воденото в Турция разследване, според които на дъното на тази кутия били пробити дупки, за да влиза въдух.Японското транспортно министерство посочва пред АФП, че проверките на багажа не са задължителни за частните самолети, тъй като се смята, че при тях не съществува висок риск от отвличане или поставяне на взривни устройства.Франс прес съобщава още, че съд в Токио е разрешил на Карлос Гон да задържи дубликата на френския си паспорт, за да може да пътува с него в Япония. Смята се, че именно с този дубликат Гон е влязъл в Ливан.", "date": "2020.01.06", "title": "Мистериозното бягство на Карлос Гон: измъкнал се не в калъф, а в кутия за аудиотехника"}
{"url": "https://offnews.bg/politika/deputat-pravitelstvoto-ne-razbra-che-e-nuzhna-reforma-na-vodnia-sekt-718833.html", "text": "„10 години управляващите не правят нищо за реформа на водния сектор.” Това заяви депутатът от БСП Атанас Костадинов пред БНР в коментар за водната криза в Перник и предстоящата в други райони.Той припомни, че в искането до главния прокурор се съдържат 3 точки – има ли образувани досъдебни производства във връзка с водната криза в Перник - ако има, срещу кои длъжностни лица са те и по кой член от НК, и трето – води ли се разследване по договора за ремонт на язовир „Студена” на стойност 32 млн. лева.„Не разбрахме доводите на прокуратурата и на главния прокурор за това защо не се проведе такава среща по искане на Корнелия Нинова. Разбира се, те имат своето основание, но за нас там, където има силно изразен публичен интерес, политиката е призована да го откроява, дефинира и защитава”, коментира Костадинов. По думите му доводът, че се политизира един въпрос е валиден само за тези, които виждат в политиката лоша дума.„Ситуацията с водната криза е толкова сложна и деликатна, че мога да я илюстрирам с един въпрос: Виновен ли е ръководителят на ВиК Перник за водните проблеми на Ловеч, Плевен, Шумен, Котел, за безводието във Въча? Очевидно не е. Има проблем с управлението на водите като цяло. Предизвикателствата, свързани с това, са огромни”, категоричен бе Костадинов.Той подчерта, че България не изпълнява рамковата директива за водите и управляващите не подреждат, при управлението на водите, дейността си така, че да бъде осигурено на населението достатъчно вода за бита, индустрията, за екологичните нужди на природата, земеделие, напояване, хидроенергетика.„Заменихме рамковата директива за водите с работа на парче. 85% от водите в язовирите, предназначени за питейни нужди, се използват за енергийни”, коментира още народният представител от левицата. Той допълни, че от БСП ще дадат още доводи за вота на недоверие по време на гласуването му.Депутатът от БСП припомни още, че през 2013 г. Министерски съвет не е приел Националната програма за управление на водите и използването им. „Правителството на Борисов замени реформата на водния сектор с ВиК реформата. Това са две коренно различни неща, които са от различен ранг. ЕК искаше от нас реформа на водния сектор, а ние й дадохме реформа на ВиК сектора”, каза още той.", "date": "2020.01.06", "title": "Депутат: Правителството не разбра, че е нужна реформа на водния сектор, а не на ВиК"}
{"url": "https://offnews.bg/112/balgarin-ubil-zhenata-pri-koiato-raboti-v-milano-i-otishal-na-diskot-718821.html", "text": "22-годишен българин е задържан в Милано, след като убил възрастната жена, при която работел. По време на спор за пари Дамян Добрев ударил жената - на 90 г., смъртоносно с буркан с мармалад. Българинът е издирван в продължение на няколко часа, съобщи Нова тв. След задържането направил самопризнания.В дома му са намерени предмети и бижута на жертвата. От показанията му става ясно, че след като убил жертвата, изпрал дрехите си в нейната пералня, взел парите от портфейла й и отишъл на дискотека. ", "date": "2020.01.06", "title": "Българин убил жената, при която работи в Милано, и отишъл на дискотека"}
{"url": "https://offnews.bg/futbol/bozhidar-kraev-ne-znam-zashto-ne-sam-futbolist-na-godinata-718817.html", "text": "Българският национал и играч на Жил Висенте Божидар Краев публикува доста любопитен коментар след провелата се церемония Футболист на годината.На нея бе избран капитанът на Локомотив Пловдив Димитър Илиев. Той спечели приза в конкуренцията на защитника на Лудогорец Антон Недялков и Васил Божиков от Слован Братислава.Халфът изрази недоумение от своето място в класацията, като дори намекна, че е заслужавал да бъде избран за играч номер 1.\"Брат ми: Брато, защо не си Футболист на годината в България?Аз: Не знам\".Роденият във Враца футболист остана на 13-о място в класацията с 4 точки, дошли от четири трети места за него, дадени от гласувалите журналисти.Припомняме, че преди няколко седмици Краев обяви, .", "date": "2020.01.06", "title": "Божидар Краев: Не знам защо не съм футболист на годината"}
{"url": "https://offnews.bg/zdrave/kak-da-kontrolirame-kravnata-si-zahar-718822.html", "text": "Ако сме отговорни към здравето си, следва да държим под контрол три показателя – кръвното налягане, пулса и кръвната захар. Колкото по-възрастни ставаме, толкова по-трудно е да ги удържаме в норма. Ето няколко препоръки от специалисти, обобщени в изданието Women’s Health. Авторите предупреждават, че нищо не може да замени консултацията с лекар.Преминете на средиземноморска диетаДиетолозите я определят като най-полезна не само за сърдечносъдовата система, но и за контрол на кръвната захар. Резултатите от изследвания проведени сред 140 хиляди души потвърждават, че тази диета снижава риска от развитие на диабет с 21%. Основа на средиземноморската кухня са плодовете и зеленчуците, ядките, бялото птиче месо и рибата, пълнозърнестите продукти и зехтина. Не пропускайте закускатаКолкото по-често се отказвате от закуската, толкова повече се увеличава рискът да заболеете от диабет – до този извод са достигнали учените от Университета на Минесота. Обилната закуска помага на тялото да държи под контрол нивата на кръвната захар.СпортувайтеСиловите и кардиотренировките влияят еднакво благоприятно на нивото на кръвната захар и са ефективна превенция на захарния диабет. След тренировка мускулите активно поглъщат глюкозата от кръвта, за да се възстановят и така поддържат здравословни нивата на чувствителност към инсулина. 2,5 часа кардиотранировки или 1 час силови са препоръчваната ежеседмична норма, която помага да държите под контрол кръвната си захар.Не се заседявайтеЗаседналия начин на живот ни убива толкова ефективно, колкото и цигарите и алкохола. Създайте си навик да се раздвижвате на всеки 20 минути и да правите поне 2 минути разходка или упражнения – това е достатъчно, за да върнете чувствителността на клетките към инсулина, което е естествена защита от диабет.Контролирайте употребата на лекарстваНякои популярни препарати, които ползваме при елементарни оплаквания, може съществено да повлияят върху нивото на кръвната захар. Стероидите, които се предписват при астматични пристъпи; статините, които регулират нивото на холестерола, диуретиците за снижаване на кръвното налягане носят риск. Ако вземате някои от назованите групи препарати, задължително проверявайте кръвната си захар и потърсете мнението на специалист за профилактични мерки.Хапвайте овесена кашаОвесената каша спомага да се понижи нивото на захар в кръвта, доставя фибри и създава усещане за ситост, но при едно условие – ако се приготвя от минимално обработени зърна. Бързоразтворимите каши, мюслито и др. подобни са по-скоро вредни. Използвайте пълнозърнести продукти и добавяйте сушени или пресни плодове.Овкусете питейната водаОсновен враг на желаещите да се откажат от излишната захар са сладките напитки. Ако ви е трудно веднага да преминете на обикновена питейна вода, сложете в нея парченца цитрусов плод, листа от мента, краставичка или горски плодове – така ще се получи освежаваща напитка, която не само утолява жаждата, но и осигурява важни витамини.Яжте плодовеГлюкозата е необходимо гориво за мозъка и ако искаме да останем енергични и продуктивни не можем напълно да се откажем от сладкото. Вместо бонбони – яжте плодове – сушени или пресни. Фруктовата захар е по-малко вредна и засища глада за сладко.Откажете се от промишлените сосовеМайонезата, кетчупът и различните сосове за салата са буквално пренаситени с добавена захар. Ако спрете консумацията им за известно време, сами ще почувствате разликата.Пийте кафето си чистоКолкото повече захар и мляко в кафето, толкова по-малка е ползата от него. Натуралното кафе, без захар и сладки добавки, е за предпочитане. В една чаша сладка кафеена напитка има толкова калории, колкото и в един десерт.", "date": "2020.01.06", "title": "Как да контролираме кръвната си захар"}
{"url": "https://offnews.bg/sviat/erdogan-turskoto-razuznavane-shte-razvie-mrezhite-si-vav-vsiaka-tochk-718827.html", "text": "„Дейността на националната разузнавателна служба има особено значение в критичния за страната и света период. Ние повече от всякога се нуждаем от МИТ. Съвършено ясно е, че заплахите за националната сигурност продължават и ще се запазят. Заради това е изключително важно да се предприемат съответните стъпки и на първо място да се развива системата за националното разузнаване“.Това заяви турският президент Реджеп Ердоган по време на церемонията за откриването на новата щаб-квартира на МИТ в Анкара, цитиран от Анадолската агенция.Той подчерта, че усилията на разузнавателната служба са позволили Анкара да укрепи позициите си на международната арена. А благодарение на успешната работа на разузнаването си Турция може да действа във всяка точка на света, без да се оглежда за помощ от други страни, допълни Ердоган.Президентът посочи, че Анкара ще развива разузнавателната си мрежа за провеждането на много повече операции зад граница. „Поради това разузнаването трябва да бъде оборудвано с най-съвършената техника и да бъде ефективно в интернет. Когато интернет се ползва от престъпни организации и с цел шпионаж, турското разузнаване е длъжно да отделя особено внимание на кибер-сигурността“, каза той.Ердоган съобщи, че е сформиран национален съвет за координация на разузнавателната дейност, председателстван от него и посочи, че Турция не може да стои със скръстени ръце на фона на постоянно променящите се процеси в региона, предизвикани от противоречията между регионални и глобални играчи.Той отбеляза, че благодарение на спецслужбите си Турция е успяла да разкрие и унищожи дори най-укрепените обекти на терористите от ПКК в Северен Ирак. „Спецслужбите ни активно действаха от първия ден на сирийската криза и имат важен принос за успеха на антитерористичните операции на турската армия на сирийска територия. Освен това разузнаването ни има огромен дял за разкриването на убийството на саудитския журналист Джемал Хашоги. Турските спецслужби успешно изпълняват мисията си и и в Либия“, посочи още Ердоган.Новата сграда на щаб-квартирата на МИТ е построена на площ от 5 000 акра и оградена с бетонни стени и бодлива тел, няма никакви други постройки наоколо. Тя е специално проектирана срещу подслушване, неоторизирано влизане и прониквания. ", "date": "2020.01.06", "title": "Ердоган: Турското разузнаване ще развие мрежите си във всяка точка на света"}
{"url": "https://offnews.bg/analizi-i-komentari/ubijstvoto-na-iranskia-general-siulejmani-postavi-bezotvetni-vaprosi-718826.html", "text": "Около убийството на иранския генерал Касем Сюлеймани в ранното утро на 3 януари край летището на иракската столица Багдад няма излишък от информация. Американският президент Доналд Тръмп пое отговорността за издадената заповед. Според Al Arabiya, временният иракски премиер Адил Абдул-Махди оповестил в парламента, че САЩ са уведомили проформа иракското правителство за удара по Сюлеймани само минути преди нанасянето му. Багдад обаче не е давал разрешение. Иракският парламент гласува за извеждане на чуждите войски от територията на страната.Дотук е известното и започват предположенията: например, че самолетът е долетял от сирийската столица Дамаск и е следен от американците, после колата на генерала е поразена от американски дрон. От това следват не чак толкова еднопосочни допускания, от които обаче може да се извлекат множество въпроси.Първата въпросителна е как безпилотният дрон незабелязан е изчаквал в близка зона до Багдад и впоследствие как е разпознал колата на генерал Сюлеймани. Изключено е в програмата му за действие да е заложено точното до минута време за кацане, къде и как ще бъде формиран кортежът, защото това не може да се планира с такава точност. Не е необходимо да се търси експерт по антитероризъм, който с увереност да предположи, че вероятно става въпрос за вътрешно предателство: просто в колата предварително е монтиран сигнален радиопредавател, който да бъде активиран, след като генерал Сюлеймани седне в колата.Може да се предположи, че иранските служби незабавно са събрали от мястото на взрива и най-малката частица от колата с цел да установят къде е бил разположен радиомаякът, а после са прегледани всички видеозаписи с цел да се види кой може да е задействал устройството.Някога цар Дарий одирал живи продажниците и шпионите, като ги окачвал на ченгел. Днешните наследници на персите не са по-малко фанатични. Ако сега фактическият убиец на генерал Сюлеймани бъде разкрит, го очаква по-модерна и страшна смърт.Всъщност защо американският президент през май 2018 г. денонсира ядреното споразумение с Техеран, какво спечелиха САЩ от това? Не последва логично обяснение. А защо точно сега Доналд Тръмп еднолично разпореди наказателна акция на летището в Багдад? Обвинението, че генерал Сюлеймани планирал убийства на американци по света не се ли базира на голи предположения? Защо планираното убийство на Сюлеймани не е съгласувано с нито една държавна институция в САЩ?В някаква степен е обяснимо с какво иранският генерал предизвиква гнева на Тръмп. Именно Сюлеймани, наричан „иранският Ервин Ромел”, е главен изпълнител на екстремистката политиката на Иран. Негова е идеята държавата Израел да бъде изтрита от лицето на земята, пак той се погрижи за повишаване на боеспособността на радикалната шиитска групировка Хизбула в Ливан, а през 2006 г. лично ръководи успешните бойни действия на Хизбула против Израел. Евреите имаха солидни мотиви и можеха да ликвидират Сюлеймани многократно, но защо не го направиха? Дали защото далновидно предположиха как гибелта на иранския генерал ще консолидира антиеврейските настроения в региона и ще предизвика яростни ответни удари?За Иран убийство е удар по имиджа на страната, иранците го възприемат почти като обявяване на война от страна на Америка, твърдят международни експерти. Според тях напрежението ще се усети далеч извън пределите на Ирак-Иран и в цялостната политическа карта на света ще се появят поне някакви нюанси в про/анти- американските настроения, дори в политическата ориентация на някои държави.В целия свят естествено най-много обичат държавата САЩ самите американци и те са си самодостатъчни. Те считат правото да се намесват навсякъде по света като дадено им от Господ и вероятно ще признаят Тръмп за мачо, наказващ „лошите”. За тях убийството на иранския генерал би могло да бъде знак, че американското правителство най-сетне е преосмислило колебливата си политика на оттегляне от региона. А обявените от Тръмп потенциални 52 цели са върхът на сладоледа.За останалото земно население картината е шарена.Иран вече протегна ръка на Турция за съвместни антиамерикански действия. Не е изключено Иран да започне да атакува кораби в района на Персийския залив, да блокира Ормузкия пролив и да подлага на ракетен обстрел някои свои проамерикански настроени съседи. Политолози вещаят, че като главно поле за противоборство между САЩ и Иран ще се окаже територията на Ирак.След като САЩ обявиха Ал Кудс за терористична организация и убиха нейния лидер, какво може да последва, се питат експертите. Дали Техеран няма основания да обяви ЦРУ за терористична организация поради незавидната му репутация, а неговата директорка Джина Хаспел и нейният заместник Вон Бишоп - за свои цели? А генерал Джеймс Конуей - шеф на американския Корпус на морската пехота, Дългата ръка на Белия дом и на Конгреса - дали не трябва постоянно да носи ризница като средновековен рицар?В отговор вицеадмирал Игор Костюков, началник на Главно разузнавателно управление (ГРУ) на Генералния щаб на Русия, дали не трябва да заживее изобщо в кабинета си?Държавата САЩ няма нужда от световна подкрепа, но и най-силният се кефи от признания, комплименти и съпричастност. НАТО и ЕС обаче проявиха ли някаква по-решителна подкрепа и възхвала на решителността на Тръмп?В България също пазят мълчание – де страхливо, де гузно, де равнодушно... Бойко Борисов се върна от Америка с тесте скъпи нему снимки как се здрависва с Тръмп и как си бъбрят като стари училищни приятели. Дали обаче ще е коректно от страна на премиера да не подкрепи най-високопоставения си приятел? А дали Корнелия Нинова няма със сдържан и неутрален тон да поиска парламентът да излезе с принципна декларация относно атентата срещу генерал Сюлеймани?Въпроси, въпроси...", "date": "2020.01.06", "title": "Убийството на иранския генерал Сюлеймани постави безответни въпроси"}
{"url": "https://offnews.bg/kultura/ianuari-mesetc-na-radichkov-pochitame-majstora-na-slovoto-s-izlozhb-718820.html", "text": "За втора поредна година в най-българския месец от календара отдаваме почит на творчеството на неподражаемия майстор на словото Йордан Радичков. Със серия събития – изложба, театрална постановка и нова книга, ще бъде отбелязан Януари – месец на Радичков.За радост на почитателите на театралното изкуство една от легендарните пиеси на Йордан Радичков ще получи нов живот. На 13 януари пиесата „Януари“ ще се качи на сцената на хасковския театър „Иван Димов”.Изборът на текста и сцената не е случаен, тъй като през 1989 година пиесата на Радичков се появява в театър „Иван Димов“ и остава в историята на българския театър като една от емблематичните постановки на „Януари“. На режисьорското място тогава е Иван Добчев, който преобръща представите за съвременен театър с новаторския си подход и екипът на представлението получава множество награди.Сега историята за оная мистериозна шейн с една пушка, един вълк и една шуба в нея получава новия си прочит благодарение на режисьора Дамян Тенев и екипът актьори Явор Бахаров, Петко Венелинов, Петър Влайков, Димитър Атанасов-Шърата, Емануил Костадинов, Пламен Петков и Димитър Димитров.Програмата за месец януари ще продължи с непоказвана досега изложба с рисунки на Йордан Радчиков. На 27 януари от 19 часа в столичната Галeрия-книжарница „София Прес“ ще бъдат представени илюстрациите на автора към книгата му „Хора и свраки“. Изложбата ще представи за първи път на публиката 18 оригинала на рисунките на Радичков, които допълват сврачите му истории.Книгата се появява през 1990 година във времето на бурните за страната промени. Макар и тихомълком, първата книга за възрастни, която авторът илюстрира сам, остава отпечатък в историята на българската литература и съзнанието на читателите, с един цитат, който ще се превърна в най-разпознаваемата фраза на Йордан Радичков.„Човекът представлява едно много дълго изречение, написано с голяма любов и вдъхновение, но пълно с правописни грешки“. Поради една или друга причина той заживява своя самостоятелен живот, откъснат от целия текст, озаглавен „За човека“ от сборника „Хора и свраки“. Цитатът продължава така:„Човешката Библия е съставена от тези именно изречения, писани с патос и пълни с правописни грешки. Тя тъкмо заради това е написана по този дивен начин и затуй се чете от всички с увлечение. Дори безграмотната сврака може да се види как стои върху някой препинателен знак посред безбрежната Библия и като гледа писмената, потъва в дълбок размисъл.“Именно тая безграмотна сврака ще кацне на бюрото на писателя, за да разкаже своите истории, поместени в сборника „Хора и свраки“. С историите в книгата Йордан Радичков успява да обрисува цялото съществуване на човека, което бива неизменно съпъствано от живота на свраката и нейните мъдри макар и безграмотни прасврачи наблюдения. В „Хора и свраки“ читателят ще намери още множество непреходни бисери, цитати и сентенции, от които е извезана всяка история в книгата. Настоящото издание излиза с оригиналните илюстрации на Йордан Радичков, които са създадени специално за неговите сврачи истории.В тях свраката не само ще се диви на човешката Библия. Тя се оказва очевидец на създаването на света, на падането на Икар, тя прелита през рая и напомня на човека за неговото детство и неговото минало. И не стига това, но бог се обръща към нея за съвет как да създаде човека. Със своя сврачи акъл свраката ще покаже на бог своето гнездо и по тоя модел ще бъде създаден човекът:„Наистина стана по мой образ и мое подобие, но като го гледам как е рошав, заприличва ми донякъде в главата на свраче гнездо. Дори аз, неговият сътворител, не зная в бъдеще какво ще се мъти в туй гнездо!“Книгата ще бъде представена от Радослав Чичев, a за изложбата ще говори Антон Стайков. Оформлението на книгата е дело на художника София Попйорданова.Премиерата на постановката „Януари“ ще се състои на 13 януари в Хасково, а на 27 януари в София ще бъде представена изложбата с илюстрации, заедно с книгата „Хора и свраки“. Изложбата ще може да бъде разгледана до 4 февруари.", "date": "2020.01.06", "title": "Януари - месец на Радичков: Почитаме майстора на словото с изложба, постановка и нова книга"}
{"url": "https://offnews.bg/ikonomika/premierkata-na-finlandia-predlaga-6-chasov-raboten-den-i-4-dnevna-rabo-718792.html", "text": "Новият премиер на Финландия  предлага страната ѝ да въведе 4-дневна работа седмица с 6-часови работни дни, съобщава британският в. \"Дейли мейл\".34-годишната Марин, която стана най-младият министър-председател в света, обяви намеренията си за гъвкавата работна схема. Според нея това ще даде на финландците възможност да прекарват повече време със семействата си.В момента в скандинавската държава е обичайно да се работи по 8 часа на ден, пет дни в седмицата.\"Вярвам, че хората заслужават да имат повече време за семействата си, любимите си хора, с хобитата си и други аспекти на живота като културни мероприятия\", казва Марин, цитирана от New Europe.Санна Марин не е най-младият член на финландското правителство, в което има още три дами под 35.Предложението ѝ веднага било посрещнато с ентусиазъм от образователния министър Ли Андерсон, добавя \"Дейли мейл\".В Швеция, където 6-часовият работен ден бе тестван през 2015 г., резултатите показаха, че служителите са по-доволни, щастливи, продуктивни и заможни, добавя изданието.", "date": "2020.01.06", "title": "Премиерката на Финландия предлага 6-часов работен ден и 4-дневна работна седмица"}
{"url": "https://offnews.bg/obshtestvo/naj-mnogo-bebeta-v-balgaria-krasteni-viktoria-i-aleksandar-prez-2019-g-718796.html", "text": "Виктория е името, с което най-често са били кръщавани новородените момиченца в България през 2019 г., а Александър е най-предпочитаното за момченцата, показват данните на Националния статистически институт.И докато Виктория неизменно е №1 от 2007 г. досега, през 2019 г. Александър измества името фаворит за 2018-а: Георги.Топ 10 при момичетата през 2019 г. включва: Виктория (732), Мария (680), Никол (596), Александра, София, Рая, Габриела, Дария, Йоана, Михаела и Симона (последните две имена са на 10-о място с равен брой кръстени така бебета). Спрямо 2008 г. от десетицата е изпаднало името Теодора, което миналата година е на 13-о място.При момчетата класацията изглежда така: Александър (1 036), Георги (969), Мартин (811), Димитър, Никола, Борис, Иван, Виктор, Даниел и Калоян. В списъка вече ги няма Николай, който през 2008-а е бил №6, и Кристиян, който от №8 е слязъл на 13-о място.Що се отнася до цялото население на страната, най-разпространените имена са Мария (111 244 жени се казват така) и Георги (158 017 души). При жените следват: Иванка, Елена, Йорданка, Даниела, Пенка, Десислава, Петя, Росица, Гергана, Виктория, Виолета, Маргарита, Силвия, Марийка, Емилия, Румяна, Надежда, Милена и Радка. При мъжете след Георги списъкът включва: Иван, Димитър, Николай, Петър, Александър, Христо, Стефан, Йордан, Васил, Стоян, Тодор, Красимир, Атанас, Ангел, Пламен, Никола, Ивайло, Мартин и Валентин.Някое от 20-те най-често срещани имена носят 672 940 жени (2019 г.) и 1 243 381 мъже (2019 г.) у нас, но през годините намаляват, а разнообразието от имена се увеличава. През 2008 г. при жените този брой е бил 768 233, а при мъжете - 1 383 767.При фамилиите едва ли има изненада. Иванова и Иванов водят класацията съответно с 139 916 и 134 752. Следват Георгиеви - 107 426 жени и 104 169 мъже. След тях са Димитрови, Петрови, Николови, Христови, Стоянови, Тодорови, Илиеви и Ангелови.От 12-те месеца в годината през януари празнуват най-много именици: 807 548. Днес, на Богоявление, черпят 140 716 от тях, на утрешния Ивановден празнуващите са 355 950 души.", "date": "2020.01.06", "title": "Най-много бебета в България кръстени Виктория и Александър през 2019 г."}
{"url": "https://offnews.bg/futbol/mvnr-s-podrobnosti-okolo-ubijstvoto-na-balgarskia-fen-v-solun-718798.html", "text": "От Министерството на външните работи излязоха с официално съобщение и подробности за убийството на българския фен в Солун.Инцидентът е станал ден след дербито между гръцките Арис и ПАОК. 28-годишният българин е бил блъснат с кола, докато се опитвал да избяга от ултраси на ПАОК.\"При сбиване между футболни фенове в Солун е загинал един български гражданин, а двама други са били ранени. Група от 9 българи е присъствала на футболна среща между двата солунски клуба Арис и ПАОК на 4 януари 2020 година.На 5 януари 2020 г. около 16:00 часа българските граждани са се готвели за отпътуване, когато са били нападнати от около 20 души, привърженици на ПАОК.При инцидента един от българските фенове получава удар в главата, след което е блъснат от движещ се автомобил. Въпреки усилията на лекарите в местната болница той е починал. Полицията е установила превозното средство, а водачът му се издирва.Други двама българи от групата са получили наранявания, приети са в болница в Солун, а в последствие са изписани. Останалите българи са невредими. Всички те са дали свидетелски показания пред полицията.Генералното ни консулство в Солун е във връзка със засегнатите български граждани, с медицинските и полицейските служби в града.Гръцката полиция разполага с информация за извършеното нападение и ПТП и работи по задържане на извършителите.Тезата на местните власти е, че се касае за непредизвикано нападение срещу българските граждани. Към тях няма повдигнати обвинения\".", "date": "2020.01.06", "title": "МВнР с подробности около убийството на българския фен в Солун"}
{"url": "https://offnews.bg/zdrave/zatvariat-nevrologichnoto-otdelenie-vav-vidin-718800.html", "text": "Отделението по неврология във видинската областна болница спира работа днес. Причината е липсата на лекари, съобщи БНР. В отделението са настанени шестима пациенти, последният е приет, когато е имало дежурен лекар. Близките им все още са в неведение къде ще бъдат пренасочени след затваряне на отделението, а в центъра за спешна помощ също са в затруднение къде да пренасочат случаите на инсулти.Най-близката неврология е в Лом, но там отделението е само за десетина пациенти. На повече от 100 километра е болницата в Монтана.Спешната помощ във Видин не разполага с достатъчно специализирани коли за превоз на дълги разстояния. Медицинските сестри очакват да бъдат уведомени кои от тях ще бъдат преназначени в други отделения.Причина за затваряне на неврологията е липсата на лекари, които да работят - двама от тях напуснаха преди месеци, а трети, който има и друга специалност, постъпва на работа в психиатричното отделение.От ръководството на болницата до този момент отказват коментар.", "date": "2020.01.06", "title": "Затварят неврологичното отделение във Видин"}
{"url": "https://offnews.bg/obshtestvo/otpada-zaporat-varhu-naj-niskite-pensii-718797.html", "text": "Хората, върху чиито пенсии са наложени запори, ще имат промяна в размера на удръжката заради определения нов размер на минималната работна заплата за страната, който от 1 януари 2020 г. е 610 лв., съобщиха от НОИ.Според разпоредбите в Гражданския процесуален кодекс принудително изпълнение може да бъде наложено само върху пенсии с месечен размер над минималната работна заплата, т.е. от по-ниските пенсии не могат да се правят удръжки.Размерът на удръжките от пенсиите, за които е допустимо налагането им, също се определят в зависимост от минималната работна заплата за страната. Посочените ограничения не се прилагат за задължения от издръжка.Пенсионерите, които попадат в тази група, ще получат пенсиите си след 7 януари 2020 г. в зависимост от начина на изплащането им - с пенсионен запис, ако се изплащат чрез пощенска станция, или с допълнителен превод по личната сметка, ако се изплащат чрез банка или друг доставчик на платежни услуги.Изплащането на пенсиите за януари ще започне на 7 януари (вторник) и ще приключи на 20 януари (понеделник).", "date": "2020.01.06", "title": "Отпада запорът върху най-ниските пенсии"}
{"url": "https://offnews.bg/sviat/pogrebenieto-na-siulejmani-sabra-mnogohiliadni-talpi-v-iran-snimki-718799.html", "text": "Огромно множество от последователи събра в иранската столица Техеран погребалната церемония на убития ген. Касем Сюлеймани (Солеймани).Сюлеймани бе убит при американска военна операция в Багдад на 3 януари. Той бе дългогодишен командир на бригадите Ал Кудс на Иранската революционна гвардия и мозък на международните военни операции на страната.Кадри от днешния ден показват неизброимо множество от хора, стичащи се на поклонението в Техеран от всички посоки. Поклонението бе показано по иранската държавна телевизия, според която в Техеран са се събрали \"милиони\" хора. Това твърди и Iran Press твърди. Тази оценка не е проверена, уточнява Би Би Си. Броят на хората изглежда по-голям от стеклото се множество за погребението на бившия Върховен водач на Иран Рухолах Хомейни - коментира обаче британският в. Guardian.Камерите показаха, че сред множеството са основни млади мъже. Някои от тях плачат или носят снимки на покойния командир. Иранският Върховен водач Аятолах Хаменей поведе молитва, посред която започна да плаче.Скърбящите предадоха ковчега от ръце на ръце, като се чуваха викове \"Смърт за Америка\", добавя британската обществена медия. Гневът вече не е насочен само към Америка - отбелязва кореспондентът на NBC News в Техеран Али Арузи - а също и към Израел и Европа.Една от дъщерите на Сюлеймани - Зейнаб Сюлеймани, предупреди САЩ са очаква \"черен ден\".", "date": "2020.01.06", "title": "Погребението на Сюлеймани събра многохилядни тълпи в Иран (снимки)"}
{"url": "https://offnews.bg/sviat/ruhnal-stroezh-v-kambodzha-ubi-36-dushi-718806.html", "text": "Рухването на строяща се сграда уби 36 души и рани още 23-ма в град Кеп, Камбоджа, съобщават местни медии, цитирани от \"Ройтерс\".Бетонната 7-етажна сграда, предназначена за хотел, се е сринала в петък, а спасителната операция е приключила в неделя. Сред жертвите има 6 деца и 14 жени, посочват властите в официално съобщение. Не се уточнява какво са правели децата на обекта. Губернаторът на Кеп Кен Сата заяви, че собствениците на сградата - семейство от Камбоджа, са задържани за разпит.", "date": "2020.01.06", "title": "Рухнал строеж в Камбоджа уби 36 души"}
{"url": "https://offnews.bg/futbol/tcska-zapochna-podgotovka-bez-ali-sou-i-s-edin-nov-video-718805.html", "text": "Tреньорът на ЦСКА Милош Крушчич изведе своите възпитаници на тренировъчното игрище на базата в Панчарево за първа тренировка през новата година.В заниманието се включиха всички налични футболисти, с изключение на Али Соу, Жеферсон и Енрике, които ще се присъединят по-късно към отбора.По-сериозен интерес предизвикаха новото попълнение Ахмед Ахмедов, завърналите се Божидар Чорбаджийски, Едвин Джеси и Тонислав Йорданов, както и възстановените от контузии Жанио Бикел и Валентин Антов.Утре отборът ще премине пълни медицински прегледи, а в сряда следобяд заминава за турския курорт Анталия, където ще премине първият етап от зимната подготовка.На 16 януари ЦСКА ще изиграе и първата си контрола за новата година срещу отбор от Казахстан.", "date": "2020.01.06", "title": "ЦСКА започна подготовка без Али Соу и с един нов (видео)"}
{"url": "https://offnews.bg/obshtestvo/naj-bednite-v-es-34-ot-balgarite-niamat-pari-za-da-se-topliat-718807.html", "text": "Нормалното отопление на жилището е непостижимо за 34% от българите.Това сочат данните от мащабно проучване на Еврстат за 2018 г., обявени днес.Цифрите за България са обезсърчителни на фона на останалите страни от Европейския съюз, където едва 7% от населението не може да си позволи да отоплява достатъчно дома си.Данните в страните от ЕС варират. Най-зле е България, следвана от Литва (28%), Гърция (23%), Кипър (22%), Португалия (19%) и Италия (14%).Най-ниски дялове (около 2%) са регистрирани в Австрия, Финландия, Люксембург, Холандия, Естония и Швеция.", "date": "2020.01.06", "title": "Най-бедните в ЕС: 34% от българите нямат пари, за да се топлят"}
{"url": "https://offnews.bg/sviat/merkel-otiva-pri-putin-zaradi-krizata-v-blizkia-iztok-718835.html", "text": "Германският канцлер Ангела Меркел ще пристигне в Русия на 11 януари по покана на президента Владимир Путин, съобщава пресслужбата на Кремъл.Лидерите на двете страни планират да обсъдят кризата в Близкия Изток след убийството на иранския генерал Касем Сулеймани. Ситуацията там се изостри сериозно след съобщението на Пентагона от 3 януари за операцията, при която в района на летището на Багдад бе убит командващият иранските сили със специално предназначение „Ал Кудс“ при Корпуса на стражите на ислямската революция.Ракетният удар по автоколоната със Сулеймани е бил нанесен по разпореждане на президента Доналд Тръмп. Според версията на американската администрация, операцията е била с отбранителен характер с цел да защити военните си части, дислоцирани в Близкия Изток. Върховният съвет за национална сигурност на Иран обеща да отмъсти на убийците на Сулеймани. Външният министър на страната Мохаммад Джавад Зариф в телефонен разговор с генералния секретар на ООН Антониу Гутериш определи нападението като терористичен акт от страна на САЩ.Двамата лидери ще разговарят и за ситуацията в Сирия и Либия, и за урегулирането на конфликта в Украйна, в това число за реализирането на договореностите, постигнати на срещата в нормандски формат през декември 2019 г. В Париж тогава се срещнаха лидерите на Германия, Русия, Украйна и Франция. Едно от решенията от преговорите бе за обмена на пленници в Донбас.Последната двустранна среща на Меркел и Путин бе през август 2018 г. в Берлин.", "date": "2020.01.06", "title": "Меркел отива при Путин заради кризата в Близкия Изток"}
{"url": "https://offnews.bg/ikonomika/prevozvachite-veche-mogat-da-kupiat-virtualno-marshrutna-karta-ot-sajt-718823.html", "text": "Шофьорите или собствениците на тежкотоварни камиони и автобуси, които след въвеждането на тол системата в търговска експлоатация ще плащат за ползването на пътната мрежа на база на изминато разстояние – тол, от днес – 6 януари, могат да се запознаят с един от начините за това. На сайта на Националното тол управление , чрез бутон в раздел „Тол“  може да се тества покупката на маршрутна карта с виртуално плащане за нея. При тази тол услуга превозвачите плащат предварително за изминаването на точно определен маршрут като посочват начална и крайна точка, както и до четири междинни локации по желание. Необходимо е да се посочат още максималното натоварване на превозното средство, емисионния му клас, броя оси и регистрационния му номер. След коректно въвеждане на данните системата предоставя на водача подробна информация за платените участъци от пътя и дължимата такса. Превозвачът има 24 часа от часа на активирането на маршрутната карта, за да измине предварително определеното разстояние като следва строго маркираните точки.Началната и крайната точка са от изключителна важност. Маршрутната карта е с посока на движение, която трябва да се спазва.Тестването на услугата позволява и виртуалното й заплащане, като в края на процедурата се изписва напомняне към потребителя да провери отново всички данни, преди да се пристъпи към плащане.Агенция „Пътна инфраструктура“ ще предлага маршрутни карти чрез познатите канали за продажба на е-винетки досега –сайта bgtoll.bg, мобилното приложение BGTOLL, терминалите за самотаксуване, както и на гише на основните гранични контролно-пропускателни пунктове – ГКПП „Калотина“, ГКПП „Капитан Андреево“, ГКПП „Кулата“, Дунав мост – Русе, Дунав мост – Видин, ГКПП „Силистра“, ГКПП „Станке Лисичково“ и ГКПП „Илинден“, а също и в 27 областни пътни управления в цялата страна. Маршрутна карта ще се предлага и в търговската мрежа на партньорите на АПИ – националните и европейски доставчици на услуги.Тя ще може да се активира до два дни предварително, ако потребителят не е регистриран в системата, и до седем дни предварително, ако се регистрира с електронен адрес.При възникнали въпроси водачите или собствениците на тежкотоварни превозни средства могат да се обръщат към информационния център на Националното тол управление на телефон 0700 10 876.", "date": "2020.01.06", "title": "Превозвачите вече могат да купят виртуално маршрутна карта от сайта bgtoll.bg"}
{"url": "https://offnews.bg/medii/bnt-obiavi-konkurs-za-korespondenti-718812.html", "text": "БНТ обяви конкурс за нещатни кореспонденти в 21 областни града.Телевизията търси нещатни сътрудници за Бургас, Велико Търново, Видин, Враца, Габрово, Добрич, Кърджали, Кюстендил, Хасково, Шумен, Ловеч, Монтана, Пазарджик, Плевен, Разград, Силистра, Сливен, Смолян, Стара Загора, Търговище и Ямбол.Документи се приемат до 31 януари.Кандидатите трябва да имат минимум две години стаж като журналисти, шофьорска книжка и умения за видеомонтаж и работа с камера.Конкурсът е в два етапа - одобрение по документи и събеседване.", "date": "2020.01.06", "title": "БНТ обяви конкурс за кореспонденти"}
{"url": "https://offnews.bg/dw/pritisnat-mezhdu-sasht-i-rusia-tezhak-den-za-borisov-718808.html", "text": "По всичко изглежда, че на 8 януари българският премиер няма да направи хеттрик. Ако използваме любимата на Борисов футболна лексика, идващата сряда му поставя сложна задача: да опази българската врата на три срещи, които ще има в един ден - в Истанбул ще го видим с президентите на Русия и Турция, а в София ще посрещне зам.-държавния секретар на САЩ Дейвид Хейл.Преди да излети за Истанбул, където Путин и Ердоган официално откриват първата линия на “Турски поток”, Борисов приема в Министерския съвет американска делегация, водена от Хейл. И “Турски поток” отново ще е на масата, заедно с други тръби.Между два столаВ Истанбул премиерът ще уверява как София бърза с изграждането на втората линия на “Турски поток”, как забавянето е заради някакви задължителни процедури на ЕС, как ще е готова до средата на тази година. А на “Дондуков” ще убеждава пратениците на Вашингтон, че капацитетът на транзитния газопровод през България не е резервиран само за руски газ и за руски доставчици, което би противоречало на европейските правила за алтернативни доставчици. Именно за това настояват и американските власти.Рисковани игри - като да търгуваш с бинарни опции. Събеседниците му са информирани за развитието на проектите, но едва ли шумните акции на Борисов имат принос за това. Три дни, след като Ердоган изпрати покана за церемонията в Истанбул, премиерът се качи на хеликоптер и полетя над трасето. 150 километра вече са положени, обяви той така гръмко, че да се чуе и в Москва. Най-късно до средата на юни тръбата ще е готова, гласи последното му уверение. От което излиза, че за началото на юли, за когато се подготвя посещение на Путин в България в чест на годишнината от установяването на дипломатически отношения, тя ще може да бъде церемониално открита. Да, газът винаги е бил в арсенала на руската дипломация.В един друг арсенал също има газ - втечнен. Има и санкции. Месец след споразумението за стратегическо партньорство, подписано в Белия дом от Борисов и Тръмп, делегация от експерти по въпросите на енергетиката и корупцията начело с Дейвид Хейл ще е в София за преглед на изпълнението му. Това означава проверка на място на възможностите за диверсификация чрез внос на американски втечнен газ (LNG).Във Вашингтон, по думите на Борисов, той убедил Тръмп, че истинската диверсификация е България да ползва природен газ от възможно най-много доставчици, без да се акцентира върху LNG. С или без акцент обаче, американският втечнен газ вече пробива на българския пазар. За 2019 година доставките са малко над 400 млн. куб. м., което е около една седма от годишната консумация на България. Това означава, че за миналата година почти 100-процентовата зависимост от руското синьо гориво е намаляла с близо 15%.До 2022 г. обаче ще е трудно този дял да бъде сериозно увеличен. Тогава изтича договорът с “Газпром”, който предвижда 80% от доставяните годишно на България 2,9 млрд. куб. м. да бъдат платени - заради клаузата take or pay. Следователно не повече от 20% могат да бъдат “заети” от други доставчици. Дали това може да се промени? Всичко опира до преговори с “Газпром”, но едва ли някой от българска страна би се осмелил. Засега България ще опита да договори с “Газпром експорт” по-ниски цени на доставяния газ. Но не и да постави въпроса за намалените приходи от транзит заради спирането на количествата руски газ по Трансбалканския газопровод.Една тръба. Руска тръба.Москва го спря, но не успя да изключи Украйна от пътя на газа си към Европа. Попречиха ѝ американските санкции, одобрени и от демократи, и от републиканци. Резултатът е подписаният на 30 декември петгодишен руско-украински договор за транзит на синьо гориво, а санкциите са насочени към компании, участващи в изграждане на допълнителни линии към втората тръба на “Турски поток” - по дъното на Черно море например. Но дали засягат само този аспект? Развръзката ще е през тази година.Отсега е ясно обаче, че Борисов трудно ще се измъкне от енергийната скара. Този път няма как да угоди на всички велики сили. А кривите сметки се пишат на данъкоплатците, в това число и 3-те милиарда лева, предвидени за втората тръба на “Турски поток”. От първата България вече получава руски газ.Впрочем, Борисов и подчинените му наричат тръбата през България “разширение на газопреносната мрежа”. Или “Балкански поток”. Но всъщност няма значение как ще я нарекат. Никой не се съмнява, че е за руски газ.Б. ред. - Статията на Емилия Милчева е от ", "date": "2020.01.06", "title": "Притиснат между САЩ и Русия: тежък ден за Борисов"}
{"url": "https://offnews.bg/politika/balgaria-mozhe-da-iztegli-dvamata-si-ofitceri-ot-irak-718813.html", "text": "България има двама офицери в Ирак, които са на мисия по обучение на иракската армия. По общо решение на НАТО всички страни могат да изтеглят военнослужещите си. България може и сама да реши да направи това. Това заяви министърът на отбрана Красимир Каракачанов, който участва в Богоявленския водосвет на бойните знамена. Той обясни, че след около две седмици ще се извърши ротация на военнослужещите и страната ни може просто да не изпрати заместващи такива. България има план за евакуирането на тези двама офицери, каза Каракачанов и уточни, че към момента няма опасност за техния живот.“Обстановката в Близкият изход крие рискове. Ако стане тотално изтегляне от Ирак, според мен, в голяма степен ще се възобнови конфликта между трите етнически и религиозни общности в Ирак- шиити, сунити и кюрди. Знаете, че мнозинство в Ирак имат шиите, те са подкрепяни и от Иран. Има решение на доминирания от тях парламент за изтегляне на многонационалните сили от страната. Има опасност от възраждането на „Ислямска държава“, защото се съмнявам, че иракските сили за сигурност ще могат да се справят самостоятелно. Както не можаха да се справят и в Сирия. До няколко дни ще стане ясно дали ще се намери начин обстановката да се успокои или не, аз лично не съм оптимист”, анализира ситуацията Каракачанов.  Посланиците на страните от НАТО се съборат днес, за да обсъдят кризата между САЩ и Иран след убийството в Багдад на иранския генерал Касем Солеймани, съобщи Франс прес. На 4 януари, непосредствено след убийството на ген. Солеймани, НАТО обяви, че преустановява обучението на иракските сили за сигурност.Броят на военните, които са част от мисията на НАТО в Ирак, е около 500 души. Те са инструктори и съветници от държави членки на алианса и от съюзни страни като Швеция и Финландия. Те обучават иракските сили по молба на иракското правителство. Целта на мисията е предотвратяване на завръщането на терористичната организация \"Ислямска държава\".\"Мисията на НАТО продължава, но дейността й засега се преустановява\", заяви преди два дни говорителят на НАТО Дилън Уайт.", "date": "2020.01.06", "title": "България може да изтегли двамата си офицери от Ирак"}
{"url": "https://offnews.bg/futbol/vidal-ostava-v-barsa-pone-do-liatoto-napuk-na-sadebnata-mu-bitka-s-klu-718803.html", "text": "Халфът на Барселона Артуро Видал ще остане в състава на каталунците поне до лятото, пише испанският \"Sport\".Според изданието ръководството на шампионите в Ла Лига са говорили с футболиста и са му заявили, че той ще остане в отбора поне до края на сезона.Припомняме, че Видал заведе дело срещу отбора си за неплатени бонуси в размер на почти 2 милиона и половина евро, докато от клуба твърдят, че той няма право на тях.Въпреки недоизяснената ситуация, халфът ще остане част от Барса. Интерес към Артуро имаше от страна на Интер, но очвидно до трансфер няма да се стигне.", "date": "2020.01.06", "title": "Видал остава в Барса поне до лятото напук на съдебната му битка с клуба"}
{"url": "https://offnews.bg/sviat/zadejstvat-protcedura-za-ogranichavane-pravata-na-tramp-za-voenni-dejs-718802.html", "text": "Ограничаване правомощията на президента Доналд Тръмп за военни действия по отношение на Иран ще поиска председателят на Камарата на представителите в Конгреса на САЩ Нанси Пелоси, съобщи неин говорител, цитиран от международните новинарски агенции.Инициативата на Пелоси (Демократическа партия) е в контекста на убийството на висшия ирански генерал Касем Сюлеймани, извършено на 3 януари край летището в Багдад, Ирак, извършено по заповед на американския президент. То взриви тлеещото напрежение между САЩ и Иран. Иран обещаха свиреп отговор. Тръмп отвърна, че е набелязал 52 цели, които САЩ ще поразят бързо и силно, ако Иран ударят американци или американски обекти. Реагира и Ирак, а посланието на шествието в Багдад в почит на генерала, ръководил военните операции на Иран в Близкия изток, бе: \"Смърт на Америка!\". Днес стотици хиляди - по данни на иранските медии - милиони - се стекоха на погребението на генерала, а гневът на хората вече се насочва не само към Америка, а и към партньорите ѝ Израел, Германия, Франция. Европа призовава за сдържаност. Изявления в тази посока дойдоха от ЕС и от държавни лидери, към които днес се присъедини Великобритания.В неделя иракският парламент гласува за експулсирането на американските военни от страната. Иран се оттегли от ядреното споразумение.В писмо до конгресмените от Демократическата партия Пелоси им благодари за тяхното \"патриотично лидерство\" по време на кризата с Иран и из разкрива плана си за резолюция с водещата роля на Елиса Слотин (Мичиган), бивш анализатор на ЦРУ и Министерството на отбраната по въпросите, специализирал във въпросите за шиитските милиции.Резолюцията \"потвърждава установените от дълги години отговорности на Конгреса да постановява, ако не бъдат предприети други действия от Конгреса, военните действия по отношение на Иран да бъдат прекратени в рамките на 30 дни\".Сенатор Тим Кейн предложи подобна резолюция в Сената.В събота Пелоси заяви, че е неудовлетворена от обясненията на Тръмп пред Конгреса по отношение на Иран, защото те \"повдигат повече въпроси, отколкото са тези, на които отговарят\" и \"повдигат сериозни и спешни въпроси за подбирането на точния момент\" за провеждането на американския въздушен удар, убил висшия ирански генерал Сюлеймани.", "date": "2020.01.06", "title": "Задействат процедура за ограничаване правата на Тръмп за военни действия срещу Иран"}
{"url": "https://offnews.bg/kultura/nablizhava-krajniat-srok-za-nominatcii-za-evropejska-literaturna-nagra-718818.html", "text": "Първият етап от организацията на второто издание на  е към края си. Заявки за учредената под патронажа на кмета на Община Варна Иван Портних награда по повод 110 години от рождението на големия Димитър Димов, се приемат на имейл  до 15 януари (включително).Право да номинират имат само издателствата, като всеки издател може да кандидатства с до 2 български и до 2 чуждестранни европейски романа от съвременни живи писатели, издадени у нас през календарната 2019 г. След подаване на заявките експертното жури отново ще определи петима финалисти, които ще бъдат обявени публично в края на март. Всеки от финалистите ще получи покана за лично участие във втората церемония по връчване на Европейска литературна награда за роман „Димитър Димов“ през май 2020 г., когато ще стане ясно и името на победителя. Носителят на приза печели парична награда в размер на 10 000 лева (5000 евро), грамота и специално изработена статуетка.От тази година журито на конкурса смята да включи и допълнителна награда – за превод, която да бъде връчена на най-добре представилия се преводач на роман из подадените от издателите номинации за приноса му към точното интерпретиране и запазването на авторовия стил при превод от един език на друг.Европейска литературна награда за роман „Димитър Димов“ има за цел да отличи съвременни романи с висока художествена стойност, писани на територията на Стария континент и издадени на български език в предходната година – в случая през 2019-та. Първият носител на наградата е романът „Проповед за падането на Рим“ (изд. „Факел Експрес“) на френския писател Жером Ферари, който е отличен за книгата и с „Гонкур“ през 2012 г.Формулярът за кандидатстване може да се изтегли .", "date": "2020.01.06", "title": "Наближава крайният срок за номинации за Европейска литературна награда 'Димитър Димов'"}
{"url": "https://offnews.bg/politika/manol-genov-s-vota-na-nedoverie-iskame-da-se-slozhi-kraj-na-bezobrazi-718775.html", "text": "В 21 век, стохиляден град като Перник да е режим на вода е недопустимо. Състоянието на ВИК сектора в България е плачевно.10 години има само обещания, но реални действия липсват. Политиката в този сектор е тотално сгрешена”. Това заяви народният представител от ПГ на \"БСП за България\" и член на ИБ на БСП Манол Генов пред БСТВ. Той коментира, че идеята на премиера Борисов да се създаде общо ВИК предприятие влиза в огромно противоречие с всички споразумения, които страната е сключила с Европейската комисия. Като допълнителна пречка Генов изтъкна, че много от тези предприятие са публично-общинска собственост и е невъзможно държавата да ги управлява.„От БСП предизвикахме парламентарен дебат по отношение на отпадъците, които се внасят в България. Това е черна дупка в политиката за околната среда. Всички се преструват на изненадани, а тези отпадъци се внасят в България от години. За 5 години 736 хиляди тона боклуци от трети страни са влезли в България, сред които има и медицински отпадъци”, каза Манол Генов. Социалистът обясни, че БСП ще внесе предложение да се забрани вносът на боклуци от трети страни в България.Генов припомни, че България е на едно от челните места по замърсяване на въздуха. „Много често сме в Топ 10 на тази класация. Световната здравна организация констатира, че в България всяка година умират 15 хиляди души вследствие на замърсения въздух в страната.Тези резултати са плод на некомпетeнтостта и бездействието на управляващите. С искането на вот на недоверие на правителството на Борисов искаме да се сложи край на безобразията на това управление”, завърши Манол Генов.", "date": "2020.01.06", "title": "Манол Генов: С вота на недоверие искаме да се сложи край на безобразията на това управление"}
{"url": "https://offnews.bg/zdrave/belodrobnata-bolnitca-v-sofia-raboti-ot-dnes-718774.html", "text": "От днес Белодробната болница в София, която беше засегната от пожара на покрива на психодиспансера, ще възстанови дейността си. Все още не е ясно кога ще заработи психодиспансерът, обясни за БНТ директорът на лечебното заведение.Управителят на Белодробната болница д-р Кирил Палавеев благодари на работещите там и обясни, че те са помагали с разчистването от 31 декември до сега. Помещенията под покрива са неизползваеми, защото заради гасенето е имало тонове вода. Първият етаж и апаратурата там са незасегнати.Д-р Емил Грашнов, директор на Център за психично здраве обясни, че е възстановено електричеството в засегнатите помещения. Тези дни ще започне и приемът на пациенти в психодиспансера. Засегнати са администрацията, ТЕЛК-ът, амбулаторният и приемният кабинет. Предстои изчисляване на щетите.", "date": "2020.01.06", "title": "Белодробната болница в София работи от днес"}
{"url": "https://offnews.bg/politika/geshev-otmeni-sreshtata-s-ninova-718776.html", "text": "Главният прокурор Иван Гешев е отменил срещата си с лидера на левицата Корнелия Нинова, организирана по настояване на самата Нинова по повод водната криза в Перник.Причината е, че според прокуратурата разговорът може да бъде използван за политически цели. До този извод стигнали, след като БСП съобщило, че след срещата ще даде брифинг за медиите.\"Прокуратурата на Република България няма да позволи да бъде използвана за постигане на политически цели и в нарушение на конституционно регламентираните й правомощия, независимо от политическия субект\", съобщиха от пресцентъра на прокуратурата. Оттам допълват, че биха извършили проверки по всеки сигнал за престъпление.В момента прокуратурата води разследване за това защо бе допуснато Община Перник да остане без вода. Обект на проверката са действията на общинската и областната администрация, както и на местното ВиК дружество.По-рано Корнения Нинова обяви, че ще настоява към разследването да бъдат включени и министри. ", "date": "2020.01.06", "title": "Гешев отмени срещата с Нинова"}
{"url": "https://offnews.bg/futbol/milosh-krushchich-ostava-nachelo-na-tcska-718770.html", "text": "Милош Крушчич остава треньор на ЦСКА. Той ще изведе отбора днес от 11,00 часа за първото занимание през 2020 година.Малко преди тренировката сърбинът ще говори за първи път пред медиите като постоянен треньор, след като досега беше временен. Ръководството е решило да му гласува доверие след позитивните резултати под негово ръководство, които тимът записа в края на есенния полусезон. С него начело ЦСКА е в серия от 8 мача без загуба във всички турнири (6-2-0), като няма и допуснат гол (15:0). От Борисовата градина не съобщиха официално в сайта си, че Крушчич остава начело, но това ще бъде обявено днес.На този етап ЦСКА има само един нов играч. Това е централният нападател Ахмед Ахмедов, който беше закупен от Дунав Русе. Очаква се по време на трансферния прозорец да бъдат привлечени още две или три новип попълнения.В София от вчера е и Едвин Джеси, който се завърна от преотстъпване в Далас. Отново в ЦСКА е и Божидар Чорбаджийски, който се завърна от наем във ФКСБ.Бившият треньор на тима Люпко Петрович също се появи в София в неделя. Опитният сърбин напусна треньорския пост в началото на октомври, но продължава да помага на клуба.Сърбинът сам призна, че е готов да наблюдава потенциални нови попълнения. В момента Петрович има и консултантска роля към ръководството, но не се меси в работата на своя бивш помощник Милош Крушчич. Люпко беше назначен като съветник през декември 2018 година, но след това застана начело в триумвират с Добри Митов и Димитър Пенев.След загубата с 1:3 от Черно море той пое еднолично треньорския пост. На 29 септември 2019 година той подаде оставка след загубата с 1:2 от Берое в Стара Загора. Тогава публиката скандираше за оставката му, а самият Люпко призна, че именно това го е провокирало да си тръгне сам.", "date": "2020.01.06", "title": "Милош Крушчич остава начело на ЦСКА"}
{"url": "https://offnews.bg/sviat/dashteriata-na-gen-solejmani-lud-tramp-ide-cheren-den-za-sasht-718773.html", "text": "Дъщерята на иранския военачалник Касем Солеймани предупреди, че \"черен ден\" очаква САЩ заради убийството му. В Техеран започна подготовката за погребението на водача на елитните части Ал Кудс.Солеймани беше убит при удар с американски дрон на летището в Багдад, Ирак в петък.Говорейки пред събралото се множество в столицата на Иран, Зейнаб Солеймани предупреди американския президент.Иран обеща тежко отмъщение за смъртта на Солеймани.62-годишният Солеймани ръководеше иранските военни операции в Близкия изток и е смятан за терорист от САЩ. Иран пък твърди, че това е човекът, който е допринесъл най-много за унищожаването на джихадистите от Ислямска държава.Стотици хиляди опечалени изпълниха улиците на Техеран за погребалната му церемония. Много от тях плачеха.Върховният лидер аятолах Али Хаменей поведе молитви по време на церемонията.След днешната церемония останките на генерала ще бъдат отнесени в Кум, един от центровете на шиитския ислям, за церемония преди погребението в родния му град Керман утре.При посещението на членовете на семейството на Солеймани в къщата им в Техеран, президентът Рухани заяви:", "date": "2020.01.06", "title": "Дъщерята на ген. Солеймани: Луд Тръмп, иде черен ден за САЩ"}
{"url": "https://offnews.bg/zimni/bansko-priema-oshte-edin-krag-ot-svetovnata-kupa-po-ski-718810.html", "text": "Ски курорт номер 1 в България - Банско ще приеме отложеното спускане при жените във френския зимен център Вал Д'Изер (22 декември) от Световната купа при алпийските ски.Надпреварата ще се състои на 24-ти януари, съобщават от Международната федерация по ски. На практика в Банско ще се проведат цели три състезания при дамите.Останалите две съревнования от програмата са на 25 януари (спускане), а на 26 ще се проведе и супергигантският слалом.Припомняме, че преди няколко дни националите ни в алпийските ски направиха първите си тренировки за 2020 година.Най-добрите ни състезатели Алберт Попов, Камен Златков и останалите от А, В, С и женитге, имаха възможност да тренират при отлични условия в Банско.", "date": "2020.01.06", "title": "Банско приема още един кръг от Световната купа по ски"}
{"url": "https://offnews.bg/politika/parvan-simeonov-vodata-na-pernik-mozhe-da-stazhni-zhivota-na-borisov-718781.html", "text": "„БСП започва предизборната кампания. На ГЕРБ им липсва реалистична преценка на ситуацията и увлечени в победите, допускат елементарни грешки. Това може да им разклати властта, не БСП“. Това коментира пред БНР социологът Първан Симеонов.Според него „високите тонове, които понякога взема БСП, плашат хората“.Според него на фона на успехите на ГЕРБ - победата над Цветан Цветанов, победата на два избора, успокояване на сценария с протестите срещу Иван Гешев, счупването на леда с Доналд Тръмп, „кризата в Перник е едно недоглеждане и е на път да стъжни живота на премиера“.Според социолога за страната ни е характерно фоново недоволство.", "date": "2020.01.06", "title": "Първан Симеонов: Водата на Перник може да стъжни живота на Борисов"}
{"url": "https://offnews.bg/sviat/trima-amerikantci-ubiti-pri-napadenieto-nad-voennata-baza-na-sasht-v-k-718783.html", "text": "Трима американци са били убити при вчерашното нападение на военната база на САЩ в Кения, съобщава Би Би Си. Те са военен и двама доставчици.Базата беше нападната от ислямската военна групировка \"Ал-Шабаб\" в неделя.Двама души от Министерството на отбраната са САЩ са били ранени, се казва в изявление на американското военно командване за Африка. Те са в стабилно състояние и са били евакуирани от страната.Свидетели разказват, че са чули изстрели и са видели черен дим да се издига над лагера.\"Ал-Шабаб\" е свързана с \"Ал-Кайда\" и щабквартирата ѝ се намира в съседна Сомалия.След нападението вчера кенийските власти обявиха, че е бил направен опит за проникване през охраната, но атаката е била отблъсната. Оттам добавиха, че четирима нападатели са били убити. Противно на кенийските власти, от \"Ал-Шабаб\" обявиха, че са превзели и контролират част от базата. Те твърдят, че кенийските военни са използвали бойни самолети, за да отблъснат атаката. А също - че са убили деветима кенийски войници и че американските сили са дали 17 жертви.Новинарската агенция AP съобщава, че са били унищожени два самолета, два хеликоптера и няколко автомобила. Според \"Ал-Шабаб\" броят на самолетите е 7, а на автомобилите - 5.В лагера живеят под 100 души. Това е първото нападение от \"Ал-Шабаб\" над американски сили в Кения.", "date": "2020.01.06", "title": "Трима американци убити при нападението над военната база на САЩ в Кения"}
{"url": "https://offnews.bg/politika/neno-dimov-niama-da-podavam-ostavka-vinata-za-krizata-v-pernik-e-na-718778.html", "text": "Няма да подавам оставка, не виждам защо. Основният проблем в Перник е въпросът на лошото управление на ВиК дружеството. Това заяви министърът на околната среда и водите Нено Димов по БНТ. За съжаление темата се политизира, коментира той. Според прокуратурата в Перник е установено бездействие от МОСВ, както и от МРРБ. Разследването беше взето на специален надзор от главния прокурор Иван Гешев. Загубите в Перник са над 75% по обществената водопреносна мрежа и при такава голяма загуба не е трудно да се стигне до подобен тип криза. Когато има загуби 30% само до пречиствателната станция, колкото и вода да се вкарва в язовира, тя се губи още по пътя.Перник е единственият областен център, който не е успял да подаде проект по Оперативна програма \"Околна среда\". Към 2017 г. всички проекти на другите областни центрове са били реализирани, обясни още министърът.Средствата по Оперативна програма \"Околна среда\" поради некадърното управление и съмненията за корупция през 2013 г. са спрени и рискувахме да загубим милиарди. Тогава между другото, управляваше правителството на Орешарски и партията на г-жа Корнелия Нинова, допълни Димов.През 2011 г е имало подобна ситуация, но не се е стигнало до подобен режим, може би тогава системата е била с по-малка загуба, допълни министърът. След като местното ВиК докара до тук нещата, естествено, че държавата трябва да се намеси. Специфичното в случая с Перник е, че единственият ползвател на язовира е ВиК и ние получаваме информация и заявки от него. Септември още беше ясно, че водата ще стигне до края на годината.Относно общото състояние на язовирите в страната и притеснителните данни за водоснабдяването в Ботевград, Димов заяви, че язовирът там не се следи от министерството.Има 4 язовира, които ние следим и подлежат на по-сериозен контрол. Това са Асеновец около Сливен - 32%, Ястребино край Антоново - 42%, Дяково - 36% и Тича - над 55%.Министър Димов коментира и темата с внесения италиански боклук в България, и в частност откритите 9000 тона на площадка край Плевен.Площадката е лицензирана - разрешено е сепариране и оползотворяване на отпадъци, не е разрешено горене. Има нотификация за внос, но трябва да се установи дали оползотворяването е в указания срок от една година. Второ - дали е в по-големи количества от разрешеното и трето, дали оползотворяването е станало по предписания начин.Боклукът няма нищо общо със задържания в Италия, категоричен е министърът. Той обясни, че у нас няма издадено разрешение за внос на болнични отпадъци, каквито слухове имаше в публичното пространство.Относно откритият боклук във Враца, Димов обясни, че площадката там не е лицензирана. Трябва да се провери дали става въпрос за отпадък или суровина и дали има капацитет да се извършват дейностите по обработката му.В България се изгарят около 3%, средното е за Европа е 27%, допълни министърът.", "date": "2020.01.06", "title": "Нено Димов: Няма да подавам оставка, вината за кризата в Перник е на ВиК"}
{"url": "https://offnews.bg/tenis/grigor-dimitrov-ostava-20-i-v-sveta-vtorata-ni-raketa-s-lek-progres-v-718791.html", "text": "Най-добрият ни тенисист Григор Димитров продължава да е номер 20 света. Българинът записа две победи в новия турнир ATP Cup - срещу Даниел Еванс и Раду Албот.Втората ни ракета Димитър Кузманов, който записа първата си професионална победа срещу Александър Козбинов, му донесе лек прогрес от шест позиции в ранглистата до номер 417 с актив от 80 точки.Героят за България от мача на двойки срещу Великобритания Александър Лазаров е на 517 позиция. Следващият наш представител е Александър Донски (№566), а Адриан Андреев е на 658-о място.Иначе в Топ 10 на тенис елита има само една промяна. Гаел Монфис се изкачи с една позиция и зае девето място, а една позиция надолу е Роберто Баутиста Агут, който е десети.На челните три места в ранглистата са Рафаел Надал с 9985 точки, Новак Джокович с 9055 и Роджър Федерер с 6590 пункта.", "date": "2020.01.06", "title": "Григор Димитров остава 20-и в света, втората ни ракета с лек прогрес в ранглистата"}
{"url": "https://offnews.bg/obshtestvo/prez-tri-gkpp-kam-gartcia-ne-minavat-kamioni-718788.html", "text": "Към 10.30 часа днес автомобили над 1.5 т не се пропускат на гръцка територия на ГКПП - Златоград, ГКПП Ивайловград и ГКПП Капитан Петко войвода.Това съобщиха от българското МВР.На ГКПП Кулата към момента преминават всички видове превозни средства.На ГКПП Маказа се пропускат автомобили до 3.5 тона, а на ГКПП Илинден – автобуси.", "date": "2020.01.06", "title": "През три ГКПП към Гърция не минават камиони"}
{"url": "https://offnews.bg/sviat/iran-se-ottegli-ot-iadrenata-sdelka-irak-poiska-chuzhdite-vojski-da-s-718766.html", "text": "Иран обяви, че вече няма да спазва нито едно от ограниченията, наложени от ядрената сделка от 2015 г., съобщи Би Би Си.Техеран вече няма да спазва ограниченията на капацитета за обогатяване на ядрено гориво, за нивото на обогатяване, запасите от обогатен материал, изследвания и разработки.Съобщението последва заседание на иранския кабинет.Напрежението между Иран и САЩ е изключително високо заради убийството на иранския генерал Касем Солеймани по нареждане на американския президент Доналд Тръмп в Багдад.В неделя по улиците на родния град на Солеймани - Ахваз се събраха стотици хиляди хора, за да изразят почитта си към ръководителя на елитните части \"Ал Кудс\", който в ислямската република е със статут на национален герой.Ген. Солеймани ще бъде погребан на 7 януари.Огромно е недоволството и в Ирак. По улиците на Багдад хиляди се събраха на протест с основен лозунг \"Смърт на Америка!\", а върховният духовен лидер на Иран аятолах Али Хаменей обеща „свирепо отмъщение\" за смъртта на Солеймани.В неделя иракските депутати приеха необвързваща резолюция, призоваваща американските и другите чуждестранни войски да напуснат страната след убийството на генерала при удар с дрон на летището в Багдад в петък.Тази позиция отразява опасенията на мнозина в Ирак, че страната може да бъде въвлечена във военен конфликт между САЩ и Иран, който да подпали в целия регион.Въпреки че тя е необвързваща за правителството, то позицията вероятно ще бъде взета под внимание. Министър-председателят Адел Абдул Махди вече призова парламента да прекрати присъствието на чуждестранни войски възможно най-скоро.САЩ обявиха, че са разочаровани.", "date": "2020.01.06", "title": "Иран се оттегли от ядрената сделка, Ирак поиска чуждите войски да се махат"}
{"url": "https://offnews.bg/obshtestvo/leden-severniak-shte-pravi-studa-oshte-po-uzhasen-718767.html", "text": "Застудяването ще продължи и днес заради навлизането на силен вятър от север-североизток, показва прогнозата за времето на НИМХ.Ще е облачно, а в планините и на места в източна България ще има слаби снеговалежи. По-значителни валежи се очакват само в Централния Предбалкан, където могат да се образуват навявания.Максималните температури ще са между -1 и 4 градуса, но ще ги усещаме значително по-ниски заради силния северняк.", "date": "2020.01.06", "title": "Леден северняк ще прави студа още по-ужасен"}
{"url": "https://offnews.bg/obshtestvo/bogoiavlenie-e-chestit-imen-den-na-jordan-jordanka-i-bogdana-718755.html", "text": "Днес е Богоявление, имен ден празнуват Йордан, Йорданка, Данчо, Дана, Боян, Богдан и Богдана. На 6 януари се освещават бойните знамена на Българската армия, традицията е възстановена през 1993 г., преди това ритуалът се извършва от 1879 до 1946 г.Според библейския разказ на Богоявление, или Йордановден, при Йоан Кръстител на реката Йордан, дошъл Исус. Има предание, че свети Йоан Кръстител потапял до шията всеки човек, когото кръщавал и го държал така, докато не изповядал всичките си грехове.Когато видял Исус, Йоан Кръстител веднага се поклонил и казал, че той трябва да се кръсти при него. Но Исус влязъл във водите на река Йордан и тогава над него се отворили небесата, отгоре блеснала светлина, подобно на мълния, и духът божий във вид на гълъб слязъл върху кръщаващия се Господ. Чул се глас, който казал: \"Този е Моят възлюбен Син, в Когото е Моето благоволение\".Празникът Богоявление се нарича още Просвещение, защото йорданското събитие просвещава като показва Бога, изявен в непостижимата тайна на неразделна Троица. Всеки чрез светото кръщение бива осиновен от Отеца на светлината чрез заслугата на Сина и чрез силата на Светия Дух. За честването на този празник съществуват свидетелства още през II век, но до IV век той се съединявал с Рождество Христово. Общият празник за двете събития се наричал Богоявление, защото при кръщението си в Йорданските води Иисус Христос се явил на света за обществено служение. По-късно църквата приела да празнува двете събития поотделно - на 25 декември Рождество Христово, а на 6 януари Богоявление. На този ден за здраве всички участват в освещаването на водата, когато след празнична църковна служба свещеникът хвърля светия кръст във водата. Чете се тържествена литургия, наречена Велик водосвет. Светената вода в православните храмове се обновява и всеки отнася от нея вкъщи, тъй като пречиства душата и предпазва от болести.Светената вода се съхранява през цялата година и се използва в трудни за семейството моменти.", "date": "2020.01.06", "title": "Богоявление е, честит имен ден на Йордан, Йорданка и Богдана"}
{"url": "https://mamaninja.bg/%D0%B7%D0%B0%D0%B1%D0%B0%D0%B2%D0%BD%D0%BE/item/3907-mnogodeten-roditel-savsem-ne-e-strashno", "text": "", "date": "2020.01.06", "title": null}
{"url": "https://offnews.bg/zdrave/nepravilno-prigotveniat-chaj-mozhe-da-bade-opasen-718777.html", "text": "Експерти от немския Федерален институт по оценка на риска (BfR) твърдят, че неправилно приготвеният чай може да бъде опасен за здравето.Според специалистите трябва строго да се следят указанията на производителите, които описват на опаковката как точно да се извлече екстракта в полезната напитка.Дори в световно утвърдените марки чай може да присъстват особено опасни микроби, тъй като това е натурален продукт, предупреждават немските експерти.Чаят може да съдържа бактерии, дрожди, плесен, в най-лошия случай - патогени като салмонелата. Затова се препоръчва след като бъде залят с вряла вода, да бъде оставен да ври пет минути, пише Focus.de.Освен това експертите не препоръчват да се пие чай, който е престоял няколко часа. По думите им в това състояние напитката не носи никаква полза.", "date": "2020.01.06", "title": "Неправилно приготвеният чай може да бъде опасен"}
{"url": "https://offnews.bg/sviat/tramp-plashi-i-irak-shte-im-nalozhim-sanktcii-kakvito-ne-sa-vizhdali-718768.html", "text": "Президентът на САЩ Доналд Тръмп заплаши Ирак с много строги санкции, ако американските военни бъдат принудени да напуснат тази страна, след като вчера иракският парламент гласува за прекратяването на присъствието на чужди военни в Ирак, предадоха световните агенции.Пред журналисти в президентския самолет Тръмп на път за Вашингтон каза:Тръмп напомни, че САЩ имат много скъпа военновъздушна база там, чието изграждане е струвало милиарди долари и допълни:Президентът освен това заплаши Иран с големи репресивни мерки в случай на иранска атака срещу американски обекти в Близкия изток в знак на отмъщение за убийството на генерал Касем Солеймани.Той отново заплаши с нанасяне на удар по ирански културни обекти.Той каза, че обмисля разсекретяването на разузнавателни данни, свързани с убийството на Солеймани.По отношение на Северна Корея Тръмп каза, че не очаква севернокорейският лидер Ким Чен-ун да наруши обещанието си относно денуклеаризацията, но призна, че това би могло да се случи, предаде Ройтерс.", "date": "2020.01.06", "title": "Тръмп плаши и Ирак: Ще им наложим санкции, каквито не са виждали"}
{"url": "https://offnews.bg/sviat/nigeria-v-bojna-gotovnost-sled-ubijstvoto-na-gen-kasem-siulejmani-718789.html", "text": "Нигерийската полиция е поставена в условия на пълна бойна готовност след убийството на иранския генерал Касем Сюлеймани по нареждане на американския президент Доналд Тръмп.Полицията публикува съобщение за обявения \"червен сигнал\" на 5 януари вечерта в Туитър, без да обясни защо се налага националното му привеждане в сила. Частният в. Punch предполага, че действието е породено от страховете, че проиранска шиитска групировка може да разпали протести.Това ниво на тревога означава, че вражеска атака изглежда предстояща.Солеймани бе убит на 3 януари с дрон край летището в Багдад, Ирак. Генералът, ръководил иранските военни операции в Близкия изток, е считан за терорист от САЩ.Филип Смит от Вашингтонския институт, който изучава  шиитския ислямски милитаризъм, казва, че Иран би могъл да реши да удари САЩ в Африка.\"Ако Иран някога се нуждаят да се върне към първоначалните форми на международния тероризъм, е много вероятно да започнат там, където е най-лесно, където има меки, по-лесни цели и биха могли много лесно да атакуват враговете си в зони, които нямат високо ниво на сигурност\", казва той пред BBC Newsday.", "date": "2020.01.06", "title": "Нигерия в бойна готовност след убийството на ген. Касем Сюлеймани"}
{"url": "https://offnews.bg/futbol/levski-otnovo-napira-da-privleche-kristian-dimitrov-718769.html", "text": "Левски продължава да проявява сериозен интерес към защитника на Ботев Пловдив Кристиан Димитров. “Сините” за пореден път ще се опитат да си осигурят услугите на национала.През лятото двата клуба бяха близо до осъществяване на трансфер, но нещата пропаднаха в последния момент. Сега от “Герена” са предприели нова офанзива за привличането му. Столичани са изпратили оферта до Ботев за 22-годишния състезател, съобщава Котаспорт. Пловдивчани я разглеждат, но най-вероятно няма да я приемат.За разлика от лятото, сега интерес към Димитров има единствено от Левски. В Ботев са склонни да размислят, но при условие, че Левски подобри предложението си. В противен случай Димитров ще доиграе сезона в Ботев. През есента младокът записа колебливи игри, но така се представи и отборът като цяло под ръководството на черногореца Желко Петрович.Преди Нова година спортният директор на Левски Ивайло Петков призна, че Левски проявява интерес към най-добрите български футболисти, като постави в това число и националите на Ботев Тодор Неделев и Кристиан Димитров.", "date": "2020.01.06", "title": "Левски отново напира да привлече Кристиан Димитров"}
{"url": "https://offnews.bg/sviat/iran-povishi-bojnata-gotovnost-na-raketnite-vojski-evrosilite-prizova-718772.html", "text": "Лидерите на Германия, Франция и Великобритания призоваха Иран да се откаже от обявеното преди часове отхвърляне на ограниченията от ядреното споразумение от 2015 година за обогатяване на уран. В съвместно изявление германският канцлер Ангела Меркел, френският президент Еманюел Макрон и британският премиер Борис Джонсън приканват Иран да се въздържа от насилствени действия, но в същото време изразяват сериозно безпокойство от отрицателната роля на Иран в региона и по-специално - на силите под ръководството на убития миналата седмица висш генерал Касем Солеймани.Меркел, Макрон и Джонсън също така изразяват готовност за диалог с всички засегнати страни, за да се намали напрежението и да се възстанови сигурността в региона. В следващите дни френският президент има намерение да разговаря с иранския си колега Хасан Рохани, допълва агенция Ройтерс.Лидерите на трите европейски страни освен това подчертават ангажимента си за гарантиране на суверенитета и безопасността на Ирак и привързаността си към продължаването на борбата срещу Ислямска държава. Те призовават Ирак да продължи да подкрепя международната коалиция в борбата й срещу терористичната групировка.Междувременно, около 200 души участваха в протест пред посолството на Съединените щати в Брюксел, съобщиха местни медии. Участниците изразиха несъгласие с удара в Багдад, довел до смъртта на иранския генерал Касем Солеймани. Според представители на протестиращите от фламандско пацифистко движение, ударът на Съединените щати е \"незаконен, безотговорен и опасен\". По техните думи Европа и Белгия трябва да се разграничат и да осъдят действията на Вашингтон. Протестиращите смятат, че независимо какъв е бил Солеймани, отстраняването му по този начин не е допустимо. Те отбелязаха, че американският удар е бил предприет без съгласието на властите в Ирак.Междувременно стана ясно, че Иран е привел ракетните си войски в повишена бойна готовност, съобщава агенция Ройтерс, като се позовава на американски служител. Във Вашингтон не са сигурни дали Техеран се подготвя за отбрана или за нападение, но следят внимателно действията му, твърди източникът на агенцията, цитирана от БНР.Президентът на Съединените щати Доналд Тръмп предупреди отново Техеран да не отмъщава за убийството на иранския генерал Касем Солеймани. Ако Иран навреди дори на един американец отговорът на Съединените щати ще бъде бърз и \"може би непропорционален\", написа Тръмп в Туитър.", "date": "2020.01.06", "title": "Иран повиши бойната готовност на ракетните войски, евросилите призоваха за диалог"}
{"url": "https://offnews.bg/futbol/ferario-spasov-prepodpisa-s-botev-plovdiv-do-liatoto-na-2021-godina-718794.html", "text": "Ботев Пловдив поднови договора на треньора Ферарио Спасов. Новият контракт на специалиста е до лятото на 2021 година.Заедно със Спасов договорите си подновиха и останалите треньори от екипа му. Фeрарио Спасов пое \"канарчетата\" на 8-ми октомври.След което като отборът записа страхотни резултати, а в последните мачове за 2019 година постигна прекрасна серия от седем поредни победи.Повече подробности относно зимната подготовка на \"жълто-черните\" ще бъдат оповестени на днешната пресконференция, която е от 14:30 часа в конферентната зала на \"Футболен комплекс Ботев 1912\".", "date": "2020.01.06", "title": "Ферарио Спасов преподписа с Ботев Пловдив до лятото на 2021 година"}
{"url": "https://offnews.bg/bojni/konar-makgregar-habib-nurmagomedov-e-strahlivetc-718795.html", "text": "Суперзвездата в смесените бойни изкуства Конър Макгрегър смята, че шампионът в лека категория Хабиб Нурмагомедов е страхливец.Ирландецът предизвика стария си съперник с желание за реванш. През октомври 2018 година Макгрегър загуби от Нурмагомедов със събмишън в четвъртия рунд.\"Той трепери. Този човек трепери от страх. Той не иска реванш срещу мен. Той не го иска. Разбирате ли. Опитва се да направи всичко, за да не загуби отново.Просто усещам миризмата му. Той се страхува и това е всичко. Всеки иска реванш. Шефовете го искат. Президентът на UFC Дейна Уайт го иска.Всички го искаме. Той може да бяга, но не може да се скрие. Очаквам с нетърпение такава битка\", каза Макгрегър.Ирландецът се подготвя за двубоя си срещу Доналд Сероне в основното събитие на турнира UFC 246, който ще се проведе на 18 януари в Лас Вегас, САЩ.", "date": "2020.01.06", "title": "Конър Макгрегър: Хабиб Нурмагомедов е страхливец"}
{"url": "https://offnews.bg/sviat/1-4-mlrd-dolara-otpuska-avstralia-za-vazstanoviane-ot-pozharite-718793.html", "text": "Австралийското правителство ще отдели около 2 млрд. австралийски долара (1,4 милиарда американски долара) за възстановяване на районите, засегнати от горските пожари, съобщи ТАСС, като цитира премиера Скот Морисън.Властите в страната планират да създадат \"Национален фонд за въстановяване след горските пожари в размер на най-малко 2 милиарда австралийски долара (1,4 млрд американски долара)\", допълни премиерът Морисън. Очаква се новата структура да работи в тясно сътрудничество с правителствата на пострадалите щати и територии за възможно най-бързо възстановяване на жилищата и инфраструктурата. Фондът ще окаже помощ и на засегнатите фермери, горски стопанства и представители на малкия и средния бизнес.През следващите две години от този фонд ще се финансират всички възстановителни работи в пострадалите от пламъците региони. Средствата ще бъдат ръководени от специално създадена държавна агенция.За пострадалите от пожарите ще се отпуснат 125 млн. австралийски долара, като 25 от тях вече са изплатени. Останалите 100 млн. долара ще бъдат разпределени в най-скоро време от местните и щатски власти.Броят на жертвите на горските пожари в югоизточната част на Австралия нарасна на 25, съобщиха днес властите на щата Нов Южен Уелс. Към момента на територията на щата горят 136 горски пожара, 69 от които продължават да са нелокализирани. Със стихията се борят над 2,5 хиляди пожарникари и 90 самолети.По-рано днес МВнР съобщи, че  в Австралия. Външното министерство препоръчва на намиращите се в Австралия български граждани да се информират редовно за ситуацията, да не пътуват до засегнатите от пожарите райони и предварително да се осведомяват за евентуално затваряне на основни пътища и магистрали. ", "date": "2020.01.06", "title": "1,4 млрд. долара отпуска Австралия за възстановяне от пожарите"}
{"url": "https://offnews.bg/kultura/triumf-za-tarantino-na-zlatnite-globusi-1917-s-priz-za-naj-dobar-fi-718787.html", "text": "Епосът за Първата световна война „1917“ на сър Сам Мендес взе тазгодишният Златен глобус за най-добър филм. На церемонията по връчването на престижните кинио награди тримуфът бе за Куентин Тарантино и неговия \"Имало едно време в Холивуд\", който получи три отличия - за комедиен филм, за второстепенна мъжка роля на Брад Пит и за сценарий.Статуетката за най-добър актьор отиде при Хоакин Финикс за „Жокера\". Лентата взе статуетка и за най-добра филмова музика.Глобус за най-добра актриса в драматичен филм взе Рене Зелуегър за „Джуди“.За най-добър актьор в мюзикъл или комедия бе отличен Тейрън Еджъртън за ролята си на Елтън Джон в Rocketman. Филмът получи и глогус за най-добра песен - \"I'm Gonna Love Me Again\".Актрисата и рапърка Аукуафина получи Златен глобус за най-добра роля в комедия за персонажа на Били Ван във филма на Лулу Ван \"Сбогуването\", разказващ за семейство, събиращо се около умираща от рак баба.За най-добра актриса във второстепенна роля бе наградена Лора Дърн („Marriage Story”).Най-добър чуждестранен филм стана „Parasite” (Южна Корея).Глобусът за анимация отиде при „Missing Link”.Победителите в телевизионните категории“Succession” - най-добър сериал\"Fleabag\" - най-добър комедиен сериалБрайън Кокс, “Succession” - най-добър актьорОливия Колман , “The Crown” - най-добра актрисаРами Юсеф, “Ramy” - най-добър актьор в комедия или музикален сериалФийби Уолър-Бридж, “Fleabag” - най-добра актриса в комедия или музикален сериал„Чернобил“ - най-добър мини сериалРъсел Кроу, “The Loudest Voice” - най-добър актьор в мини сериалМишел Уилямс, “Fosse/Verdon” - най-добра актриса в мини тв сериал: Стелан Скарсгорд, „Чернобил“ - Най-добър актьор в поддържаща роля в мини телевизионен сериалПатриша Аркет, “The Act” - най-добра актриса в поддържаща роля в мини телевизионен сериал.", "date": "2020.01.06", "title": "Триумф за Тарантино на Златните глобуси, '1917' с приз за най-добър филм"}
{"url": "https://offnews.bg/zdrave/opasno-li-e-platceboto-718811.html", "text": "Предписването на плацебо е световна практика. Колко често и защо се прави, етично ли е и какви са потенциалните ползи и вреди се опитва да установи публикация в платформата MedPortal.Какво представлява плацебото?Това са вещества без лечебен ефект. Инертното плацебо не работи от фармакологична гледна точка. Но може да окаже въздействие предвид очакванията на пациента. Плацебо ефектът съществува не само във въображението. Инструменталните методи показват, че приемът на плацебо може да предизвиква различни невробиологични реакции в организма.При плацебо обезболяване в главния мозък реагират опиоидните рецептори, синтезира се допамин и се наблюдава снижаване в активността на структурите, които отговарят за възприемането на болката.Активни се наричат плацебо препаратите, които могат да работят при определени болести, но се назначават в състояния, които не могат да лекуват. Назначаването на антибиотици при вирусни инфекции е типичен пример за този вид плацебо терапия.Приемането на плацебо е одобрено само за клинични изследвания на ефективността и безопасността на лекарствата. То не се препоръчва в нито едно ръководство за лечение на каквато и да било болест. В реалния живот обаче често се предписва в един или друг вид.Колко често се предписва плацебо?Съществуват много изследвания, които са посветени на ползването на плацебо от медицинските специалисти. Анализи от 2010 г. показват, че то се назначава периодично от 17-80% от лекарите и 51-100% от сестрите.САЩСпоред проучвания в САЩ около половината от интернистите, ревматолозите и семейните лекари редовно предписват на пациентите плацебо, включително и препарати без рецепта, антибиотици и седативи.ГерманияПрез 2012 г. стана известно, че 88% от немските лекари са предписвали плацебо поне веднъж в практиката си. Най-често това са били активни плацебо препарати. Средно всеки от тях е правил това 20 пъти годишно.ВеликобританияБританско изследване от 2013 година показва, че 97% от лекарите в някакъв момент са използвали активно плацебо. 77% от тях са го правили средно веднъж седмично.АвстралияАнкета в Австралия показва, че 39% от общопрактикуващите лекари са назначавали инертни плацебо поне веднъж. Активни плацебо са използвали три-четвърти от специалистите. 42% от тези назначения са били на антибиотици.Защо се назначават подобни медикаменти?Според изследвания лекарите назначават плацебо в отговор на неоснователни изисквания на пациентите да им бъде предписано определено лекарство; в опит да отговорят на очакванията на болния и да го успокоят; за да избегнат конфликти. Възможни са и медицински причини: вярата в плацебо ефекта (т.е. в положителното му действие); при неопределени оплаквания; с диагностична цел. Възможно е специалистите просто да вярват, че препаратите ще бъдат ефективни.Кога и как работи плацебото?Медиците се опитват да приспособят плацебо ефекта в полза на хората. Редовно се появяват съобщения за неговата ефективност в различни сфери на медицината: хирургия, кардиология, психиатрия, първична помощ. Количеството заболявания и симптоми, при които учените са използвали плацебо, са десетки.Обикновено плацебото действа при състояния, в които важна роля имат човешките възприятия – болка, гадене. Има и изключения – известни са случаи на подобряване на двигателните функции при болестта на Паркинсон.Плацебо-ефектът винаги е бил оспорван. Някои учени твърдят, че при изследванията много трудно може да се разграничи този ефект от естествения ход на заболяването, в който могат да настъпят моменти на облекчаване.Доклад на \"Кокрейн\", изследователска организация, която проучва ефективността на продаваните на пазара медикаменти, публикуван през 2001 г. съобщава, че учените са открили малко доказателства за това, че плацебото има силни клинични ефекти. Изключение са значителните ефекти във възприятието на болката. Според екипа на \"Кокрейн\" плацебото може да се препоръчва за употреба в медицинската практика.Последвалите доклади на организацията през 2003 и 2011 г. повтарят тези изводи. Но оттогава е генерирана немалко нова научна информация. Трябва да се отбележи, че методите на анализ, които се използват от авторите на кокрейновите доклади често се подлагат на критика. Има мнения, че умишлено се занижават данните за плацебо ефекта.Етично ли е да се използва плацебо?Въпреки широкото използване на този ефект в медицинската практика, той не е регламентиран. Това е и причината Американската медицинска асоциация да публикува препоръки във връзка с етичната страна въпроса. Според асоциацията лекарите са длъжни да обясняват защо прибягват до тази мярка и трябва да получат съгласието на пациента. Не се препоръчва предписването на плацебо при тежко болни пациенти. Според документа подобно действие поставя комфорта на лекаря над този на пациента.Израелски учени отбелязват, че в някои случаи приемането на плацебо може да бъде оправдано. Те подчертават, че материалният интерес на лекаря при подобно назначение, трябва да бъде изключен. Също толкова недопустимо е да се предписва плацебо, когато има наистина ефективни истински лекарства, както и да бъде отменяно лечението с него, ако помага на пациента.Плацебото може да действа и когато знаем за него. Етичното предписване на плацебо по подразбиране изисква информирането на пациента. Има ли ефект, ако човек знае, че го лекуват? В някои случаи – да.„Честното“ използване на плацебо показва известна ефективност при определени състояния. В експериментални условия то облекчава проявите на синдрома на раздразненото черво, лумбагото и хроничните болки в гърба.С назначаването на плацебо лекарят може да наруши най-стария принцип в медицината – да не наврежда. При активните плацебо може да има странични ефекти – те взаимодействат с другите лекарства. Използването на антибиотици без необходимост е основна причина за развитието на резистентност към антибиотичното лечение.От използването на плацебо в клиничната практика може да има както полза, така и вреда. Правилата, които регламентират прилагането му, увеличават безопасността за пациента.", "date": "2020.01.06", "title": "Опасно ли е плацебото?"}
{"url": "https://offnews.bg/zdrave/tvarde-mnogo-ili-tvarde-malko-san-vredata-za-belite-drobove-e-ednakv-718790.html", "text": "Хората, които редовно спят по 11 и повече часа или по-малко от 4 часа в денонощие, са тройно по-застрашени от фиброза на белите дробове.Биологичният часовник регулира почти всяка клетка в тялото ни, управлявайки циклите в много процеси, отчитайки съня, секрецията на хормоните и обмяната на веществата, съобщава изданието на Академията на науките на САЩ Proceedings of the National Academy of Sciences, цитирано от Medik Forum.Фиброзата на белите дробове е заболяване, при което в тях се образува съединителна тъкан, която се разраства по такъв начин, че се нарушават основните им функции. Вследствие на тези промени намалява способността на белодробната тъкан да се разтяга, затруднява се преминаването на въглеродния диоксид и на кислорода през стените на алвеолите – специфични мехурчета, чрез които кислородът попада в кръвта. Състоянието е нелечимо.Изследвания с гризачи са показали, че когато се променя часовият механизъм, може да се наруши фиброзният процес и да се повиши вероятността да развият белодробна фиброза.Използвайки данните на британска биобанка, изследователите са доказали, че белодробната фиброза е свързана с недоспиването или с прекаления сън.Хората, които спят не повече от 4 часа, удвояват риска от поява на споменатото белодробно заболяване. Три пъти по-застрашени са обаче тези, които обичат да поспиват – ако им се събират над 11 часа сън в денонощие. По-нисък риск се установява при хора, които си лягат вечер по-късно или работят на смени.Учените обясняват този факт с експресията на „часовия ген“ REVERBα. Този ген произвежда протеин, който влияе върху синтеза на колаген от мезенхимни стволови клетки, като по този начин насърчава образуването на спомената съединителна тъкан.\"Белодробната фиброза е разрушително нелечимо състояние. Разбирането, че биологичният часовник влияе върху възникването й, открива нови възможности за лечение и профилактика на това състояние, казва водещият изследовател д-р Джон Блейкли.Предишни проучвания потвърдиха връзката между нездравословния сън и развитието на диабет, рак, остеропороза, инсулт и инфекциозни болести.", "date": "2020.01.06", "title": "Твърде много или твърде малко сън - вредата за белите дробове е еднаква"}
{"url": "https://offnews.bg/medii/sboguvame-se-sas-silva-zurleva-718814.html", "text": "Храм \"Света София\" се оказа тесен за всички близки, приятели и колеги, дошли да се сбогуват с известната журналистка Силва Зурлева. Йорданка Фандъкова, Соломон Паси, Румен Петков и Красимир Премянов, Николай Дойнов, Васил Иванов,  Константин Каменаров и още много политици и журналисти почетоха Зурлева в последния ѝ път. \"Голяма загуба за журналистиката в България, за приятелите ѝ и за семейството ѝ\", сподели Соломон Паси.\"Човек с много добро сърце, слънчев и усмихнат. Ще я запомним такава\", каза кметът на София Йорданка Фандъкова.\"Липсва ми ужасно. Надявам се да е на едно по-добро място\", не скри мъката си Константин Каменаров.Зурлева е родена на 26 февруари 1958 г. в Кюстендил. Завършва \"Българска филология\" и \"Новогръцки език и литература\" в Софийския университет. Дипломира се със златен медал. Преводач е на художествена литература. Работи като редактор в БНТ и \"София прес\", както и като кореспондент у нас на гръцки вестници и списания. През 1992 г. работи в консултантския бизнес. От 10.05.1999 г. е управител на медийната група \"Антена България\", а от март 2001 г. - председател на Съвета на директорите на Нова телевизия. От 2009 година е главен консултант на телевизията и член на Управителния съвет на Нова Броудкастинг Груп.Силва Зурлева претърпя нещастен инцидент в къщата си в с. Ковачевица и почина сутринта на 1-ви януари.Поклон пред паметта ѝ.", "date": "2020.01.06", "title": "Сбогуваме се със Силва Зурлева"}
{"url": "https://offnews.bg/dom/domakinski-elektrouredi-izbor-i-pazaruvane-718828.html", "text": "Електроуредите все повече повече улесняват живота на съвременния човек и облекчават домакинството. Преди да закупите електроуреди от магазина или онлайн, добре е да направите предварително проучване, за да изберете най-доброто.Трябва ли всички домакински електроуреди да са от една марка?Ремонтът в кухнята и последващата нова подредба на домакинските електроуреди не е лесна работа, защото самите те трябва да бъдат интегрирани в новия интериор на базата на практичност и чиста естетика. Логично би било, ако изберете всички електроуреди от един производител (от една и съща марка), да решите голяма част от проблема за естетическия и функционален вид на кухнята. Дали обаче е така. днес се произвеждат така, че да привличат с външния си вид, да се отличават, дори да разпалват въображението.От дизайнерска гледна точка, не бихте искали новата кухня да прилича на един миш-маш от електроуреди в различни стилистики и цветове. От друга страна - няма никаква гаранция, че ако харесате кефемашина от една марка, ще харесате и фритюрник от същата.Според експертите няма функционална причина да купувате пасващи си домакински уреди или да изградите изложбена зала в кухня си само с уреди от една марка. Ако кухнята е проектирана достатъчно интелигентно и с максимално използване на мястото, всеки уред би обогатил интериора, независимо от марката.Друга причина, поради която е в полза да не купувате продукти само на една марка или заради доброто съчетание според външния вид са потребителските оценки в големите сайтове за пазаруване. Ако един гофретник на една марка получава много висока оценка заради своите функционални качества, то електрическата кана или яйцеварката на същата, може да са получили много ниски оценки, в сравнение с тези на другите марки.Колкото и да проучвате, никъде няма да намерите производител на домакински електроуреди, който да получава високи оценки за всичките си продукти на пазара. Например една марка правят страхотни миялни машини, но това не значи, че качеството на хладилниците, които правят, ще задоволи вашите изисквания.Нека да видим и другата страна на монетата. Идеята да се закупят продукти само на една марка изглежда недостатъчно основателна от потребителска гледна точка, но производителите не мислят така. Проявявайки своя търговски нюх, те насърчават клиентите на много места по света да пазаруват няколко кухненски електроуреди от тяхната марка, като им предоставят съответни отстъпки. Така потребителите могат да си изберат на по-ниска цена поне три електроуреда, които закупени поотделно и всеки от тях на различна марка, може да им излязат по-скъпо като цена.По-малките квартални магазини за домакински уреди или онлайн магазините обаче предлагат също алтернатива на този подход. Просто разглеждате продуктите, обявени за разпродажба, които са на много по-ниски цени и пак получавате избор от база с кухненски и .Как да направите проучването за домакински електроуреди?Бъдете прагматични когато пазарувате новите електроуреди за кухнята и за дома. Вместо да търсите продукти само от една марка или да търсите непременно съчетание на визуален стил, проектирайте кухнята си така, че тя да е готова да приеме уреди с различна визуална стилистика. Ако кафе машината е базирана на правоъгълните и по-остри форми, то в близост до нея спокойно може да стои овалната и издължена на височина форма на блендера.Всяко проучване за различните електроуреди може да започне онлайн. Разгледайте различните предложения на различните фирми, , котлони и т.н. Вижте какво предлага един производител в различните категории продукти. Прочетете описания, вижте цените. Всичко това е приятно занимание и може да стане на чаша кафе от дивана вкъщи.Проучването може да бъде обогатено от една разходка в градска среда и обиколка на магазините за електроуреди. Можете да сравните цените, с това, което сте видели онлайн. Можете да проучите дали има актуални разпродажби и да разговаряте със самите търговци относно тяхната услуга. Ако търсите по-големи уреди като перални, съдомиялни, разберете дали предлагат ремонти услуги, превоз до дома, инсталация и т.н.Проучванията ще ви дадат познание за пазара и протичащите процеси, и ще ви помогнат да направите най-правилния избор. Може да започнете от .", "date": "2020.01.06", "title": "Домакински електроуреди – избор и пазаруване"}
{"url": "https://offnews.bg/politika/kmetat-na-pernik-pazi-vodnata-kriza-ot-ninova-otkaza-sreshta-s-neia-718815.html", "text": "Избраният с листата на БСП кмет на Перник Станислав Владимиров отказа среща с лидера на БСП Корнелия Нинова, която за втори път пристигна в града от началото на водната криза и даде днес пресконференция. Владимиров обяви, че политиците Мая Манолова, Красимир Велчев и Корнелия Нинова се опитват да яхнат водната криза в Перник.„Водната криза на Перник не е терен за политическа борба за рейтинг и за вадене на политическидивиденти, а конкретна работа в труден момент“, посочи той.„В понеделник Корнелия Нинова щяла да идва пак в Перник за втори път последната седмица. Няма дая приема“, обяви още снощи Станислав Владимиров. „Първият път също не разбрах защо дойде, вторипът няма да има в рамките на тази криза“, категоричен е Станислав Владимиров, пише ZaPernik.com, като цитира пост на кмета във Фейсбук. „В Перник е обявено бедствено положение. Група политици идват и си правят ПР с водната криза и с мен. Няма да стане\", категоричен е Станислав Владимиров. „Депутатът от ГЕРБ Красимир Велчев говори небивалици в ефира на Би Ти Ви, че се готвил едва ли не някакъв заговор срещу държавата, заради водната криза. Г-н Велчев е депутат няколко мандата в Народното събрание, водач на листа в Перник, не му отива да насажда излишно напрежение върху хората“, смята Владимиров. „Разговори ще се водят с хора, които могат конкретно да са в полза на водния проблем. Корнелия Нинова и Красимир Велчев да видят какви закони да приемат в Народното събрание, за да не се стига до това положение отново. Институциите да не си прехвърлят отговорността една на друга. Мая Манолова да не си търси тема за яхване в Перник. Ние сме в бедствено положение и не желая да ме замесват в техните политически игрички. Фокусиран съм изцяло в работа за гражданите на Перник, Община Перник и решаване на водния проблем“, казва пред ZaPernik.com Владимиров. В отговор на въпрос към Нинова къде е кметът на Перник и дали се разграничава от него, тя обясни: Не се разгравичаваме от кмета на Перник.\"Предишната среща се проведе в Общината, в присъствието на кмета. Станислав е един от младите кадри на БСП и той се реализира, но той е кмет на всички, а в момента нашата среща е в централата на БСП с наши партийни кадри. допълни Нинова, цитирана от ZaPernik.com. ", "date": "2020.01.06", "title": "Кметът на Перник пази водната криза от Нинова, отказа среща с нея"}
{"url": "https://offnews.bg/sviat/erdogan-prati-asker-v-libia-2500-rusnatci-ot-vagner-veche-bili-tam-718771.html", "text": "\"Превръщането на Ирак в конфликтна зона в контекста на напрежението между Съединените щати и Иран би разрушило стабилността на целия регион.\"Това заяви президентът на Турция Реджеп Ердоган пред CNN-Тюрк. Той съобщи, че е призовал за сдържаност президентите на Иран и на Ирак - Хасан Рохани и Бархам Салех.В същото интервю Ердоган съобщи, че турски военни подразделения вече са започнали да се прехвърлят в Либия, след като парламентът на Турция одобри тази седмица намеса в подкрепа на международно признатото правителство в Триполи срещу т.нар. Либийска национална армия на Халифа Хафтар.", "date": "2020.01.06", "title": "Eрдоган прати аскер в Либия, 2500 руснаци от Вагнер вече били там"}
{"url": "https://offnews.bg/sviat/mvnr-niama-zasegnati-balgari-pri-pozharite-v-avstralia-718780.html", "text": "Български граждани не са засегнати или застрашени при горските пожари в Австралия, съобщиха от МВнР.По информация на посолството на Република България в Канбера горските пожари продължават да бушуват по източното крайбрежие на страната, северно от град Сидни, включително в района на Блу Маунтинс, по югоизточното крайбрежие южно от град Сидни до границата с щата Виктория, в района Източен Гипсланд във Виктория, както и с различна интензивност и мащаб в много други райони.Засега има сведения за 18 загинали.Мобилизирани са 3000 военнослужещи от резерва. В големите градове с население над 300 хил. души ситуацията е спокойна. Засега няма изгледи за разрастване на пожарите в някой от големите градове, но трябва да се има предвид, че ситуацията е динамична.Периодично се наблюдава силно замърсяване с дим в някои градове, най-вече в Сидни и Канбера. През последната седмица качеството на въздуха в Сидни се подобри, а задимяването в Канбера се увеличи. Външно препръчва на намиращите се в Австралия български граждани да се информират редовно за ситуацията, да не пътуват до засегнатите от пожарите райони и предварително да се осведомяват за евентуално затваряне на основни пътища и магистрали чрез сайтовете https://www.livetraffic.com/desktop.html и Специализираните служби периодично спират движението в редица райони на страната във връзка с предприетите мерки. При респираторни проблеми се препоръчва гражданите да се въздържат от пътувания до Канбера до подобряване на качеството на въздуха.При нужда от съдействие българските граждани в Австралия могат да се свържат с посолството в Канбера на тел. +612 62869700 и денонощно на спешния телефон +614 38 005 187.", "date": "2020.01.06", "title": "МВнР: Няма засегнати българи при пожарите в Австралия"}
{"url": "https://offnews.bg/politika/kornelia-ninova-poeh-angazhiment-kam-pernichani-shte-go-izpalnia-dok-718816.html", "text": "На 29 декември проведохме среща с жители на Перник, общински съветници, кметове на населени места и обсъдихме кризисната ситуация. Тогава бях упълномощена от тях да поискам среща с главния прокурор, да потърся информация - води ли се разследване за кризата в Перник. Хората искаха да се поеме отговорност и виновните да бъдат разследвани. Това заяви на пресконференция в Перник лидерът на БСП Корнелия Нинова. По-рано днес главният прокурор Иван Гешев  с Нинова. Поех този ангажимент и от тяхно име поисках срещата с Иван Гешев, като се ангажирах след нея да се върна обратно и да дам информация. Както знаете, днес тази среща беше отменена. Това е работа на главния прокурор. Той преценява с кого да се среща и с кого не. Нашата работа по искане на жителите на Перник е да търсим истината и да търсим справедливост. Затова след отмяната на срещата зададох въпросите от името на перничани писмено до главния прокурор, обясни Нинова. Те са: Има ли образувани досъдебни производства във връзка с водната криза в Перник, ако има такива, срещу кои длъжностни лица са те и по кой член на НК? Води ли се разследване по договора за ремонт на стената на яз. „Студена“ на стойност 32 млн. лв? Когато получа отговор, ще уведомя перничани.Ще търся истината и справедливостта докрай. Упорито и неотстъпно сме алармирали управляващите и сме давали алтернатива как да се реши въпросът. Това, че те се смятат за самодостатъчни, си е техен проблем. Манипулацията и внушенията, че БСП яха протеста, че този вот на недоверие не е необходим - изразяват само едно: страх и притеснение от създалата се ситуация и опит да се потушава напрежението, категорична е лидерът на БСП. Общинският председател на БСП-Перник: Членовете на БСП да се включат в протестите “БСП прави това, което трябва да върши една опозиция. Корнелия Нинова е поела конкретен ангажимент, ние като общински съветници ще поискаме проверка на сметището. В качеството си на общински лидер, призовавам членовете на БСП да не се притесняват. Нека да излезем и да си отстояваме правата”. Това заяви общинският председател на БСП – Перник Кирил Леонов.  Той изрази притеснение, че няма да се намери достатъчно количество вода, което да осигури перничани и да напълни водния обем на язовира. „В момента подаваме 300 л/ сек., а в язовира влизат 200. Така че всички можем да си дадем сметка, че до края на януари ще ударим така наречения критичен минимум”, каза Леонов.Кирил Леонов изтъкна, че причината перничани да нямат вода е некомпетентното управление на предишни управници.„Нека не забравяме, че и самото ВиК дружество е във финансов колапс. Оказа се, че ВиК - Перник има задължения за около 10 млн лева. Хора масово напускат. Без екип и без необходимото финансово обезпечение няма как да заработи това дружество. Дори да напълним язовира, ще останем без ВиК дружество. Апелираме към държавата да предприеме мерки и за оздравяването на ВиК“, завърши Леонов.", "date": "2020.01.06", "title": "Корнелия Нинова: Поех ангажимент към перничани, ще го изпълня докрай"}
{"url": "https://offnews.bg/knigi/chetene-i-zhivot-ot-tcvetan-todorov-poslednite-dumi-na-nashia-pro-718786.html", "text": "Едва ли има друг писател, философ и есеист, като Цветан Тодоров, който е тясно обвързан с нашата епоха и опитващ се да я обясни с толкова проникващ и широк, критичен и тоничен, информиран и смирен поглед. Неиздаваният до момента сборник „Четене и живот” обхваща близо 30 години от творческия му път и предава както широкия кръг от интереси на големия мислител, така и безграничния му хуманизъм.На български език за пръв път се появява издаденият посмъртно „Четене и живот” (превод на Валентина Бояджиева) сборник с многолики „текстове по повод“ на крайно различни теми – за писатели и художници като Ромен Гари, Сюзан Зонтаг и Жорж Жакло, на които „възпитаникът на Просвещението” се възхищава, страници за история и геополитика, разсъждения за морала или хуманитарните науки.С тези думи, произнесени на глас отново в последните дни на живота на Тодоров, докато диктува съдържанието на папката „Книги/Живот” на неговите близки, българо-френският интелектуалец остава верен на желанието си да „преминава границите – не непременно да ги премахва, а по-скоро да накара териториите, които те разделят, да се съприкосновават.”За политиката в театъра и театърът в политиката, за умението да гледаме, слушаме и четем – „Четене и живот” е нещо повече от литература, нещо повече от философия. Това са думи завещание; думи, произнесени с безкрайна любов към човека във всичките му проявления.\"За разлика от мнозина други, по-известни от него, Цветан не беше нито дърдорко, нито фокусник. Той беше кротко непримирим, прозорлив интелектуалец, скромен учен, изследовател енциклопедист и педагог („превеждач“, казваше той), хуманист без илюзии, гражданин на света, умерен и взискателен. Затова е толкова важно да го четем: това ни прави по-умни, по-скромни, по-нюансирани, по-точни – по-осъзнаващи сложността на света и трагичността на нашата участ.Настоящият сборник няма да утеши за загубата онези, които го обичаха, но ще помогне на всички ни да живеем малко по-добре или поне не толкова зле, а това е всичко, което можем да искаме от една книга.”, това казва френският философ, рационалист и хуманист Андре Конт-Спонвил. Ето и откъс от книгата „Четене и живот” на Цветан Тодоров:РЕЧ В АМСТЕРДАМИзразявам най-напред дълбоката си благодарност към журито за наградата „Спиноза“ и на неговия председател професор Маартен Хайер за това, ча са ме сметнали достоен да стана през 1994 година, третият лауреат на тази награда, както и на Stichtung Internationale Spinozaprijs и на нейния президент Роб Ван дер Берг за това, че ми я присъдиха; и накрая, разбира се, на интелектуалната общност на град Амстердам и нидерландско говорещия свят за това, че ме приемате днес сред вас.Трябва да ви призная, че се чувствам изключително поласкан от това отличие заради обществените фигури на двамата лауреати преди мен в този списък, Едуард Саид и Авишай Маргалит . Познавах отблизо първия, докато само съм чел и слушал изказванията на втория. Несъмнено много характеристики разделят тези двама души, но те имат и една обща черта, която оправдава подреждането им един до друг като носители на наградата: и двамата бяха принудени да вземат разпалено страна в един течащ конфликт, този между Израел и Палестина; но и двамата съумяха да не позволят на своя плам да замъгли погледа им дотам, че да съзират в противниците си олицетворение на чистото зло. Струва ми се, че принципът, който са възприели Саид и Маргалит, е да се ангажират категорично в полза на определени ценности, без обаче да презират заради това онези, които не ги споделят, и аз съм щастлив, че мога да се присъединя към техния избор.Нихилизмът, или радикалното отричане на ценностите, ги разглежда като чист продукт на желанието за могъщество; манихейството пък налага категоричното делене на хората на добри и лоши. Дължа двойното изискване да бягам и от единия, и от другия на възпитанието, което съм получил, понякога против волята си, през първата част от моя живот, преминала в България. По онова време родната ми страна беше в подчинение на тоталитарна комунистическа диктатура, към която не изпитвах никаква симпатия. Доброто и злото съществуваха – тъй като режимът олицетворяваше злото. В същото време обаче самият статут на тези категории беше станал проблематичен. Защото самото тоталитарно мислене се основаваше на категорично противопоставяне на доброто и злото и вследствие на това между приятел и враг. За тоталитаризма различията са недопустими: който не е с нас, е против нас, твърдеше той непрестанно. Всеки човек, който не показваше ентусиазъм, беше възприеман като противник, всеки противник като враг, а всеки враг заслужаваше само една съдба: елиминиране. И макар аз да затварях тоталитарното мислене в образа на злото, съвсем не отдалечавах това мислене и продължавах да понасям неговия натиск: поставяйки „комунизъм“ на мястото на „капитализъм“, щях да съм променил съдържанието на думата „зло“ – но не и нейния статут.Тоталитарното мислене е форма на манихейство; а тоталитарната практика се изразява в издигането на непреодолими граници навсякъде. Една от тях опасваше страните от „социалистическия лагер“. Онова, което на Запад наричаха „желязна завеса“, се схващаше като идеологическа бариера; но за нас, останалите жители на Източните страни, тази завеса съществуваше физически: тя можеше да бъде премината само с риск за живота. Едва доста по-късно, когато режимът беше малко поотслабнал, той възприе друго поведение: да експулсира индивидите, които му пречеха, което обаче се е струвало върховен скандал на нашия скъп Спиноза, който триста години по-рано пише в своя Богословско-политически трактат: „Какво по-страшно положение можем да си представим за държавата от това, хора с праведен и почтен живот да бъдат прокуждани в изгнание като престъпници, защото имат дисидентски мнения и не умеят да се прикриват?“.3По щастливо стечение на обстоятелствата аз успях да премина желязната завеса през 1963 година и се установих в Париж, Франция. Белязан от тоталитарния стремеж да се издигат непропускливи прегради, намирах някакво удовлетворение в това да ги нарушавам и се впуснах в живота на преводач. Отначало това беше необходимост: образован в една традиция и работещ в друга, наум непрестанно трябваше да се отдавам на превеждане не само от един език на друг, но и от един начин на възприемане на света и на човешките отношения на друг. Към това се добави и моята потребност да преминавам границите на дисциплините. Когато отпърво пожелах да разбера какви бяха същността и ролята на символите на човешкото общуване, установих, че размишленията по този въпрос са разпръснати в различни дисциплини, които нямах никаква причина да държа разделени: логика, теология, реторика, херменевтика, естетика, лингвистика... Когато няколко години по-късно поисках да разширя полето на изследванията си до други характеристики на човешкото поведение, не можех да не черпя от познанието, натрупано от различните социални науки: антропология, социология, психология и разбира се, историята във всичките ѝ форми.Същата тази нужда да преминавам границите – не непременно за да ги премахвам, а по-скоро за да накарам териториите, които те разделят, да се съприкосновят – ме доведе до това да се обърна към категориите, които структурират самото наше мислене. От възхода на монотеистичните религии, тоест от дълбока древност, западното мислене поставя непреодолима бариера между Бога, създател на света, сам той абсолют, съвършен и безкраен, и самия свят, земното съществуване, осъдено на относителност, несъвършенство и трагичен край. Безкрайното и безграничното, които езическите схващания възприемат като начало на всемира и оприличават на хаос, който се пада на човеците да укротят и подредят, като му придадат форма, в монотеистичната перспектива стават емблеми на недостижим идеал. И когато в края на ХVIII век хората се опитали да се освободят от позоваването на божественото, революцията на романтизма променила съдържанието, но не и структурата на този образ. Сега всъщност творческият и философски гений, които били отделени с непреодолима бариера от множеството на еснафите, както и роденото от тяхната мисъл, се противопоставили категорично на окаяния всекидневен живот, съдба на непросветените маси.Истината е, че този манихейски начин на мислене не властва изцяло над западната култура. На първо място, тя не остава без връзки с други култури. И тъй като в извъневропейските традиции, особено в тези на Далечния изток, надделява друго свързване между крайно и безкрайно, изкуството и красотата вече не са отрицание на реалния свят, а негово оформяне и уплътняване. Тук всяко действие може да бъде възхвалявано, докато се превърне в изкуство: правенето на букет или опаковането на пакет, пиенето на чай или аранжирането на градина. Към това се добавя влиянието на една основна черта на самата християнска доктрина, а именно съществуването на един човек-бог, същество, което участва и в двата елемента. Можем да разберем до каква степен тази идея е революционна по бурните реакции, които предизвиква в своето време: тогава мигновено се появяват тълкувания на християнското послание (определени по-късно като ереси), които отричат божествената същност на Исус. Самата Църква, макар да приема догмата за Въплъщението, споделя и някои избори на манихейците и на свой ред разглежда земния живот като проклятие. Също толкова вярно е, че Христовата фигура представлява живо свидетелство за пропускливостта на границите между божествено и човешко, между горе и долу, което по-късно ще направи възможни връщанията към тази съществена част от Христовото послание.Благодарение на амбивалентността на християнската доктрина манихейството ще може спорадично да бъде тормозено – без обаче тази победа до доведе до разклащането на самата вяра, а още по-малко до унищожаването на всички ценности. Един от най-славните епизоди в това надскачане на скъсването между небето и земята съответства на нидерландския стил в живописта през ХVII век. В началото тези картини е трябвало да илюстрират моралните принципи, да хвалят добродетелите и да бичуват пороците; пътьом обаче художниците открили красотата на всекидневния свят и пожелали да го възхвалят. Поставяйки на пиедестала на боговете, кралете и героите скромните занаятчии и хората от народа, жените, които метат двора или готвят, играещи или гледащи ни с тъжни заради болест очи деца, художниците, съвременници на Спиноза, Питер де Хох , Герард Терборх , Габриел Метсю и още много други, ни внушават здравомислие: „Красотата не е отвъд или над обикновените неща, тя е в самата им сърцевина и е достатъчен един поглед, за да бъде извадена от тях и показана на всички“.Как да мислим за доброто и злото днес? Лично аз не вярвам в божията милост; нито в лошотата, олицетворявана от дявола, който бил обладавал душите на някои хора. Човешките същества ми се струват изначално неопределени в морално отношение; те не са добри или лоши, но стават такива. По каква причина? „Доброто и злото извират от един извор“, пише Жан-Жак Русо.Кой е този извор? В индивидуален план това е належащата потребност, която всеки изпитва да види потвърдено самото му съществуване и призната стойността му – потребност, за чието задоволяване сме готови да прибегнем до всякакви средства. А тези „средства“ наистина са безкрайно разнообразни: можем да получим задоволяването ѝ както от любовта, която другите изпитват към нас, така и от унижението, на което ние ги подлагаме.Виждаме тази амбивалентност в колективните действия: най-големите нещастия на човечеството не са дело на някакъв гений на злото, а на държавници и властници, които желаят доброто на своя народ или на човечеството и които, за да постигнат тази своя благородна цел, са готови да пожертват няколко хиляди или няколко милиона човешки живота.В подобно виждане за човешкия морал има нещо окуражаващо: правенето на добро вече не е прерогатив единствено на светци и герои, а път, отворен за всички. Аз не споделям широко разпространената гледна точка (тя е била например на Кант), според която правим добро само преодолявайки наклонностите си: това би означавало да приемем, че нашите наклонности са лоши, а всички ние имаме склонността да обичаме хората около нас и тази наклонност е добра. Ето защо предпочитам да мисля, отново заедно с Русо, че можем да бъдем добродетелни по задължение и за удоволствие. В същото време обаче тази перспектива е притеснителна: тя ни разкрива леснотата – или както още се казва, баналността – на злото.Ние не надигаме протестен глас, когато научаваме, че доброто е достъпно за всеки; в замяна на това искаме да се предпазим от всякакво съмнение, че самите ние можем да бъдем застигнати от злото и като цяло предпочитаме да издигнем непреминаема стена между нас и убийците, престъпниците и чудовищата, отговорни за едно или друго тежко проявление на злото. По този начин повтаряме парадоксалното действие, което обрисувах по повод на тоталитаризма: отказваме се от единството на човешкия род, макар да упрекваме другите, задето прилагат тази дискриминация.За да попречим на злото да се върне, трябва на всяка цена да се опитаме да го разберем: необходимо условие за всяко действие срещу неговите причини, а не само срещу проявленията му. А за да попречим на злото да ни убие в настоящето, а не вече в бъдещето, не е достатъчно да възприемем съзерцателно поведение и да изучаваме злото; трябва да започнем да се борим срещу него. Средствата за тази борба се променят според нивото, на което се намираме. В света на личните отношения, лични и интимни, не можем да се обърнем към закона; в тях може да се действа единствено по пътя на възпитанието, което ще ни покаже колко кратковременни са истините на егоизма, както и доколко щастието на другите може да породи нашето. В обществения свят сме принудени да се доверяваме на демократичните институции, чиято задача е да възпрепятстват всякакво изригване на насилие между индивидите, както и всяко потъпкване на правата на хората от страна на държавата. В сферата на международните отношения, най-сетне, не трябва да забравяме, че прибягването до сила винаги си остава възможно, защото тези отношения не се подчиняват на закони, които една неутрална сила би била способна да наложи, и че те биха могли да изискват военна намеса. Пацифисткото изкушение е вредно: трябва да приемем трагичната истина, съдържаща се в тази констатация. Големият френски писател Ромен Гари, който се беше сражавал въвВтората световна война, малко преди смъртта си каза: „Хитлер обрече всички ни да убиваме. Дори най-справедливите каузи никога не са невинни“.Отхвърлянето на манихейството означава осъзнаване, че злото не ни е напълно чуждо и че неговият носител невинаги заслужава да бъде унищожен. Отхвърлянето на нихилизма или на релативизма означава решително ангажиране в подкрепа на определени ценности. Пътеката, която позволява да се свържат тези две отхвърляния, е тясна и аз не съм сигурен, че винаги съм съумявал да я следвам и че никога не съм залитал на едната или другата страна. Но съм твърдо убеден, че дори тясна, тя съществува и по нея може да се върви; тъкмо този път бих искал да препоръчам на всички.", "date": "2020.01.06", "title": "'Четене и живот' от Цветан Тодоров - последните думи на нашия 'прокуден' хуманист"}
