{"url": "https://offnews.bg/futbol/10-ot-lokomotiv-plovdiv-udarzhaha-minimalna-zaguba-ot-strasburg-708943.html", "text": "Локомотив Пловдив отново игра силно, но допусна поражение от Страсбург в домакинския си мач на \"Лаута\" от третия квалификационен кръг на Лига Европа. \"Черно-белите\" отстъпиха с 0:1, след като бяха с човек по-малко повече от 80 минути заради Йосип Томашевич, който получи червен картон.Резултатът донякъде е несправедлив, тъй като футболистите на треньора Бруно Акрапович, макар и с числен недостатък, не отстъпиха по нищо на актуалния носител на Купата на Лигата на Франция.След страхотната атмосфера в първите минути на „Лаута“ настъпи бърз шок. В 10-ата минута Йосип Томашевич фаулира откъсващия се сам срещу вратаря Нуно Да Коща и бе изгонен с директен червен картон.След центрирането от прекия свободен удар минута по-късно капитанът Стефан Митрович бе оставен непокрит на далечната греда и се разписа с глава за 0:1.Оттам насетне Локо опита да отговори подобаващо, но гол на Ален Ожболт правилно беше отменен поради засада, а пет минути преди края голям пропуск направи Бирсент Карагарен.Локомотив Пловдив: Мартин Луков, Стивън Езе, Момчил Цветанов, Бирсент Карагарен, Парвиз Умарбаев (Уирис Густаво 67'), Ален Ожболт (Давид Малембана 67'), Димитър Илиев, Милош Петрович, Петър Витанов (Георги Илиев 83'), Йосип Томашевич, Анте АралицаСтрасбург: Матс Селс, Мохамед Симакан, Абдалах Ндур, Ламин Коне, Йонас Мартен, Стефан Митрович, Жан-Риснер Белгарде (Люсиен Зохи 83'), Ибрахима Сисоко, Юсуф Фофана (Кевин Лала 64'), Александер Джику, Нуно Да Коща (Людовик Ажурек 76')", "date": "2019.08.08", "title": "10 от Локомотив Пловдив удържаха минимална загуба от Страсбург"}
{"url": "https://offnews.bg/tenis/ot-atp-pozdraviha-rozhdenika-federer-sas-spetcialno-video-708926.html", "text": "Асоциацията на професионалните тенисисти (АТР) не пропусна да поздрави живата легенда в този спорт Роджър Федерер, който празнува своя 38-ми рожден на днешния 8-ми август.Въпреки сериозната за професионалния спорт възраст, Маестрото продължава да играе на извънземно ниво и го доказа преди няколко седмици на турнира от Големия шлем \"Уимбълдън\", въпреки че в епичния исторически финал отстъпи на Новак Джокович.От АТР отбелязаха празника на Федерер, публикувайки забавно видео в официалния профил на асоциацията във Фейсбук.Маестрото е шесткратен шампион от Australian Open, осемкратен на \"Уимбълдън\", петкратен на US Open, а през 2009 година успя да спечели и \"Ролан Гарос\".Федерер има и златен олимпийски медал на двойки от Пекин 2008 и сребърен на сингъл в Лондон 2012, а през 2014 година спечели \"Купа Дейвис\" с Швейцария. Общо в кариерата си швейцарската легенда има завидните 102 титли, включително три през тази година - в Дубай, Маями и Хале.Освен на корта, Федерер е шампион и в личния си живот, като се наслаждава на щастлив брак със съпругата си Мирослав Вавринец и на четирите си деца.В момента Mаестрото се подготвя за Мастърс турнира в Синсинати, след като взе решение на пропусне надпреварата в Монреал.", "date": "2019.08.08", "title": "От ATP поздравиха рожденика Федерер със специално видео"}
{"url": "https://offnews.bg/sviat/klimatichnite-promeni-zaplashvat-tcelia-sviat-s-glad-tvardi-oon-i-sav-708916.html", "text": "Хранителен режим, включващ главно растителни продукти може да помогне в борбата с климатичните промени, твърдят експерти на ООН, цитирани от Би Би Си. Заплахата от тях е особено голяма, тъй като може да причини глад по целия свят.Обширен доклад на организацията, изготвен от 107 учени, посочва, че голямата консумация на месо и млечни продукти в западните страни засилва глобалното затопляне.Учените не призовават хората напълно да се откажат от месото, а обясняват как ресурсите на Земята да се използват по-ефективно, ако консумацията на месо бъде намалена.\"Не казваме на хората да спрат да ядат месо - на някои места хората нямат друг избор, но е очевидно, че на Запад ядем твърде много\", казва проф. Пийт Смит, учен по околна среда от университета в Абърдийн във Великобритания.Докладът зове за бързи действия срещу замърсяването на почвата и обезлесяването, които допринасят за климатичните промени. Той предупреждава още, че плановете на някои правителства да посаждат дървета, които впоследствие да изгарят за производство на електроенергия, ще се конкурират с производството на храни, освен ако не се извършват в ограничен мащаб.Земната повърхност и начинът, по който се използва, са основа за човешкото общество и глобалната икономика. Но ние я преобразяваме драматично, включително чрез изпускането на парникови газове в атмосферата. Как земята реагира на предизвиканите от хората промени в климата е жизненоважен въпрос за бъдещето на планетата. Климатичните промени заплашват подсигуряването на човечеството с храна. Увеличаващите се температури, проливните дъждове и екстремните метеорологични условия влияят сериозно на културите и добитъка. Но и производството на храни и отглеждането на добитък допринасят за глобалното затопляне Ситуацията влошава и разширяването на пасищата чрез обезлесяване.Въздействието върху околната среда от производството на месо е важно за вегетарианци и вегани. Групата #NoBeef, базирана във Великобритания, лобира заведения за хранене да премахнат говеждото и агнешкото от студентските менюта. В САЩ пък се правят веган бургери от растителни заместители на месото. Но има части на света, в които потреблението на говеждо месо нараства, например Китай.Изхвърлянето на хранаАвторите на доклада насърчават намаляването на хранителните отпадъци, които например може да се дават на животни или, ако са безопасни за консумация от хора, да се насочват към благотворителни организации, които се грижат за хора в нужда. Такава например е швейцарската Partage. Тя събира непродадена храна, изхвърлена от магазините, и я раздава на семейства в нужда; прави бисквити от застоял хляб, суши плодове и консервира зеленчуци. Всичко това помага и за намаляването на емисиите на въглероден двуокис, участващи в производството на храна.Ролята на горитеИзлишният въглероден двуокис в атмосферата се абсорбира от горите и това може да смекчи ефекта от измененията на климата, но експертите твърдят, че ако температурата на Земята се увеличи твърде много, този ефект ще бъде унищожен. В същото време, районите до екватора може би вече губят растителност поради топлинния стрес, предупреждава докладът. На места има недостиг на фосфор в почвата - ключов за растежа на растенията, което ще повлияе и на дърветата, казва д-р Катрин Флейшер от Техническия университет в Мюнхен, Германия.Учените съветват хората да: пазят естествените гори; консумират по-малко червено месо и повече зеленчуци; пазят зоните, богати на торф; развиват агролесовъдство, където хранителните култури растат наред с дървета.Докладът предупреждава, че на смятаната за решение против измененията в климата биоенергия трябва да се гледа с повишено внимание, защото тя е свързана с изгарянето на растителност като заместител на изкопаемите горива. Международната агенция по енергетика (IEA) прогнозира, че през следващите 5 г. биоенергията ще изпревари слънчевата, вятърната и водната енергия. Авторите на доклада обаче казват, че преобразуването на почвата в биоенергия би могло да лиши държавите от почва за отглеждане на много необходими култури и съветват използването на площи за биоенергия за се ограничи.", "date": "2019.08.08", "title": "Климатичните промени заплашват целия свят с глад, твърди ООН и съветва да ядем по-малко месо"}
{"url": "https://offnews.bg/zdrave/prof-tankova-prediabetat-e-obratimo-sastoianie-no-ne-biva-da-go-ost-708928.html", "text": "Хората с диабет в света са около 422 млн. в момента, но песимистичните очаквания са броят им да се удвои през следващите 20 години.В България регистрираните диабетици са 525 хил., а около 38% дори не подозират, че са носители на болестта. Другояче казано: от хората между 20 и 79 години един от 10 е с диабет. Специалистите твърдят, че всъщност диабетиците не умират от самото заболяване, а от усложненията му. А те засягат сърдечно-съдовата система, зрението, бъбреците, нервите, кръвното налягане, увеличава се рискът от инсулт и инфаркт.Българските ендокринолози не само разясняват рисковете, но и настояват да се създаде и приложи на практика Национална диабетна програма, в която да се заложат мерки за повишаване на знанията на пациентите и обществото за диабета и рисковите фактори, за оптимизиране грижите за хората с диабет. А в отчитането на резултатите биха се включили и икономистите, които да калкулират спестени разходи на здравната система и обществото за лечение и осигуряване на повече години живот с добро качество.В света хората с предиабет са над 320 милиона. Предиабетът не бива да се омаловажава, тъй като с граничните стойности на кръвната захар не можем да сме сигурни, че няма да настъпят усложнения. Това заяви пред БНР проф. Цветалина Танкова - ръководител на Катедрата по ендокринология в Медицинския университет - София.\"Рисковете съществуват и не може да чакаме, без да се намесим активно в полза на пациента. Това е обратимо състояние, но за целта трябва да контролираме теглото си и ако се налага – да вземаме някои медикаменти; за съвети относно хранителния режим, двигателната активност и при необходимост – фармакотерапия, трябва да се обръщаме към специалист, той ще може и да проследи дали в резултат на мерките измененията са в правилната посока. Гените не можем да си променим, но все пак можем да повлияем на някои фактори, от които зависи появата или развитието на диабета – хранене, движение, спиране на тютюнопушенето.\"проф. Цветалина Танкова говори и за технологичните улеснения (сензори) за продължително мониториране на кръвната захар при хората с диабет:\"Съществуват различни сензори, някои от тях се свързват с помпа на инсулин, други се отчитат с допълнително устройство или през смартфон. Най-важното им предимство е тяхното постоянно следене на кръвната захар - стойностите се отчитат през 5 минути в продължение на 7, 14 дни или повече. У нас сензори не се продават, затова хората с диабет се снабдяват от чужбина.\"", "date": "2019.08.08", "title": "Проф. Танкова: Предиабетът е обратимо състояние, но не бива да го оставяме на автопилот"}
{"url": "https://offnews.bg/sviat/moshtno-zemetresenie-v-turtcia-propuka-sgradi-27-dushi-sa-s-leki-nar-708929.html", "text": "Мощно земетресение разтърси Западна Турция. Срутени са сгради, под които са затрупани хора, единствена съобщи турската NTV, за разлика от други медии, които не съобщават за подобни щети.Трусът е с магнитуд 5.8 по Рихтер, регистриран е в 14:25:31 ч. местно време с епицентър на 6 км южно от Баклан, по данни на Европейския средиземноморски сеизмологичен център.Трусовете са били усетени и в близки курорти - Айдън, Анталия, Мугла и градовете Бурдур, Ушак и Ъспарта, съобщи Анадолската агенция.Той е бил предшестван от земетресение със сила 4.2, а след най-силния трус до момента са последвали още 11 с магнитуд от 2 до 3.7.В районите, където трусът се е усетил най-силно, са засегнати 27 души, 5-има от които са се спасявали със скокове навън от високите етажи, други са с панически атаки, но общото им състояние е стабилно, посочи пред Анадолската агенция здравният министър Фахреттин Коджа. Изпратени са 22 спешни екипи с линейки, които да проверят състоянието на хората.До една от болниците е вдигната шатра с функциите на поликлиника, макар по сградата да няма поражения. Над 10 вторични труса са станали след големия, има пропуквания и цепнатини по много сгради, разрушени комини и паднали керемиди. Валията на Денизли Хасан Карахан посочи, че вече се работи по отстраняването и ремонта на повредите, както и че до момента няма данни за жертви.Кметът на община Бозкурт Бирсен Челик разказа, че земетресението е продължило 15-20 секунди. Това е причинило поражения в твърде много къщи, пропадане на покриви и дълбоки процепи по стените. Периодично се предупреждава никой да не влиза в пострадалите жилищни домове. В квартал Тутлуджа обаче 80 семейства ще трябва да нощуват навън, тъй като след трудовете къщите им са опасни.В едно село службата за аварийни ситуации АФАД е доставила 120 палатки за семейства и други 20 с общо предназначение, а от Червения полумесец – 20 палатки, 250 одеяла, 100 легла, 20 мобилни кухни. Екип от 18 души с три следови кучета оглежда района. В Чардак са паднали стените на една нефункционираща джамия и на две къщи. Проверка е установила, че няма причини летището там да не работи, полетите са редовни.При трусовете няма пострадали българи, съобщиха от Министерството на външните работи. ", "date": "2019.08.08", "title": "Мощно земетресение в Турция  пропука сгради, 27 души са с леки наранявания (обновена)"}
{"url": "https://offnews.bg/112/vazrastno-semejstvo-i-vnutcite-im-s-tezhki-izgariania-sled-vzriv-na-ga-708930.html", "text": "Баба, дядо и внуците им са със сериозни изгаряния след взрив за газова бутилка в Габрово. Лекарите се борят за живота им. Четиримата пациенти - момче и момиче – на 17 и 20 години, и възрастното семейство са транспортирани до Университетската болница „Медика“ в Русе, съобщи БНР. Лекарите са извършили хирургична обработка на изгарянията на пациентите, на които в следващите дни им предстоят кожни пластики.Пострадалите се нуждаят от кръвопреливания и близките им помолиха желаещите да помогнат, да се обърнат към центровете в Русе, Велико Търново и Габрово. ", "date": "2019.08.08", "title": "Възрастно семейство и внуците им с тежки изгаряния след взрив на газова бутилка"}
{"url": "https://offnews.bg/obshtestvo/nad-10-pripadnali-zaradi-zhegata-v-sofia-dvama-v-montana-708927.html", "text": "12-13 души са колабирали днес заради високите температури в София. Това съобщиха за OFFNews от Центъра за спешна медицинска помощ в столицата. Оттам обаче уточниха, че няма увеличение спрямо предишните дни на броя на припадналите от високите температури. Двама души са колабирали заради горещините в Монтана, съобщи \"Фокус\". През последните дни в областта са регистрирани 4 случая на припаднали хора заради високите температури.Сигнали за припаднали днес хора има и в Сливен, съобщават от Центъра за спешна медицинска помощ в града. Оттам уточняват обаче, че става въпрос за 1-2 случая, като според тях те не се дължат на жегите. Медицинска помощ в жегите търсят най-често възрастни хора и такива с хронични заболявания. Има случаи и на по-млади хора, които търсят медицинска помощ в горещините. При тях най-често проблемът е, че не пият достатъчно вода и се дехидратират. ", "date": "2019.08.08", "title": "Над 10 припаднали заради жегата в София, двама в Монтана"}
{"url": "https://offnews.bg/ikonomika/tcenite-na-zhilishtata-tragvat-nagore-lider-po-poskapvaneto-e-sofia-708931.html", "text": "Цените на жилищата в цялата страна тръгват нагоре, лидер по поскъпването на имотите е София, според данните на НСИ. В столицата повишението е от 9,6% на годишна основа, като това се дължи главно на ръста на новите жилища с 18,6 на сто, уточнява БНР. Председателят на Националното сдружение \"Недвижими имоти\" Добромир Ганев коментира пред БНР, че ръстът за първите три месеца на годината е средно около 2% за цялата страна, около 3-3,5% за София и 2% във Варна.„Прогнозирахме такъв ръст за цялата година поради очакванията за увеличение на лихвените проценти от Европейската централна банка най-вече и очакванията на макроикономистите в Европа и в България за по-слаба икономика, за старт на нисходящия тренд, но първото тримесечие показва оптимизъм… “, обясни той. По думите му данните за второто тримесечие на годината показват ръст на започнатото ново строителство, както и на издадените разрешения за строеж.", "date": "2019.08.08", "title": "Цените на жилищата тръгват нагоре, лидер по поскъпването е София"}
{"url": "https://offnews.bg/zdrave/ucheni-sledobednoto-kafe-ne-prechi-na-noshtnia-san-no-tcigarite-vlos-708895.html", "text": "Американски учени опровергаха популярното схващане, че не е добре да се пие кафе през втората половина на деня, тъй като може да се наруши нощният сън, предаде „Нюзру“, цитиран от БНР. Според тях, ако човек пие кафе до 4 часа преди лягане, това няма да повлияе на съня му.Учените са наблюдавали 785 доброволци в продължение на 5164 денонощия, регистрирайки нивото на потребление на кофеин, алкохол и никотин. За качеството на съня те са следили с помощта на гривни със сензори.Резултатите показали, че кафето не влияе на качеството на съня, за разлика от алкохола, цигарите и електронните цигари. Например пушачите средно са спели с 42 минути по-малко от непушачите.", "date": "2019.08.08", "title": "Учени: Следобедното кафе не пречи на нощния сън, но цигарите влошават качеството му"}
{"url": "https://offnews.bg/sviat/stotitci-turisti-sred-koito-i-balgari-sa-blokirani-na-dve-pristanish-708942.html", "text": "Стотици туристи са блокирани на пристанището в Александруполис и на пристанището на остров Самотраки. Сред тях има и много българи.Техническа повреда на единствения ферибот между двете места предизвика пълен хаос, съобщава БНР.\"Свържете се с пристанищните власти, ако имате резервация за почивка на острова\", предупреждават от фериботната компания.В петък компанията може да осигури само трансфер на туристите, но не и на автомобилите.Голяма част от колите успяха да се транспортират тази вечер до Александруполис и до Самотраки, но фирмата няма решение за следващите дни.Кметът на остров Самотраки съобщи, че е в постоянна връзка с министреството на търговския флот и се очаква да бъде изпратен друг ферибот, но без да посочва ден и час.", "date": "2019.08.08", "title": "Стотици туристи, сред които и българи, са блокирани на две пристанища в Гърция"}
{"url": "https://offnews.bg/sviat/arestuvaha-bivshia-prezident-na-kirgizstan-sled-vtori-shturm-na-doma-m-708935.html", "text": "Бившият президент на Киргизстан Алмазбек Атамбаев е задържан след втори щурм на дома му в Кой-Таш в Чуйска област. Киргизските власти обвиняват Атамбаев в корупция, а той отрича обвиненията, като ги нарича политически мотивирани. При първия опит за щурм на дома на Атамбаев негови поддръжници успяха да спрат акцията на спецчастите. При сблъсъците загина един командос, а други над 70 души бяха ранени. В операцията по задържането му са участвали около 2000 служители на реда. Тази сутрин Атамбаев заяви, че мисли да изкара своите поддръжници на безсрочен митинг в столицата с искане за оставка на действащия президент. От щаба на Алмазбек Атамбаев съобщават, че той сам се е предал на полицията, за да не се стига до нови жертви и пострадали. Поддръжниците на Атамбаев са опитали да спрат колата, с която е откаран, чули са се и изстрели. Пътят от Кой-Таш към Бишкек е блокиран от поддръжниците на бившия президент, затова се е наложило да го откарат по заобиколни маршрути. Атамбаев е откаран в главното следствено управление на Държавния комитет по национална безопасност. На 27 юни парламентът на Киргизстан лиши Атамбаев от имунитет, какъвто имаше в качеството му на бивш държавен глава. Преди това депутати са предали в прокуратурата обвинителен акт срещу него. Атамбаев е обвинен в корупция във връзка с модернизацията на ТЕЦ Бишкек, незаконни сделки със земя, освобождаване на криминално проявения Азиз Батукаев на базата на подправени медицински документи, узурпация на властта и други незаконни действия. ", "date": "2019.08.08", "title": "Арестуваха бившия президент на Киргизстан след втори щурм на дома му"}
{"url": "https://offnews.bg/temida/sadat-varna-sobstvenika-na-tad-grup-ivan-todorov-v-aresta-708933.html", "text": "Собственикът на \"ТАД Груп\" Иван Тодоров остава в ареста, реши Апелативният специализиран наказателен съд. Магистратите отмениха гаранцията му от 100 000 лв. и го върнаха в килията. Тодоров е обвинен в подбудителство на хакерската атака срещу НАП. На втора инстанция съдът прецени, че Тодоров е с висока степен на обществена опасност и трябва да остане в ареста за постоянно.Днес съдът на допусна Кристиян Бойков, обвинен за пряк извършител на хакерската атака, да даде показания в полза на шефа си Иван Тодоров.Сред доказателствата, които представи прокуратурата, са общ чат на фирмата \"ТАД Груп\" в приложението \"Телеграм\", в който още на 14 април 2019 година Кристиян Бойков пише \"Тази вечер НАП заминава\". Отговорът на Иван Тодоров бил \"Да ги копираме целите, пък после ще ги питам за киберсигурност. Даже въобще няма да ги питам.\"Днешното решение на съда е окончателно и не подлежи на обжалване. Защитникът на Тодоров Ина Лулчева заяви, че магистратите неправилно са тълкували част от доказателствата.Прокуратурата е доволна от решението на съда и коментира, че всички доказателства сочели високата обществена опасност.", "date": "2019.08.08", "title": "Съдът върна собственика на ТАД Груп Иван Тодоров в ареста"}
{"url": "https://offnews.bg/112/18-godishno-momche-zagina-na-vodna-parzalka-v-primorsko-708937.html", "text": "18-годишно момче е загинало, докато се е спускало от водна пързалка в аквапарк в Приморско.Инцидентът е станал днес следобед при спускане по атракцията „Цунами“.Младежът е застигнат в улея от свой връстник и са се сблъскали.Второто момче е в реанимацията на бургаската болница. То е в стабилно състояние.Двамата 18-годишни младежи са от компания, летувала на квартира в Приморско.Загиналият е от село Кирилово (област Стара Загора), а раненият - от Стара Загора.От полицията в Бургас съобщиха, че са иззети видеозаписи от камерите в аквапарка, разпитват се и свидетели на инцидента.", "date": "2019.08.08", "title": "18-годишно момче загина на водна пързалка в Приморско"}
{"url": "https://offnews.bg/protesti/meditcinski-sestri-izliazoha-na-protest-za-da-podkrepiat-uvolnenata-s-708932.html", "text": "Медицински сестри излязоха на протест, за да подкрепят колежката си Мая Илиева - лидер на протестите им през пролетта.Шествието започна днес пред болница Токуда, след което с метрото медицинските сестри стигнаха до министерството на здравеопазването и КНСБ.Илиева беше дисциплинарно уволнена в събота вечерта - по време на дежурство в Аджибадем Сити Клиник МБАЛ Токуда.Тя твърди, че е неправомерно отстранена от работа и оспорва всичко, което пише в заповедта на болницата. Мая Илиева казва, че е уволнена, защото е неудобна и искат да й бъде затворена устата.Днешният протест мина под мотото „Не на страха“. Сестрите носиха сини лентички и призоваха всеки, който ги подкрепя, да ги последва и да си сложи синята лентичка.Обмудсманът Мая Манолова също се включи в шествието.\"Преди 6 месеца Мая Илиева застана начело на протестите за достойно заплащане на медицинските специалисти, за достойни условия на труд, за кариерно развитие. Искания, които не са просто за здравната система и медицинските специалисти. А са искания в полза на всеки един пациент.\" - каза Манолова.Има 30 хиляди Мая Илиева - това са всички медицински сестри и специалисти. Ние сме с вас, вие не сте сами, увери ги омбудсманът.За разлика от КНСБ, която не подкрепи Илиева, днес КТ \"Подкрепа\" я защити с позиция, изпратена до медиите: - коментираха от  КТ \"Подкрепа\".Алиансът на българските акушерки и гражданската асоциация \"Залена Обеля\" също се включиха в днешното шествие.", "date": "2019.08.08", "title": "Медицински сестри излязоха на протест, за да подкрепят уволнената си колежка Мая Илиева (снимки)"}
{"url": "https://offnews.bg/futbol/ludogoretc-otupa-zdravo-tns-i-poglezhda-kam-plejofite-na-liga-evropa-708940.html", "text": "Лудогорец поглежда към плейофите на Лига Европа, след като разградчани победиха отбора на Дъ ню Сейнтс (ТНС) с убедителното 5:0 в първа среща между двата тима в третия квалификационен кръг на турнира.Футболистите на треньора Стойчо Стоев изпълниха предварителния си план, след като поведоха в резултата рано, рано в двубоя, благодарение на Райън Харингтън (10'), който си отбеляза автогол. Мавис Чибота (28') удвои, а Джоди Лукоки (43') направи резултата класически.През втората част разградчани продължиха да стоят добре на терена и добрата им игра бе възнаградена с ново попадение, което бе дело на Клаудиу Кешерю (65'), а Козмин Моци (76') оформи крайния резултат.Така Лудогорец вече поглежда към плейофите, където най-вероятно ще се изправи в битка за груповата фаза срещу словенския Марибор, който вчера загуби с 1:3 от норвежкия Розенборг в първи мач от третия квалификационен кръг на Шампионска лига.Лудогорец: Илиев, Недялков, Моци, Форстър, Икоко, Анисе (Баджи 60'), Горласки, Битон (Швиерчок 77'), Лукоки, Чибота (Вандерсон 69'), КешерюТреньор: Стойчо СтоевДъ ню сейнтс: Харисън, Спендър (Люис 68'), Харингтън, Мариот, Дейвис (Хъдсън 46'), Роутлидж, Ейб (Дрейвър 61'), Бробъл, Редмънд, Мулан, ЕдуардсТреньор: Скот Руско", "date": "2019.08.08", "title": "Лудогорец отупа здраво ТНС и поглежда към плейофите на Лига Европа"}
{"url": "https://offnews.bg/ikonomika/iulian-vojnov-iuni-e-poredniat-mesetc-pokazvasht-seriozno-zabaviane-708938.html", "text": "Юни е поредният месец, показващ сериозно забавяне на българската икономика, коментира днес икономистът  Юлиан Войнов.Това се усеща във всички сектори - промишленост, строителство, търговия, но най-уязвима се оказва промишлеността, която отчита спад на годишна база от 3.6%, който е най-големият от средата на 2013 г., отбелязва Войнов.Може би за второто тримесечие растежът на икономиката за последно ще премине границата от 3%, като през втората половина на годината най-вероятно ще се потопи дълбоко под този праг, прогнозира икономистът.Войно показа и следните графики, които доказват неговия анализ: ", "date": "2019.08.08", "title": "Юлиан Войнов: Юни е поредният месец, показващ сериозно забавяне на икономиката ни във всички сектори"}
{"url": "https://offnews.bg/futbol/nov-v-siti-visshata-liga-e-naj-silnoto-parvenstvo-v-sveta-708936.html", "text": "Новото попълнение на Манчестър Сити Жоао Кансело е категоричен, че английската Висша лига е най-силното първенство в света.Късно снощи \"гражданите\" се похвалиха с трансфера на на португалеца, който вече може да бъде определен като най-скъпия краен бранител.Кансело е оценяван на 60 милиона паунда и идва от Ювентус. Към италианския тим ще поеме Данило, струващ около 34 милиона лири, като останалата част от парите, а именно 26 милиона, Сити ще плати в разстояние на 3 години.\"Висшата лига е най-добрият шампионат в света. Без каквото и да е съмнение. Няколко пъти говорих с Бернардо Силва и в крайна сметка се реших на този ход.Да, Уокър е страхотен футболист, но за отбора е добре на всеки пост да има максимално голяма конкуренция. Тук е перфектното място за мен да стана още по-добър състезател. За всички ще бъде от полза, за мен също, разбира се\", каза Кансело.Сделката изглежда добра за всички, след като на \"Етихад\" португалецът ще бъде конкуренция на Кайл Уокър, но може да играе и в ляво.", "date": "2019.08.08", "title": "Нов в Сити: Висшата лига е най-силното първенство в света"}
{"url": "https://offnews.bg/obshtestvo/spasiteli-otkriha-i-vtoria-izgubil-se-v-pirin-turist-708902.html", "text": "Планинските спасители от Сандански откриха и втория турист, който се изгуби в Пирин, предаде БНР.Открит е на около 2200 метра надморска височина, в труднодостъпен район. Мъжът е бил в общо добро състояние, но изтощен и уплашен.На място му оказали първа помощ.Акцията по издирването продължи два дни.Във вторник вечерта двама възрастни туристи подадоха сигнал, че са се загубили в района на заслон „Спано поле“ над Сандански. Впоследствие двамата се разделили. Единият от тях беше намерен вчера следобед в добро здравословно състояние.Въпреки подадения сигнал обаче те продължили да вървят в различни посоки, което, наред с изчезващия обхват на мобилните мрежи на терена, още повече затруднило търсенето.", "date": "2019.08.08", "title": "Спасители откриха и втория изгубил се в Пирин турист"}
{"url": "https://offnews.bg/futbol/pavel-kolev-chuvstvam-se-mnogo-spokoen-sled-kato-ivajlo-petkov-dojde-708901.html", "text": "Изпълнителният директор на Левски Павел Колев представи новия спортен директор Ивайло Петков, който изложи пред медиите си своите виждания за работата си в клуба и развитието на първия отбор.\"Не съм играл в Левски, но съм професионалист. Тук съм да работя, защото виждам голяма перспектива в този отбор и искам да се върне там, където му е мястото\", заяви Петков в стъпителните си думи.\"Не давах пресконференции и интервюта, защото беше, а и още е период за трансфери. Един или двама футболисти още трябва да бъдат привлечени, за да засилим конкуренцията. Ще ни трябва време, за да сглобим силен отбор. Вече се вижда, че Левски има различен облик\", добави Петков.От своя страна Павел Колев за пореден път посочи, че в един модерен и голям клуб позицията спортен директор е напълно задължителна.\"Тази позиция изисква огромен работен капацитет. Под работен капацитет имам предвид, че той трябва да може да гледа футболисти, както и да работи в офис. Понякога повече от 16-17 часа на ден. Намерих съмишленик в негово лице. Прекарваме много често дните и вечерите с Ивайло Петков в офисите. Работата е много тежка. За мен е много по-лесно да мисля само за развитието на футболния клуб. Направиха се доста сериозни промени в школата, но най-важното, което се случва, е инвестициите в инфраструктурата. Нещата се движат в правилна посока\", заяви Колев.\"Аз се чувствам много спокоен, след като Ивайло Петков дойде в клуба. Смятам, че той ще се развива заедно с Левски, а това е важно. Най-много ми харесва, че мислим в една посока за трансферната политика на клуба. В последните 10 години Левски е взел близо 200 футболисти, а от тях само 7 са си тръгнали с трансферна сума. Това обяснява до голяма степен и състоянието, в което заварихме отбора. Не очаквайте от мен да говоря всяка седмица. Не ми е такава функцията. Смятам, че е работа на Ивайло Петков да коментира представянето на отбора след всеки мач, ако реши да го прави.Няма да е голяма изненада, ако кажа, че Левски още се интересува от Тодор Неделев и Кристиан Димитров. Има редица условия, за да се случат такива трансфери. Вие ще разберете първи, когато има нещо да се съобщи. Опитваме се да не изтича предварителна информация, когато работим по трансфер. Казвам още веднъж, че има интерес към Неделев и Димитров. Водени са разговори. Въпрос е на тайминг и на желание на тези играчи. Ако има шанс тези трансфери да се случат, не е толкова висок, а и няма да стане бързо. Познавам отлично Тодор Неделев от националния отбор. Той е много добър футболист. В момента е на кръстопът. Неделев сам трябва да реши по кой път да поеме\", коментира още директорът на \"сините\".\"Разговарям непрекъснато с господин Божков и господин Попов. Те не са давали оценки на спортно-техническата част в отбора. Имаме пълната подкрепа от тяхна страна. Имаме уверението, че плановете са дългосрочни\", заяви още Колев.", "date": "2019.08.08", "title": "Павел Колев: Чувствам се много спокоен, след като Ивайло Петков дойде в клуба"}
{"url": "https://offnews.bg/obshtestvo/uchenitcite-umeiat-da-se-zashtitavat-vse-po-dobre-ot-virusi-v-internet-708904.html", "text": "Българските десетокласници знаят все повече за сигурността в интернет и защитата от вируси, показва анализът на резултатите от тазгодишното национално външно оценяване по информационни технологии след X клас. То се проведе в 928 училища от 10-и до 14 юни. В него участваха близо 45 хил. ученици.Тестът беше разделен на две части. Първата съдържаше 20 задачи с избираем отговор, които се генерират на случаен принцип по време на самото изпитване с цел избягване на риска от преписване и подсказване, тъй като учениците решават различни задачи.В първата част те са се справили най-добре с въпросите за безопасна работа в мрежова среда, защита от вируси и работа със споделени документи.Втората беше практическа и отново всеки получи персонален вариант на задачата. 98% от явилите се са работили по нея, а повече от половината ученици не са се затруднили при решаването ѝ. Най-добре са се представили десетокласниците в Търговище, Русе и Ловеч.73% от положилите изпита са получили сертификати за владеене на дигитална компетентност по Европейската рамка за оценяване. Те са успели да отговорят вярно на 50% или повече от въпросите. Средният резултат от външното оценяване тази година е 35,88 точки, което е почти 60% успеваемост. Това е и най-високото постижение досега.", "date": "2019.08.08", "title": "Учениците умеят да се защитават все по-добре от вируси в интернет, заключи МОН след тестовете за десетокласници"}
{"url": "https://offnews.bg/sviat/vav-vodite-kraj-aliaska-veche-niama-led-708908.html", "text": "Във водите край Аляска вече няма лед. Това показва анализ на Американската климатологична служба. Най-близкият до брега леден шелф се намира на около 240 км. Според официални данни през 2017 година също се е стигнало до такова положение, но през тази година пълното разтопяване на леда е станало много по-рано.През март в Берингово море също на практика е нямало лед, обяснява специалистът по климатология в Центъра за оценка на климата в Аляска Рик Томан. Според него един от проблемите е, че в Арктика започва да преобладава т.нар. млад лед, който е много по-уязвим на климатични промени.Месец юли беше отчетен като най-горещият месец в световен мащаб, което пък доведе до по-интензивно топене на арктическия лед. Резултатът от климатичните промени е, че ледът в Арктика е бил с 47% по-малко, отколкото е бил средно за периода 1979 – 2018 година.Природозащитни организации коментират, че това е част от вече случваща се промяна на времето, която ще доведе до лета без лед всяка година в Арктика.", "date": "2019.08.08", "title": "Във водите край Аляска вече няма лед"}
{"url": "https://offnews.bg/sviat/niama-danni-za-postradali-balgari-pri-zemetresenieto-v-turtcia-708934.html", "text": "Няма данни за пострадали български граждани при земетресението в района на град Бозкурт в югозападния турски окръг Денизли, съобщиха от Министерството на външните работи.Трусът, който е с магнитуд 5.8 по Рихтер, е регистриран е в 14:25:31 ч. местно време. Срутени са сгради, под които са затрупани хора. За момента се съобщава за петима ранени. Българското посолство в Анкара и генералното консулство в Истанбул са в постоянен контакт с турските власти и в готовност да окажат съдействие на сънародниците при необходимост.Българските граждани могат да се обръщат за съдействие към посолството ни в Анкара на телефони: +90 312 467 20 71; +90 312 427 51 42, както и към генералното консулство в Истанбул: +90-212-281-01-14, +90-212-281-01-15, 0090-212-281-01- 16.", "date": "2019.08.08", "title": "Няма данни за пострадали българи при земетресението в Турция"}
{"url": "https://offnews.bg/futbol/sporna-duzpa-spria-tcska-v-evropa-15-000-skandirat-mafia-708941.html", "text": "ЦСКА и Зоря (Луганск) завършиха наравно 1:1 в първия мач от третия квалификационен кръг на Лига Европа, който се игра на Националния стадион \"Васил Левски\". Двубоят се изигра пред над 15 000 зрители, които останаха разочаровани от съдийството и след края на срещата скандираха \"Мафия\".Срещата на \"Васил Левски\" започна по отличен начин за ЦСКА. В 12-ата минута бразилецът Евандро откри резултата, отбелязвайки втори гол във втори пореден домакински мач на \"червените\" в турнира. ЦСКА продължи да играе по-добре, но в тези минути се видя, че реферът проявява двоен аршин в полза на украинците.Кулминацията на тази тенденция настъпи в края на първата част, когато беше отсъдена пресилена дузпа за Зоря за игра с ръка на Албентоса в наказателното поле. Зад топката застана Юрченко, който изравни за гостите, които не бяха отправили преди това нито един ударв рамките на вратата на Черниаускас.През втората част и двата отбора имаха шанс да отбележат,а в края домакините имаха претенции за дузпа, но такава не беше отсъдена.\"Явно не ни искат в Европа\", каза треньорът на ЦСКА Люпко Петрович, който обясни, че решението Николай Бодуров да не играе е било негово.Реваншът е на 15 август (четвъртък) от 20:00 часа на \"Славутич арена\" в Запорожие, Украйна.", "date": "2019.08.08", "title": "Спорна дузпа спря ЦСКА в Европа, 15 000 скандират \"Мафия\""}
{"url": "https://offnews.bg/zvezdi/aktiorat-dani-treho-spasi-bebe-ot-katastrofiral-avtomobil-video-708903.html", "text": "Актьорът Дани Трехо, познат със смразяващите си роли във филми като \"Жега\", \"От здрач до зори\" и \"Мачете\", се е проявил като герой в реалния живот, помагайки за спасяването на невръстно момченце от преобърнал се след катастрофа автомобил, съобщават Асошиейтед прес и Ройтерс, цитирани от БТА.Седемдесет и пет годишният Трехо разказва за местна телевизия, че е бил на път към автомеханик в Лос Анджелис, когато на пресечка в града е станал свидетел на катастрофата между два автомобила. Момченцето и баба му, която е шофирала удареното и отчасти смачканото возило, са останали заклещени в него. Трехо и друга очевидка - жена, представила се като Моника Джаксън, са обединили усилията си в опит да извадят детето от автомобила преди пристигането на аварийните и спасителните отряди.Джаксън е пропълзяла от едната страна на обърнатото возило, за да откопчае момченцето от столчето му, докато актьорът е успял да го издърпа от другата страна. Дани Трехо допълва, че е трябвало да успокоява детето, преди да успее да го измъкне. Актьорът е останал с невръстния малчуган, докато специализираните екипи извадят баба му.От пожарната служба потвърждават катастрофата между двата автомобила, единият от които се е преобърнал. При инцидента няма сериозно пострадали. Трима души, сред които бабата и момченцето, са откарани в болница за преглед.", "date": "2019.08.08", "title": "Актьорът Дани Трехо спаси бебе от катастрофирал автомобил (видео)"}
{"url": "https://offnews.bg/kultura/27-o-izdanie-na-konkurs-za-detski-risunki-v-iaponia-708907.html", "text": "Започна 27-о издание на конкурса за детски рисунки в Япония – The 27 Annual World Children’s Picture Contest. Конкурсът се провежда под патронажа на Министерство на външните работи на Япония и Министерство на образованието, културата, спорта, науката и технологиите на страната.В миналогодишното издание на конкурса са взели участие 18 000 творби от 76 държави. Конкурсът се организира от IE-NO-HIKARI ASSOCIATION, японската национална аграрна организация за сътрудничество, която отговаря за културни дейности.Срокът за изпращане на рисунките с попълнените формуляри е до 30 септември 2019 г. В конкурса могат да участват деца от 6 до 15 години (към 31 декември 2019 г.). Темите на рисунките не са определени.Български деца са били отличавани с награди в различните издания на конкурса, като през 2015 г. голямата награда бе спечелена от 7-годишната Димана Стоянова.Повече информация относно конкурса може да бъде получена на следния интернет сайт:  .", "date": "2019.08.08", "title": "27-о издание на конкурс за детски рисунки в Япония"}
{"url": "https://offnews.bg/kultura/natcionalnata-biblioteka-na-izrael-poluchi-tcelia-arhiv-na-kafka-publ-708910.html", "text": "Стотици оригинални текстове на писателя Франц Кафка бяха върнати на Израел, оповести Израелската национална библиотека, която представи някои негови трудове и скици на пресконференция в Ерусалим, предаде БТА.Шестдесет папки, съдържащи документи и бележници на Кафка и неговия близък приятел и биограф Макс Брод, бяха прехвърлени на библиотеката от швейцарска банка в Цюрих преди две седмици. Прехвърлянето идва след нареждане на съдилища в Израел и Швейцария да се отворят помещения за съхраняване на ценности в Цюрих, където материалите били складирани от десетилетия. С това се слага край на 12-годишна правна битка между Израел, Германия и Швейцария, където писма, ръкописи, вестници, бележници и скици на Кафка и Брод са били съхранявани.Повечето от текстовете на Кафка вече са публикувани, но от библиотеката с изненада открили бележник на Кафка с негови упражнения на иврит.Стефан Лит, уредник на хуманитарния отдел на библиотеката, оповести, че целият писмовен архив от Кафка, който вече е притежание на библиотеката, ще бъде дигитализиран и ще бъде достъпен в интернет до края на годината.Франц Кафка е роден в Прага и умира от туберкулоза в Австрия през 1924 г. на 40-годишна възраст. Той завещава трудовете си на Брод и му нарежда да ги изгори. Брод, който е изпълнител на завещанието му, обаче пренебрегва инструкциите и публикува много от творбите на писателя, които му носят световна слава.Сред най-известните произведения на Кафка са романите \"Процесът\" и \"Замъкът\", както и повестта \"Преображението\".", "date": "2019.08.08", "title": "Националната библиотека на Израел получи целия архив на Кафка, публикува го онлайн до края на 2019 г."}
{"url": "https://offnews.bg/medii/roliata-na-mediite-ne-e-da-slaviat-horata-s-vlast-napomni-aezh-na-pro-708911.html", "text": "Опитите на прокуратурата да ограничат свободата на словото противоречат на Конституцията на Република България, на Европейската конвенция за правата на човека - на българското и европейското законодателство.Това посочват от Асоциацията на европейските журналисти в позиция по повод \"всекидневните атаки от страна на Прокурорската колегия на Висшия съдебен съвет, Прокуратурата на Република България и Асоциацията на прокурорите към медии, които си позволяват да бъдат критични по отношение на течащата процедура за утвърждаване на Иван Гешев като главен прокурор\".Те \"не просто будят недоумение, но са и опасен опит за налагане на цензура\", предупреждава АЕЖ.\"Като оставим настрана факта, че подобен истеричен стил на комуникация не подхожда на сериозна институция, още по-малко на прокуратурата, искаме да обърнем внимание, че опитът да се накарат критичните медии да замълчат никак не е безобиден и представлява опасност за демокрацията в страната\", предупреждават от журналистическата асоциация.Реакцията им е по повод становището на Прокурорската колегия към ВСС от сряда, че дебатът около избора на главен прокурор трябва да се води с “добронамерен тон” и чрез което ВСС “призовава обществото и медиите за повече толерантност и отговорност в провежданото обсъждане на номинираната кандидатура за главен прокурор”. Според прокурорите “това би дало възможност на гражданите сами да направят изводи за качествата на издигнатия кандидат, би запазило независимостта на магистратите, които подкрепиха номинацията, както и непредубедеността на останалата общественост, заявила подкрепа. По този начин се създават гаранции за законосъобразно протичане на независим и обоснован избор от Пленума на Висшия съдебен съвет”.\"Подобен призив показва дълбоко неразбиране на ролята на журналистиката и изобщо на философията на демократичното устройство на държавата - коментира АЕЖ. - Медиите неслучайно се определят като “куче пазач” на демокрацията. Едно демократично общество е невъзможно както без разделение на властите, така и без критични медии, които държат отговорни представителите и на трите власти.Подобно неразбиране не е допустимо за хора, призвани да защитават интересите на държавата и нейните граждани, но заблуждението на членовете на Прокурорската колегия може да бъде обяснено донякъде с представата, която им е създала изкривената медийна среда в страната. Това, че медийни групи, близки до властта, непрестанно величаят силните на деня, громят всички техни критици и единственият начин представител на управлението да попадне под критиката им, е ако загуби позиции, не означава, че ролята на медиите е да венцеславят хората с власт. Напротив, фактът, че една от най-важните позиции в държавата ще бъде заета без елемент на състезателност – след посочване на един-единствен кандидат, би трябвало да е силен стимул за всяка една уважаваща се медия за разследвания, коментари и анализи, във връзка с кадровата политика в прокуратурата.\"От АЕЖ определят като \"категорично неприемливо\" закономерни журналистически материали да предизвикват заплашителни реакции от страна на орган като прокуратурата.\"Тъй като това е политика, налагана от заместник-главния прокурор Иван Гешев, подписал една от въпросните позиции на Прокуратурата на Република България, Асоциацията на европейските журналисти – България призовава членовете на Прокурорската колегия на Висшия съдебен съвет да преразгледат решението си за номинация на Гешев и в духа на демокрацията да гарантират процедура, основана на състезателност\", пише още в позицията.От АЕЖ уверяват прокуратурата в добронамереността си и предлагат да организират обучения по медийна грамотност за прокурори. Асоциацията е разработила специални модули, чрез които участниците се запознават с ролята на медиите, проверка на достоверността на информацията, разбиране на начина на журналистическата работа с източници и т.н.\"Смятаме, че това знание ще бъдe полезно за представители на Прокуратурата на Република България и сме готови да го споделим с тях, в името на обществения интерес\", пишат от АЕЖ.", "date": "2019.08.08", "title": "Ролята на медиите не е да славят хората с власт, напомни АЕЖ на прокуратурата"}
{"url": "https://offnews.bg/zdrave/zhalbi-baviat-obshtestvenata-porachka-za-natcionalnata-detska-bolnitca-708918.html", "text": "Две жалби са постъпили в Комисията за защита на конкуренцията срещу решението на МЗ за „Избор на изпълнител за извършване на инженеринг (проектиране, строителство и авторски надзор) на Национална многопрофилна детска болница“, като и двете са входирани на 6 август.Първата жалба е подадена от „ВДХ“ АД (новото име на „Водстрой 98“ АД). От компанията е иницииран процес, но няма искане за временни мерки. Втората жалба е от Камарата на архитектите в България и към нея има искане за временна мярка за спиране на процедурата.Министърът на здравеопазването Кирил Ананиев заяви при стартирането на процедурата, че яко няма обжалване, реалното строителство на Националната детска болница ще започне през есента. Според обявената обществена поръчка предвиденият максимален финансов ресурс на възложителя за изпълнение на всички компоненти възлиза на 95 442 000 лв. с ДДС. Очакванията на Министерството на здравеопазването са през есента да бъде избран изпълнител и да започне реалното изграждане на Националната многопрофилна детска болница. Срокът за изпълнението на обществената поръчка е до 42 календарни месеца от подписване на договора с избрания кандидат.Крайният срок за подаване на офертите беше до 20.08.2019 г., 17.30 часа, а отварянето на постъпилите предложения трябваше да се състои на следващия ден – 21. 08. 2019 г.", "date": "2019.08.08", "title": "Жалби бавят обществената поръчка за Националната детска болница"}
{"url": "https://offnews.bg/sviat/kokain-za-2-mln-dolara-izpluva-na-plazh-v-nova-zelandia-708912.html", "text": "Кокаин на стойност 2 млн. долара изплува на див плаж в Нова Зеландия. Посетители на плажа Бетелс открили в сряда 19 сини пакета със странен символ, отпечатан върху тях. Те сигнализирали властите. От полицията потвърждават, че пакетите съдържат кокаин. На мястото са изпратени екипи, в това число и хеликоптер, за да търсят пакети с наркотици, които може да са изплували на други места в района. Според следователите е много възможно кокаинът да идва от Перу или Колумбия, където може да се купи за между 7000 и 7500 долара за килограм. В Нова Зеландия кокаинът се продава за около 250 000 долара за килограм. От полицията коментират, че вероятно пакетите са изхвърлени от кораб, засечен от бреговата охрана, или да са изхвърлени нарочно, като върху тях е поставено проследяващо устройство, с идеята да бъдат пренесени от по-малък кораб до крайната точка. Не е изключено и наркотикът да идва от Австралия, тъй като заради по-малкото разстояние той може да бъде пренесен в по-малки плавателни съдове и се изисква по-малко предварително планиране. Това не е първият път, в който наркотици са открити на плаж в Нова Зеландия. Стотици килограми наркотици са открити и заровени в дюни и в лодки. ", "date": "2019.08.08", "title": "Кокаин за 2 млн. долара изплува на плаж в Нова Зеландия"}
{"url": "https://offnews.bg/sviat/vzriv-vav-voenen-poligon-v-rusia-dvama-dushi-sa-zaginali-708920.html", "text": "Двама души са загинали, а четирима са ранени при взрив във военен полигон край руския град Архангелск, съобщиха руски медии, позовавайки се на Министерството на отбраната. Взривът е станал по време на тест на реактивен двигател на ракета.При експлозията са пострадали шестима души, двама от които са починали. Ранените са приети в болница. За момента тяхното състояние не е ясно.От министерството на отбраната на Русия уверяват, че отделяне на вредни вещества в атмосферата не е имало, а радиационният фон е в норма.", "date": "2019.08.08", "title": "Взрив във военен полигон в Русия, двама души са загинали"}
{"url": "https://offnews.bg/futbol/sajtat-na-ludogoretc-otkazva-da-postavi-levski-na-parvo-miasto-v-klasi-708909.html", "text": "В Лудогорец очевидно не могат да приемат факта, че Левски е на първо място в класирането на Ефбет Лига. В официалния сайт на разградчани се вижда, че \"зелените\" са лидери в подреждането с актив от 10 точки, следвани от 26-кратните шампиони с 8 пункта.Това е далеч от реалността. В понеделник \"сините\" победиха Царско село с 2:0. Найджъл Робърта вкара в 89-ата минута, а Станислав Иванов удвои в 90-ата минута, а с трите точки Левски излезе начело във временното класиране с 10 пункта и по-добра голова разлика от Лудогорец.Toва се получи, след като \"зелените\" и Локомотив Пловдив не се победиха на \"Лаута\" ден преди това. Спорът между двата тима завърши при резултат 1:1.Двата гола бяха реализирани само в рамките на четири игрови минути през втората част на двубоя, а вратарят на домакините Илко Пиргов спаси дузпа.След час игра Берсент Карагарен даде преднина на \"смърфовете\", но равенството бе възстановено малко по-късно от Вандерсон.От сайта на разградчани реагираха светкавично и поправиха грешката. Все още не е ясно дали тя бе умишлена или целенасочена. ", "date": "2019.08.08", "title": "Сайтът на Лудогорец отказва да постави Левски на първо място в класирането"}
{"url": "https://offnews.bg/drugi/nova-pobeda-za-malkite-balgarski-katerachi-708879.html", "text": "Златен медал за българския национален отбор по катерене извоюва Алекс Тоткова в последния трети кръг на Европейската купа за юноши и девойки над 14-годишна възраст в Имст, Австрия, информира \"24 часа\".Алекс бе най-добра сред 60 участнички в своята категория и единственият състезател с топ във финала, като подвластничката й е с цели 5 движения надолу.На второ, трето и четвърто място се подредиха представителките на Франция, Чехия и Словения.Шест българчета участваха в надпреварата в Имст.Младите катерачи ще се включат в още три състезания - в Световната купа в дисциплините боулдър, трудност и Скорост в Италия, в Европейското първенство в дисциплината боулдър отново в Италия и в Европейското първенство по трудност и скорост в Русия, което ще бъде и последно за сезона.", "date": "2019.08.08", "title": "Нова победа за малките български катерачи"}
{"url": "https://offnews.bg/analizi-i-komentari/shefat-na-shouto-vliza-v-politikata-prostatcite-imat-pravo-na-preds-708939.html", "text": "Кратко и ясно. Най-вече - вярно. Има две новини - добра и лоша.Добрата новина е, че шефът на шоуто влиза в политиката. В една демокрация - дори и фасадна - представителството е най-важният процес. Ако в страната има определен брой простаци - те имат право на политическо представителство. Те трябва да бъдат представлявани - за предпочитане чрез различни и конкуриращи се просташки политически платформи. Груби, грозни, ниско интелигентни, примитивно манипулативни. Нека най-добрият спечели. След него вторият, третият и ... т.н.Лошата новина е, че освен процес на представителство - \"отдолу нагоре\", политиката е и процес на формиране и структуриране на обществената публичност от страна на политическите институции - партийни и държавни - \"отгоре надолу\". Колкото по-просташки политически платформи успяват, толкова по-силен е процесът на систематично по-нататъшно опростачване на гласоподавателите чрез институциите, превръщането им в озлобено стадо, готово да тръгне да прегризва нечии гърла на \"врагове\" и/или просто на хора с по-различен манталитет. В определен момент процесът става необратим, с което се слага край и на самата демокрация - дори само фасадна. Защото един от основните критерии за демократично управление е винаги наличната възможност за обратимост на настоящето управление и резултатите от него чрез свободно (информирано) упражняване волята на гражданите.И още една новина - който както ще да я определя, дали добра или лоша. Шоуто продължава - в кабеларка, която ще се бори за много широка гледаемост. Няма да се учудя, ако я достигне.", "date": "2019.08.08", "title": "Шефът на шоуто влиза в политиката  - простаците имат право на представителство"}
{"url": "https://offnews.bg/kultura/fransis-ford-kopola-sazdade-nova-versia-na-apokalipsis-sega-trejlar-708921.html", "text": "Франсис Форд Копола създаде нова версия на \"Апокалипсис сега\". Повод за това е дава 40-годишнината на филмовата класика, която се счита за един от най-добрите военни филми на всички времена, съобщи \"Гардиън\", цитиран от \"Дневник\".\"Апосалипсис сега: Финалната версия\" се появява, след като през 2001 г. Копола пусна Apocalypse Now Redux, в който добави 49 минути и цяла отделна сюжетна линия към оригиналната версия на филма, чието времетраене е 2 часа и 33 минути. Сега Копола е скъсил версията от 2001 г. с 20 минути.\"Апокалипсис сега: Финалната версия\" беше показан за пръв път през април на филмовия фестивал \"Трайбека\". Той ще бъде разпространен по кината през есента, а на 15 и 18 август ще бъде показан в определени IMAX кина.Филмът е посветен на войната във Виетнам и е направен по мотиви от романа на Джоузеф Конрад \"Сърцето на мрака\", като действието е преместено от Африка във Виетнам и Камбоджа. В него участват актьорите Мартин Шийн, Марлон Брандо, Денис Хопър и Робърт Дювал.", "date": "2019.08.08", "title": "Франсис Форд Копола създаде нова версия на 'Апокалипсис сега' (трейлър)"}
{"url": "https://offnews.bg/politika/esennite-protesti-sreshtu-izbora-na-geshev-za-glaven-prokuror-zapochva-708915.html", "text": "Есенните протести срещу избора на Иван Гешев за наследник на Сотир Цацаров ще стартират на 10 септември, съобщиха организаторите от \"Правосъдие за всеки\". Недоволството под надслов \"КОЙ избира Главен прокурор? Марш за Право и свобода\" ще се проведе от 18 до 20,30 часа пред Съдебната палата.\"Време е да се ядосаме наистина! От името на Главния прокурор вече дори ни заплашват с всички позволени от Закона средства, защото отстояваме правата и свободата си?! Начало на есенните протести срещу порочната и цинична \"процедура\" за избор на нов главен прокурор и ЗА реформи в Прокуратурата, независимо правосъдие и свобода на словото! Призоваваме за организиране на събития и в други градове, на които ще окажем съответния съпорт\", пишат от \"Правосъдие за всеки\" на страницата си във Фейсбук. На 12 септември национален безсрочен протест – блокада на Съдебната палата в София и съдебните палати в областните и общински центрове под надслов „Свобода и справедливост - битката на гражданите” - организира сдружение БОЕЦ. Исканията са оттегляне на кандидатурата на Иван Гешев за главен прокурор, стартиране на нова процедура по номинации и избор за главен прокурор, като се даде възможност за участие и на неправителствени организации, адвокатурата и академичната общност. БОЕЦ и група граждански сдружения обявиха, че искат следовател Бойко Атанасов за главен прокурор. ", "date": "2019.08.08", "title": "Есенните протести срещу избора на Гешев за главен прокурор започват на 10 септември"}
{"url": "https://offnews.bg/futbol/ot-levski-poiskali-700-000-evro-za-kostov-708882.html", "text": "Левски е поискал 700 хиляди евро за нападателя Станислав Костов от изпадналия от италианския елит Фрозиноне. Това разкриха медиите на Апенините.Според тях клубът от Серия Б е изпратил предложение, което е било на стойност 200 хиляди евро и то е било веднага отхвърлено от сините.\"Първият отказ е налице, но Костов е харесан и от треньорския щаб, и от спортния директор. През миналия сезон нападателят вкара 24 гола в първенството на България.Цифрите не лъжат, затова и Фрозиноне ще се опита да го привлече до затварянето на трансферния пазар. Въпреки това ситуацията трябва да продължи да се следи в следващите дни\", пишат италианските медии, цитирани от \"Тема спорт\".В момента Костов е получил пълна почивка от треньорския щаб. Причината е, че има травма в областта на адукторите. Тя го измъчваше още по време на пролетния полусезон. Той доигра миналото първенство на инжекции и спечели голмайсторския приз.През този сезон игра с контузия в първите мачове на тима от кампанията. В крайна сметка обаче от лекарския щаб решиха да му спестят мъките.Благоевградчанинът не бе в групата за изминалия двубой с Царско село, няма да е и в тази за съботния двубой с Берое на \"Герена\". Все още не е ясно колко точно дълго ще отсъства от игра. За върха на атаката треньорът Петър Хубчев разполага с австриеца Дени Алар и холандеца Найджъл Роберта.", "date": "2019.08.08", "title": "От Левски поискали 700 000 евро за Костов"}
{"url": "https://offnews.bg/112/nameriha-udaveno-izcheznaloto-kraj-mezdra-dete-708917.html", "text": "Изчезналото 10-годишно дете от Мездра се е удавило, съобщи полицията във Враца.По-рано днес полицията обяви, че издирва детето, което вчера е изчезнало във водите на река Искър край ВЕЦ \"Варуна\".39-годишната му майка е подала сигнал в Районното управление вчера в 13:02 ч. Тя разказала, че на 7 август, докато се къпели в реката, момчето и 12-годишният му вуйчо влезли в канал, захранващ ВЕЦ-а. Течението отнесло 12-годишния П. С. и до момента издирването му не дава резултат. Другото дете обаче е намерено. Тялото на 10-годишния В. С. е открито в решетка на съоръжението на водната централа днес към 11:40 ч. от екип издирватели.", "date": "2019.08.08", "title": "Намериха удавено изчезналото край Мездра дете"}
{"url": "https://offnews.bg/futbol/okolo-20-000-derat-garla-za-tcska-708880.html", "text": "Солидна подкрепа ще има отборът на ЦСКА въпреки отпускарския месец тази вечер срещу украинския Зоря Луганск в третия предварителен кръг на Лига Европа.Двубоят е 20,30 часа на националния стадион \"Васил Левски\". Около 20 000 зрители се очакват на трибуните на арената, показват сметките на \"червените\".Още във вторник вечерта от ЦСКА обявиха на официалния си сайт, че са загупени малко под 10 000 билета. Тяхната бройка нарасна значително вчера, а днес също ще има висок интерес към пропуските.Те са на стойност 20 лева за Сектор А и по 10 за В и Г. На домакинството срещу Копенхаген миналого лято на \"Васил Левски\" дойдоха 24 000 зрители.\"Армейци,Пред прага сме на поредната европейска битка.До момента повече от 9300 червени сърца взеха своя билет за мача срещу Зоря (Луханск).Със вас зад гърба си, нашите футболисти знаят, че няма препятствие, което да им се опре. Червената публика отдавна е вдигнала летвата твърде високо за останалите фенове у нас, а в Европа продължава да демонстрира мощта си.Червеният юмрук е готов да нанесе своя пореден удар - в четвъртък вечер, 8 август, на Националния стадион \"Васил Левски\", който преди години беше гробница на шампиони, след като ЦСКА записа знаменити победи над Аякс, Байерн, Нотингам и Ливърпул.Сега няма да е по-различно.Нека заедно защитим честта на родината, честта на България!\", написаха от ЦСКА.", "date": "2019.08.08", "title": "Около 20 000 дерат гърла за ЦСКА"}
{"url": "https://offnews.bg/obshtestvo/osinoveni-v-sasht-balgarski-bliznachki-spaseni-ot-glad-i-tormoz-708878.html", "text": "Две българчета - близначки, осиновени преди 7 години от американците Мелиса и Марк Макгрегър, са живели при ужасни условия и подложени на тормоз от осиновителите си. Историята на децата в градчето Съмървил, щата Мисури, разказа \"БГ войс\", вестникът на българите в САЩ и Канада.  В него живеят по-малко от хиляда души. На пръв поглед всичко в Съмървил е мирно и тихо, но явно не е било така зад вратите на дома на Марк и Мелиса Макгрегър, които осиновили българчетата.56-годишният мъж и 40-годишната жена били арестувани на 8 юли за тормоз над децата им. Властите открили в дома им 10 малчугани – 8 собствени и две осиновени близначки от България. Според властите едното от българчетата било открито насред пътя (доста далеч от дома им) от съседи на Макгрегър. То било мръсно, босо, със сплъстена коса. Краката му били кървави, но то продължавало да върви напред. Съседите прибрали момичето и го нахранили, тъй като то казало, че не било яло от няколко дни. Пред полицаите и социалните българчето обяснило, че е осиновено от Макгрегър заедно с близначката си преди седем години и че сега е на 14 години. Момичето разказало в подробности как осиновителите ѝ я тормозели с наказания, вариращи от затваряне в тъмна или в слънчева стая за часове наред до принуждаване за бягане без обувки по път с чакъл. Момичето било карано също да стои навън в студа, ако не се подчинява. Наказвали ги и с лишаване от храна. Тийнейджърката заявила също, че Марк Макгрегър ги е удрял с лъжица или шпатула, което потвърждават и други деца. Стаята на момичетата е описана от властите като неподходяща за деца. В нея имало бетонен под с малко пружинено легло с тънък матрак, без възглавници и малко корито с изпокъсани дрехи за всяко от момичетата. Възглавница се разрешавала при добро поведение. Българчето не е могло да се изкъпе три седмици и не е ходило на зъболекар или лекар дълго време. Последвалият медицински преглед, проведен в близкия центъра за подкрепа на деца, показал, че 14-годишната девойка имала глисти, а сестра й раздут корем поради недохранване. Срещу Макгрегър е заведено дело за тормоз над деца. В обвинението се казва, че те са се премествали многократно през последните няколко години. Преди били жители на щата Вашингтон, но се преместили в Мисури, след като там имало предишно разследване срещу тях пак за насилие над деца. Според полицията двойката не била записала децата на училище, а вместо това избрала домашното училище, за да ги контролира по-добре.През последните няколко месеца осиновителите на българчетата се опитвали да предадат попечителството им на държавата. Властите не съобщават повече за децата, освен че инициалите им са Р. и К.", "date": "2019.08.08", "title": "Осиновени в САЩ български близначки спасени от глад и тормоз"}
{"url": "https://offnews.bg/obshtestvo/40-dni-sled-pregazvaneto-na-dete-v-morskata-gradina-kolite-ne-sa-spren-708876.html", "text": "40 дни след прегазването на малката Радослава в Морската градина на Варна тя не е затворена за автомобили. В знак на несъгласие с бездействието на общината жители на града се събират тази вечер на  пред входа на градината.Колко струва детският живот - пита адв. инж. Мария Ив. Димитрова в писмо до медиите и отговаря:\"Вече 7 г. за Общината и Общинския съвет, въпреки сезирането с 42000 подписа, той е по-маловажен от:- интереса на стотината \"собственици\" в Морската;- стотиците милиони, които светкавично се гласуват по \"проекти\" и то с предварително изпълнение по чл. 60 АПК\".Общината не прилага чл. 31, т. 4 от Наредбата за обществения ред и не санкционира нарушителите, влизащи в Морската с коли, а Общинският съвет не контролира общината дали тя санкционира гражданите и спазва приетата от него наредба - пише  адв. инж. Мария Ив. Димитрова в писмото.\"На последната сесия на общинския съвет го доказаха за пореден път, отказвайки да прилагат директно закона и да сменят само думата \"престой\" с \"преминаването\" на табелите в парка, както е законно - допълва адв. инж. Димитрова. - Вместо това продължиха дълга, тежка, тромава, бавна и скъпа процедура по поставянето на забранителни знаци на входовете на Морската, без да приемат предварително изпълнение по чл. 60 АПК, с оглед защита живота и здравето на децата ни, въпреки че ги сезирах и писмено, и устно. Вместо това гласуваха предварително изпълнение за 20-те милиона за електроавтобуси.\"След всичко това днес жители на Морската столица излизат на пореден протест. От 18 ч. те ще почетат паметта на Радослава на лобното ѝ място.", "date": "2019.08.08", "title": "40 дни след прегазването на дете в Морската градина колите не са спрени: варненци протестират тази вечер"}
{"url": "https://offnews.bg/zdrave-i-krasota/keto-dietata-mozhe-da-se-okazhe-opasna-za-zdraveto-708884.html", "text": "Кетогенната диета, която напоследък стана любима на знаменитости от калибъра на Ким Кардашиян, Гуинет Полтроу и Холи Бери, може да се окаже опасна за здравето, пише в. \"Сън\", цтиран от БТА.Наричаната също кето диета е характерна с това, че е ниско въглехидратна и богата на мазнини. Тя предполага отказ от бобовите и пълнозърнестите продукти, както и от някои зеленчуци. В същото време се препоръчва консумацията натъмен шоколад, мазнини, авокадо и орехи.Но професорът от Нюйоркския университет Шивам Джоши не е убеден в полезността на подобен хранителен режим, който според него може да се окаже опасен за здравето. \"Аз защитавам нерафинираните въглехидрати, плодовете, зеленчуците, всички зърнени продукти, бобовите като лещата и др. Това са едни от най-полезните хранителни продукти на планетата!\"Джоши изтъква, че консумацията на пълнозърнести продукти не трябва да бъде спирана, както е при кето диетата. Те предпазват от сърдечносъдови заболявания. Специалистът изтъкна, че не съществуват никакви научни изследвания за дългосрочните последствия за организма от спазването на кето диетата.Целта на този хранителен режим е понижаването на калориите за сметка на намалената консумация на въглехидрати до 5 процента. По този начин в калорийния прием се падат 75 процента на мазнините и 20 процента на белтъците. Поради недостига на въглехидрати, организмът започва да топи мазнините, което води до намаляване на килограмите.", "date": "2019.08.08", "title": "Кето диетата може да се окаже опасна за здравето"}
{"url": "https://offnews.bg/izvan-terena/izrisuvaha-serina-uiliams-s-afrikanski-motivi-708890.html", "text": "Бившата номер 1 в света Серина Уилямс се появи на корицата на списание Essense, което е ориентирано към афроамериканските жени в САЩ.Носителката на 23 титли от турнири в Големия шлем е изрисувана по лицето в мотиви в африкански стил, а автор на рисунките е художникът от нигерийски произход Лаола Сенбанджо.Пред изданието 37-годишната Серина разказва за живота си след раждането, инвестициите и пускането на нова модна линия.\"Щастлива съм с това, което правя, защото винаги съм мечтала за него. Всичко постигнах сама. Когато се раздаваш напълно, ставаш по уверен.Всяка преодоляна трудност и достигането до лимитите, ти помага да се опознаеш, докъде може да стигнеш и на какво си способен\", споделя Серина.Списанието излиза в продажба на 16 август.", "date": "2019.08.08", "title": "Изрисуваха Серина Уилямс с африкански мотиви"}
{"url": "https://offnews.bg/temida/glavniat-prokuror-razporedi-proverka-na-agentciata-po-hranite-708881.html", "text": "Главният прокурор Сотир Цацаров разпореди Специализираната прокуратура да извърши проверка в Българската агенция по безопасност на храните (БАБХ), съобщава прокуратурата. Поводът е  на принудената да напусне Нова тв журналистката Генка Шикерова, което Антикорупционният фонд публикува вчера в YouTube.В контекста на върлуващата у нас епидемия от Африканска чума по свинете, разследването разкрива, че БАБХ е изхарчила близо 30 милиона лева за обезвреждане на животински трупове от март 2018 досега. Парите отиват само в две фирми, на които е платено за рекордни количества обработена трупна маса и то с мобилни инсинератори, чиито капацитет е в пъти по-нисък от този на екарисажите например. Какъв е резултатът не е ясно.Според юристи от Антикорупционния фонд при провеждането на обществени поръчки и сключването на договорите и анексите към тях са налице \"редица факти за притеснителни и изискващи проверка от страна на отговорните органи\".Разпореждането на Цацаров е Спецпрокуратурата да провери незабавно за евентуални длъжностни престъпления престъпления и сключване на неизгодни договори от страна на БАБХ.В хода на проверката от ръководството на агенцията ще бъдат изискани:- всички документи по обществената поръчка за обезвреждане на животински отпадъци, обявена от БАБХ през 2017 г.;- договорите, сключени от БАБХ за обезвреждане на животински отпадъци в процедура по пряко договаряне чрез мобилни инсинератори през 2018 г.;- всички анекси към тези договори, подписани до настоящия момент;- документи за всички плащания, извършени от възложителя по договорите и анексите (БАБХ), на изпълнителите, както и за осъществените от тях дейности, за които са направени плащанията, за установяване на реално преработени и заплатени количества животински отпадъци;- документи, удостоверяващи упражнения контрол от страна на БАБХ върху работата на изпълнителите и количествата унищожени животински отпадъци, подлежащи на заплащане;- данни за капацитета на инсталациите;- мобилни инсинератори на всяка от фирмите изпълнители,както и данни за конкретните преработени количества от тях по време и място;- информация за състоянието на наличните екарисажи на територията на страната /според филма - във Варна и Шумен/, както и за причините за неползването им за унищожаване на животински трупове особено в настоящата усложнена обстановка;- всички заповеди и указания на БАБХ относно предписания сега начин на унищожаване на труповете на умъртвените животни във връзка с болестта Африканска чума по свинете (АЧС), с цел установяване на причините, поради които тези трупове се загробват,а не се изгарят или обезвреждат по друг начин, както и с цел преценка на евентуалната опасност за здравето на населението от такива действия;- информация за ползването на мобилните инсинератори в настоящата усложнена епизоотична обстановка, за ползването им при предни такива епидемии /птичи грип, чума по дребните преживни животни/ и за извършените плащания от БАБХ.Пресцентърът на ПРБ ще предоставя своевременно информация за резултатите от проверката и за последващите действия на прокуратурата, уверяват прокуратурата.", "date": "2019.08.08", "title": "Главният прокурор разпореди проверка на Агенцията по храните"}
{"url": "https://offnews.bg/obshtestvo/prekratiha-protcedura-po-zop-za-remont-na-stolichna-biblioteka-sled-si-708885.html", "text": "Главният архитект на София Здравко Здравков прекрати процедурата по Закона за обществените поръчки за основен ремонт и въвеждане на мерки за енергийна ефективност на сгради в центъра на София, на площад \"Славейков\", в които се помещава и Столична библиотека. Решението идва след като общинският съветник от БСП Альоша Даков пусна преди две седмици официален сигнал до кмета на София Йорданка Фандъкова с настояване процедурата да бъде спряна заради нарушаване на закона. Тогава той отбеляза, че в приложените документи за поръчката са използвани данни с изтекъл преди 8 години срок на давност. Главният архитект на София Здравко Здравков прекратява процедурата на основание чл. 110, ал. 1 от ЗОП и изтъква, че са необходими съществени промени в условията на поръчката, които биха променили и кръга на заинтересованите лица.", "date": "2019.08.08", "title": "Прекратиха процедура по ЗОП за ремонт на Столична библиотека след сигнал от БСП"}
{"url": "https://offnews.bg/zdrave/prof-najdenski-virusat-na-afrikanskata-chuma-izdarzha-v-zamrazeno-me-708886.html", "text": "Колкото по радикални и адекватни мерки бъдат взети срещу разпространението на африканската чума, толкова повече ще се скъси периода за борба с тази инфекция. Това заяви пред БНТ проф. Христо Найденски - директор на Института по микробиология към БАН.Няма държава, която да се е справила напълно с африканската чума. Вирусът преживява много добре в околната среда, обясни професорът.Много важен е въпросът с утилизация на труповете на животни, като тези мерки трябва да бъдат адекватни, категоричен е експертът. Той потвърди, че вирусът на африканската чума може да издържи до 3 години в замразено месо. \"Освен това, вирусът може да живее в осолени шунки във вакуумни опаковки, около 100-140 дни в обезкостесно месо. Затова отпадъците са много рисков фактор. Нужно е частните стопани трябва да предприемат мерки за биосигурност, да полагат усилия за почистване и дезинфекция, да няма достъп на насекоми, гризачи и т.н.\", заяви проф. Христо Найденски.В близките 6 месеца не съм оптимист за справянето с вируса, допълни проф. Найденски. Той призова държавата да се включи в изследванията на учени по разработването на ваксина срещу африканската чума по свинете.\"Този вирус има геномна пластичност, възможно е да мутира, докато се намери ваксина срещу него. Някои изследователи не изключват в един момент той да стане опасен и за здравето на хората, както в известна степен стана с птичия вирус\", заяви още той.", "date": "2019.08.08", "title": "Проф. Найденски: Вирусът на африканската чума издържа в замразено месо до 2-3 години"}
{"url": "https://offnews.bg/obshtestvo/ogranichavat-dvizhenieto-po-patia-tcaratcovo-burgas-zaradi-remont-708860.html", "text": "Ограничава се движението по пътна връзка Царацово - Бургас на пътен възел \"Бенковски\" днес от 7:30 ч. до 19 ч., предупреждава агенция \"Пътна инфраструктура\".През това време ще бъде ремонтирана пътната настилка на участъка на автомагистрала \"Тракия\" при 121-ви км. Обходният маршрут за направлението Пловдив - Бургас е през гр. Пловдив - бул. „България“, бул. „Васил Априлов“, бул. „Дунав“, ул. „Васил Левски“, път II-64 Карлово - Пловдив, пътен възел „Север“, изход в посока Бургас.Алтернативен маршрут е и по път III-805 Бенковски - Съединение, път III-8005 с. Цалапица - път I-8 Пазарджик - Пловдив, околовръстен път на гр. Пловдив, път II-86 Пловдив - Асеновград.", "date": "2019.08.08", "title": "Ограничават движението по пътя Царацово - Бургас заради ремонт"}
{"url": "https://offnews.bg/112/izdirvat-10-godishno-momche-izcheznalo-vav-vodite-na-r-iskar-708893.html", "text": "Полицията издирва 10-годишно дете, изчезнало във водите на река Искър край ВЕЦ „Варуна“, съобщиха от МВР във Враца. Инцидентът е станал вчера, сигналът е е получен в РУ - Мездра минути след 13 часа. Майката на момчето е съобщила, че детето е било повлечено от водата в канал, захранващ ВЕЦ \"Варуна\". То е било заедно с чичо си и се е къпало в района на бента на река Искър. Проведени са издирвателни мероприятия по протежение на канала, както и в района на ВЕЦ, но към момента момчето не е открито. Издирването продължава.", "date": "2019.08.08", "title": "Издирват 10-годишно момче, изчезнало във водите на р. Искър"}
{"url": "https://offnews.bg/obshtestvo/bez-voda-v-chasti-ot-ovcha-kupel-i-ivaniane-708821.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Превключване на уличен водопровод на ул. „Киевска“ в кв. „Овча купел“ налага спиране на водоподаването от 08:00 до 20:00 часа на бул. „Никола Петков“, ул. „Букет“, ул. „Народен герой“, ул. „Киевска“. Заради превключване на уличен водопровод на ул. „Мусала“ във вилна зона „Иваняне“ на Банкя, се налага спиране на водоподаването от 10:00 до 16:00 часа на вилната зона. ", "date": "2019.08.08", "title": "Без вода в части от Овча купел и Иваняне"}
{"url": "https://offnews.bg/futbol/beshiktash-ima-interes-kam-anton-nedialkov-ot-ludogoretc-708887.html", "text": "Турският Бешикташ се е насочил към привличането на защитника на Лудогорец Антон Недялков. Сайтът ortacizgi.com и телевизия TRT SPOR CANLI съобщиха, че черните орли са се спрели именно на национала за подсилване на лявата зона на отбраната си.Недялков започна силно сезона, като е ползван освен като бек, така и в центъра на защитата. До момента 26-годишният футболист има два шампионатни двубоя.В четирите срещи от евротурнирите - двете срещу Ференцварош от Шампионската лига и двете срещу Валур от Лига Европа, той игра без смяна. Бившият футболист на ЦСКА бе привлечен от разградчани през лятото на 2018 година.Оттогава той има 37 срещи за първенство с 1 гол, 1 мач за купата, 1 за Суперкупата и 14 в Европа. През миналия сезон Бешикташ финишира трети в първенството и стяга селекция, с която отново да се върне на върха.Със сигурност Недялков ще бъде задържан и за двубоите от плейофите на Лига Европа. Ако отстранят ТНС, разградчани ще се борят за влизане в груповата фаза със загубилия от двойката Марибор (Слвн)/Розенборг (Hop).Ако не влезе в групите на втория по сила турнир, нищо чудно Лудогорец да се раздели не с един, а с повече играчи. Сред вариантите за трансфер са Ренан, Сисиньо и Лукоки. Последният също е желан от турски клубове и наскоро се похвали, че е наясно с интереса към себе си, пише \"Тема спорт\".", "date": "2019.08.08", "title": "Бешикташ има интерес към Антон Недялков от Лудогорец"}
{"url": "https://offnews.bg/obshtestvo/opasno-goreshto-vreme-v-poveche-ot-polovin-balgaria-nimh-obiavi-zhalt-708837.html", "text": "Потенциално опасно горещо ще е времето днес в 16 области на страната, предупреждава Националният институт по метеорология и хидрология.Той обявява жълт код - първата от трите степени за опасност - в областите: Видин, Монтана, Враца, Плевен, Ловеч, Велико Търново, Русе, Силистра, Кюстендил, Благоевград, Пазарджик, Пловдив, Стара Загора, Хасково, Ямбол и Сливен.Там се очаква температурите на сянка да надхвърлят 35 градуса.В останалите области няма код за опасно време. В страната ще е слънчево, а след обяд - горещо. Ще духа слаб югоизточен вятър, а максималните температури ще са между 33 и 38 градуса.Над планините ще бъде предимно слънчево. Ще духа слаб, по билата - до умерен северозападен вятър. Максималната температура на височина 1200 метра ще е около 27°, на 2000 метра – около 18°.Над Черноморието ще бъде слънчево със слаб югоизточен вятър. Максимални температури на въздуха: 27°-30°. Температурата на морската вода е 25°-27°. Вълнението на морето ще бъде 1-2 бала.", "date": "2019.08.08", "title": "Опасно горещо време в повече от половин България, НИМХ обяви жълт код за 16 области"}
{"url": "https://offnews.bg/obshtestvo/atestirat-vsichki-uchiteli-ot-2020-2021-g-za-2-slabi-otcenki-shte-gi-708542.html", "text": "Всички учители в България ще преминат през атестиране през учебната 2020/2021 година, правилата за което вече са в сила. Те са разписани в , която беше обнародвана на 2 август.Оценяването ще се извършва през октомври и ноември и ще обхване детските градини, училищата, центровете за подкрепа за личностно развитие или регионалните центрове за подкрепа на процеса на приобщаващото образование, включително в Националния дворец на децата и Държавния логопедичен център. На атестиране ще подлежат възпитателите, учителите, другите педагогически специалисти, директорите.За крайната оценка ще се вземат предвид резултатите на учениците, а при два слаби резултата от атестация учителите ще бъдат уволнявани - става ясно от текста.След първата атестация педагогическите специалисти ще минават отново през такава на всеки 4 г., а ако междувременно са сменили местоработата си, за начало на 4-годишния период ще се счита постъпването в новото училище или градина.По-честа от веднъж на 4 г. ще е атестацията за показалите слаби резултати, които ще трябва да минат през същата процедура година по-късно.На база резултатите ще се преценява дали е необходимо специалистът да работи с наставник.ПроцедураАтестирането на педагогическите специалисти ще организира директорът на съответната градина или училище.За всеки период на атестиране педагогическите специалисти ще са длъжни да ходят на курсове за повишаване на квалификацията и да имат не по-малко от 48 академични часа обучение. За обученията ще им се присъждат кредити, от които ще зависи и израстването им в кариерата. За всеки период на атестиране специалистите ще трябва да придобият най-малко 3 квалификационни кредита.\"Атестирането - пише в наредбата - оценява съответствието на дейността на учителите, директорите и другите педагогически специалисти с професионалния им профил, с изискванията за изпълнение на длъжността и със стратегията за развитие на детската градина, училището, центъра за подкрепа за личностно развитие или регионалния център за подкрепа на процеса на приобщаващото образование, а за директорите - и на управленската им компетентност.\"Нормативният документ посочва и целите на процеса на атестиране:1. Установяване на постигнатите от педагозите резултати.2. Повишаване качеството на образованието на децата или учениците.3. Мотивиране на педагогическите специалисти за професионално усъвършенстване чрез повишаване на квалификацията.4. Установяване на потребността от методическа и организационна подкрепа на педагогическия специалист и осигуряване на наставник или наставници.Получените оценки от атестирането ще служат за:1. Кариерно развитие.3. Насочване за повишаване на квалификацията на педагогическите специалисти с цел актуализиране, допълване или разширяване на професионалната им компетентност;4. Осигуряване на методическа и/или организационна подкрепа и осигуряване на наставник или наставници.Педагозите ще бъдат оценявани по пет критерия, определени от педагогическия съвет. Естеството им ще зависи от областите на професионална компетентност, вида на институцията и стратегията ѝ за развитие. Съветът ще определя и скалата за оценяване.Оценяването ще извършва комисия с нечетен брой членове, определена от директора, съгласувано с педагогическия съвет. Тя ще включва педагози, които ще представляват директора, представители на съответното регионално управление на образованието, на педагогическия съвет. Ще се определят и резервни членове.Критериите за директорите ще са различни от тези за учителите, а работата му ще оценява работодателят. Той също ще бъде оценяван от комисия с нечетен брой членове, определена от работодателя и съгласувано с педагогическия съвет. Тя ще включва: представители на работодателя; на финансиращия орган, когато той е различен от работодателя (напр. общината, МОН, друго министерство); поне един педагогически специалист (представител на институцията, определен от педагогическия съвет); един представител на регионалното управление на образованието, определен от началника на РУО, когато той е различен от работодателя; родител от обществения съвет и резервни членове. Може да се включи и един представител на предприятие, където учениците придобиват професионална квалификация.Забранено е в комисиите да попадат свързани лица, заради което членовете и председателите ще подават декларации.Изпълнението на критериите ще се измерва в точки:1 т. - оценяваният има нужда да подобри професионалните си знания и умения;1,5 т. – оценяваният е компетентен да изпълнява изискванията за длъжността си и децата или учениците постигат очакваните резултати от обучението по учебния предмет;2 т. – работата на оценявания надвишава изискванията към изпълнението на длъжността, а резултатите от обучението на децата или на учениците надвишават очакваните и притежаваните професионални компетентности позволяват ефективно изпълнение на длъжността.Освен оценка от комисията атестираният ще си прави и самооценка. Окончателният резултат ще се изчислява, като тежестта на самооценката към оценката ще е 25:75.Крайната оценка може да е:- \"изключително изпълнение\" - при окончателен резултат от 45 до 50 точки;- \"надвишава изискванията\" - при 40 до 44,99 точки;- \"отговаря на изискванията\" - при 35 до 39,99 точки;- \"отговаря частично на изискванията\" - при 30 до 34,99 точки;- \"съответства в минимална степен на изискванията\" - при 25 до 29,99 точки.Работодателят може да потвърди крайната оценка или да я промени с една степен с мотивирано писмено становище, след което атестираният се запознава с крайната оценка. Ако не е съгласен с нея, може да подаде писмено възражение в 5-дневен срок до работодателя, в което са посочи мотивите си. Работодателят е длъжен да се произнесе по него отново до 5 работни дни. Той може да потвърди или повиши с една степен оценката. Тази оценка вече е окончателна и се вписва в атестационната му карта. Картите ще се съхраняват в трудовото дело на всеки учител/друг педагогически специалист.На тази база работодателят и комисията ще подготвят анализ за причините за оценката, а работодателят ще изработва план за методическо и организационно подпомагане на съответния педагогически специалист; ще определя наставник или наставници, които да осъществят методическа и организационна подкрепа.Той ще предлага за обсъждане на педагогическия съвет теми за включване в плана за квалификацията на институцията за предстоящата учебна година.Ако атестираният е получил оценка „съответства в минимална степен на изискванията“, той трябва да бъде атестиран повторно година след предприемане на мерките (анализ на причините, план и работа с наставници). Ако отново получи най-ниската оценка, учителят ще бъде освобождаван от работа на основание чл. 328 от Кодекса на труда. Текстът разрешава на работодател да освободи служител при „липса на качества за ефективно изпълнение на работата“.", "date": "2019.08.08", "title": "Атестират всички учители от 2020/2021 г. За 2 слаби оценки ще ги уволняват, резултатът ще зависи и от напредъка на децата"}
{"url": "https://offnews.bg/obshtestvo/prodalzhava-blokadata-na-patia-sliven-iambol-i-stopani-ot-bezmer-izli-708872.html", "text": "40-ина стопани от село Безмер в област Ямбол излязоха на протест срещу изтребването на домашни прасета заради африканската чума по свинете, предаде БНР.Въпреки че срокът за евтаназирането на животните изтече на 2 август, стопаните отказват да се подчинят, защото животните им не са болни, а обектите им - регистрирани. Унижаването им би унищожило и поминъка им. Повече от 100 от животните в селото не са умъртвени.Протестиращите възнамеряват да затворят временно пътя от селото към авиобаза Безмер.Шести ден продължава и блокадата на пътя Сливен-Ямбол при село Крушаре. Хората искат домашните ферми с до пет животни да бъдат регистрирани, а обезщетенията за убито животно в частен двор заради чумата да бъдат същите като за промишлените ферми. Във връзка с епидемията, областните епизоотични комисии в Благоевград и Плевен ще заседават днес.", "date": "2019.08.08", "title": "Продължава блокадата на пътя Сливен-Ямбол, и стопани от Безмер излязоха на протест срещу избиването на животни"}
{"url": "https://offnews.bg/obshtestvo/pochitame-sv-emilian-i-sv-trendafil-saimenitcite-im-s-pravo-da-cher-708848.html", "text": "Православната църква почита днес Свети Емилиан изповедник, еп. Казически, и Св. Трендафил Загорски. Имен ден празнуват Емилиан и Емил, както и женските производни на имената. Те могат да честват своето име още на 30 май, както и на 18 юли, а Трендафил избира да черпи между днес и Цветница.Емилиан е латинско име, което означава съперник. Емилиан бил епископ в гр. Кизик по времето на иконобореца император Лъв Арменец. Той не искал да се подчини на царската заповед да изхвърли св. икони от църквите, бил пратен на заточение заедно с други православни епископи.В изгнание св. Емилиан прекарал пет години и изтърпял много мъки и унижения заради Христа. Умрял като изгнаник в 820 година.", "date": "2019.08.08", "title": "Почитаме св. Емилиан и св. Трендафил, съимениците им с право да черпят и днес"}
{"url": "https://offnews.bg/obshtestvo/mach-promenia-dvizhenieto-kraj-natcionalnia-stadion-708874.html", "text": "Мачът между ЦСКА и Зоря (Луганск) на Националния стадион \"Васил Левски\" променя движението в района днес, съобщи Столична община. Забранява се престоят и паркирането на пътни превозни средства, с изключение на автомобилите на участниците в мероприятието до 23 часа при сектор Г на стадиона, както и на моста пред него от 12 до 22 часа. От 19.30 часа до приключване на футболната среща, само при необходимост и по преценка на ръководството на СДВР, се забранява влизането на пътни превозни средства в двете посоки, с изключение на автобусите на масовия градски транспорт, по: ул. „Ген. Гурко” между бул. „Васил Левски” и бул. „Евлоги и Христо Георгиеви”; бул. „Евлоги и Христо Георгиеви” между пл. „Орлов мост” и бул. „Черни връх”;бул. „Драган Цанков” между бул. „Евлоги и Христо Георгиеви” и бул. „Пейо К. Яворов”.", "date": "2019.08.08", "title": "Мач променя движението край националния стадион"}
{"url": "https://offnews.bg/futbol/futbolistite-na-strasburg-pristignaha-s-kompresirashti-chorapi-708877.html", "text": "Част от футболистите на френския Страсбург, който излиза днес срещу Локомотив Пловдив в двубой от третия предварителен кръг на Лига Европа на \"Лаута\", слязоха от чартърния полет на летището с дълги чорапи, използвани в медицината при разширени вени.Компресивните чорапи, каквито носи и херцогинята на Кеймбридж, се носят по време на дълги полети, за да се избегне умората и усещането за тежест в краката.Двубоят между Локомотив и Страсбург е от 20:30 часа. \"Смърфовете\" са определени за аутсайдер в двубоя, но се очаква стадион \"Локомотив\" да е пълен, което ще им даде допълнителна увереност.Във втория кръг локомотивци направиха най-хубавия подарък на привържениците си, побеждавайки като домакин Спартак (Търнава) с 2:0 навръх 93-годишнина на клуба. В реванша обаче футболистите на Бруно Акрапович не показваха най-доброто от себе си.За щастие Ален Ожболт успя да вкара едно попадение във вратата на словашкия тим, което класира Локо напред.От своя страна Страсбург се справи с Макаби (Хайфа) с общ резултат 4:3. Французите обаче не излязоха с титулярите си.Добрата новина в лагера на \"смърфовете\" е, че отборът няма контузени и наказани играчи преди днешния мач. Стивън Езе и Давид Малембана обаче ще трябва да бъдат внимателни днес, защото висят с картони и при ново наказание, може да пропуснат реванша.", "date": "2019.08.08", "title": "Футболистите на Страсбург пристигнаха с компресиращи чорапи"}
{"url": "https://offnews.bg/tehnologii/a1-startira-prodazhbite-na-novia-nokia-2-2-708888.html", "text": "Новият смартфон  вече е наличен в търговската мрежа на . Моделът може да бъде закупен за 2,99 лева на месец или за 39,98 лева в брой с план A1 One Unlimited 5XL, като в комплекта потребителите ще открият оригинално Nokia хендсфри, допълнителен заден панел и карта памет с размер 32 GB.Дизайнът на Nokia 2.2 следва тенденциите в своя клас, като съчетава изваяно стъкло и гланциран поликарбонатен гръб, който е издръжлив, лек и устойчив срещу надрасквания. Моделът идва в класически черен цвят, като потребителите разполагат и с допълнителния XpressOn заден капак в бледорозов цвят.Nokia 2.2 е с 5,71-инчов HD+ IPS LCD дисплей с капковидно изрязан прорез, като постига съотношение на страните на екрана от 19:9 и съотношение на екрана към тялото от 77%. Дисплеят разполага с функция Always On, с която потребителите ще могат винаги да следят своите известия. Селфи камерата е 5 MP и позволява заснемането на качествени селфи изображения. Тя включва и AI функция за лицево отключване на екрана. На гърба на устройството е разположена основна 13 MP камера с отвор на блендата f/2.2 и с функции, поддържани от изкуствен интелект. Под камерата е разположена единичната LED светкавица, която в комбинация с AI функционалностите спомага за заснемането на качествени изображения в среда с ниска осветеност. Основната камера притежава още HDR режим на снимане, функция за панорамни снимки, автофокус и функция за заснемане на Full HD видео с 1080 пиксела и 30 кадъра в секунда.Nokia 2.2 комбинира четириядрен процесор Mediatek MT 6761 Helio A22, изграден с 12-нанометрова архитектура, графичен процесор PowerVR GE8320 и 2 GB оперативна памет, с които производителността на смартфона е достатъчно добра за своя клас. В своята базова версия вградената вътрешна памет на устройството е 16 GB, като с допълнителната карта памет от 32 GB, включена в пакета, потребителите ще разполагат с достатъчно пространство за своите файлове. Вторият слот за картата памет позволява използването на microSD памет с капацитет до 400 GB, като моделът има трети слот за втора SIM карта.Хардуерът на смартфона се допълва от батерия с капацитет от 3000 mAh, като изкуственият интелект на операционната система оптимизира използването на рядко отваряни приложения. Функцията за автоматична настройка за яркостта на екрана спрямо предпочитанията на потребителите, допълва възможностите на батерията и осигурява достатъчно заряд през целия ден с едно зареждане.Nokia 2.2 идва с Android 9 Pie и е част от програмата Android One. В рамките на 3 години устройството ще получава гарантирани месечни ъпдейти за сигурност, като периодът за актуализации на операционната система е 2 години. Като част от програмата Android One, смартфонът идва с предварително инсталирани приложения от Google, а в допълнение Nokia 2.2 има специален бутон за активиране на Google Assistant. Последната версия на операционната система предоставя множество функционалности в полза на потребителите и оптимизира работните процеси за по-бързо и по-удобно използване. Nokia 2.2 е и част от програмата Android Enterprise Recommended, като с това става първият смартфон на марката от такъв ценови клас, който се препоръчва за бизнеса.", "date": "2019.08.08", "title": "А1 стартира продажбите на новия Nokia 2.2"}
{"url": "https://offnews.bg/tehnologii/hristina-burdasheva-shte-oglavi-direktcia-pravna-i-regulatorna-politi-708889.html", "text": "Христина Бурдашева ще оглави дирекция „Правна и регулаторна политика” в А1. Тя става част от екипа на телекома от 12 август 2019 г.Христина е с повече от 15 години опит в областта на правото, корпоративната етика и протокол, и защитата на данните. Преди да се присъедини към А1, тя заема длъжността главен юрисконсулт за Румъния, България и Източна Адриатика и ръководител по правните въпроси на защита на личните данни за Европа в Mondelēz International, и е част от лидерския екип на Mondelēz за Югоизточна Европа. Професионалният ѝ опит преди това включва ръководни позиции в редица международни компании, сред които KMG International (бивша Rompetrol Group).С привличането на човек от друга индустрия А1 търси различен поглед върху бизнеса, който ще помогне на екипа да бъде още по-бърз и клиентски ориентиран в работата си. Това е поредната стъпка от стратегията на компанията, насочена към оптимизиране на работата и ускоряване на процесите по вземане на решения.„Радвам се, че ще имам възможност да работя в динамичен сектор като телекомуникациите, където нещата непрекъснато се променят и разкриват нови възможности пред обществото. Надявам се, че моята експертиза и опит ще бъдат от полза за една от най-утвърдените и разпознаваеми марки у нас – А1”, сподели Христина Бурдашева.", "date": "2019.08.08", "title": "Христина Бурдашева ще оглави дирекция 'Правна и регулаторна политика' в А1"}
{"url": "https://offnews.bg/obshtestvo/medsestri-ot-tcialata-strana-izlizat-na-protest-v-podkrepa-na-maia-ili-708871.html", "text": "Медицински сестри от цялата страна излизат на протест в подкрепа на дисциплинарно уволнената Мая Илиева.Тя бе сред организаторите на демонстрациите с искане за по-високи заплати за медицинските сестри и по-добри условия на труд.Уволниха я от болница \"Токуда\" преди дни с мотив: неизпълнение на служебните задължения. Действието разпали протести. В защита на уволнената медсестра се обяви и националният омбудсман Мая Манолова.В София демонстрацията ще се проведе от 10 ч. именно на булеварда пред болница \"Токуда\", а включващите се ще носят лентички \"Не на страха\" и \"Аз съм Мая Илиева\".\"Излизаме всички, които не са работа. Отделно от септември започваме масови протестни действия и този път ще бъдем много твърди и безапелационни. Ние се борим за адекватно на труда и квалификацията ни заплащане. Всички пациенти и колеги сложиха лентички в нейна подкрепа. Те са наясно и виждат как една сестра работи по не знам си колко часа, как работи с абокат, защото е по-болна от болните и въпреки всичко как една сестра обслужва по 20-30 човека и как се раздава на 100%\", каза пред \"Хоризонт\" главната сестра на столичната болница по Белодробни заболявания Веселина Ганчева.Протести ще има още в Пловдив, Варна и Момчилград.От Асоциацията на българските медицински сестри вчера разпространиха съобщение за протеста във Варна, в което се казва, че медсестрите, работници от други сектори и граждани се противопоставят на \"престъпните методи за саморазправа с активните работници като Мая Илиева - организаторката на протестите на медицинските специалисти\". Те са убедени, че уволнението е заради борбата ѝ за правата на медицинските работници.\"Недопустимо е болниците да се управляват чрез насилие, всяване на страх и измами, защото това няма да спаси стремглавото разпадане на здравеопазването ни през последните 30 г.! Проблемите трябва да се решават чрез изследване на причините и отстраняването им, а не с уволняване на този, който е казал : \"Царят е гол\", защото това няма да облече царя!\", пишат от асоциацията.Протестът във Варна е насрочен за 17 ч. пред общината. Колегите на Мая Илиева настояват за възстановяването ѝ на работа.", "date": "2019.08.08", "title": "Медсестри от цялата страна излизат на протест в подкрепа на Мая Илиева"}
{"url": "https://offnews.bg/nashite-avtori/brutalnata-zhestokost-na-strahlivtcite-708818.html", "text": "Когато отново, за пореден път, прочета новина за брутален побой на българи над българи, аз се замислям за разни неща. Естествено, няма как: аз също съм глупак, защото съм човек, и затова първото, което си помислям е: Боже, Боже, колко отвратителни и неспасяемо лоши са хората!Това е слаба мисъл, защото не води до нищо. Всъщност – ние българите много обичаме такива безнадеждни обобщения, такива крайно мрачни и песимистични констатации. И ако казах, че такава мисъл „не води до нищо”, казах го по инерция, само за да угодя на посредственото традиционно мислене.Всъщност в такова безнадеждно и агресивно черногледство си има тонове изгода и цели камари удоволствие и полза! Защото, когато българинът (примерно аз), си каже: Колко лоши са хората! – той така дълбоко и облекчено въздъхва, такова удоволствие (неосъзнато) изпитва – че всички оргазми на света не могат да се сравнят с него!Оргазмът всъщност е удоволствието от изпразване на натрупано напрежение. А да освободиш натрупаното напрежение от гнева и негодуванието си срещу света и хората – това е най-висш оргазъм! Да избълваш право в лицето на „тия гадни хора” цялата си неудовлетвореност и цялото си разочарование от това, че светът и животът не са така хубави, както ги искаш!Но има едно доста по-подло удоволствие в черногледството, което ни кара да казваме „Колко лоши са хората!” – а то е следното: Когато си кажеш, че хората по принцип са лоши, че всичко човешко е зло и отвратително, че светът отива на зле и че хората не заслужават нищо добро от тебе – това те освобождава от отговорност!От отговорността и самият ти да си добър, старателен, състрадателен и да постъпваш морално! И айде – шапка на тояга! Щом светът е гаден и хората са лоши – значи и ние можем да се държим както ни падне! Мързеливо, злобно, подло и неморално.Та нима хората, тия зли хора, заслужават нещо повече?! – така си казваме и потриваме ръце. Естествено – това се случва обикновено извън будния поглед на съзнанието ни - иначе ние си се възприемаме като добри и честни. Способността на човешката душа да крие неприемливите ни мисли и намерения от самите нас е добре известна още от времето на дедо Фройд, като погледне човек.И така. Отново някакъв българин вижда човек в двора си и го напада с юмруци (този път просто случайно не е имал самоделен пистолет нито друго незаконно оръжие) и го пребива до смърт.Дядо Коста. Този път обществото е твърдо против насилника и съчувства на убития. (казвам „съчувства на убития” за да намекна за пълната абсурдност на самата идея за съчувствие). И обществото е против насилника и го заклеймява, защото насилникът е бил пияница, а убитият – старец и поклонник.Тук се отваря огромната тема за ценността на човешкия живот; и ако един човек примерно не се къпе редовно или страда от шизофрения – то животът му по-малоценен ли е от живота на чистичкия и нестрадащия от шизофрения?Но аз казах, че мисля за това брутално убийство, тоест – опитвам се да мисля за него - по малко по-различен начин.Ще дам правото на всеки, който иска да ме мрази именно сега да ме мрази колкото си иска! Защото ще кажа нещо, което е твърде тенденциозно, произволно и така да се каже „съшито с бели конци”. Но каква е работата на писателя, ако не да подхвърля и най-странни и далечни асоциации на тезгяха – за да бъдат обмисляни, да дават нови посоки на мисълта... и за да погледнем, благодарение на тях, на живота по малко по-друг начин и от по-друг ъгъл? И така: Който няма смелост да бие големите и силните – той бие с особено голяма жестокост слабите и безпомощните!Това не е черта просто на развалените и неморалните хора...(ето тук ме мразете, патриоти), а донякъде е една доста характерна българска черта! Как ви се струва?Тоест, аз търся основанията на тия безобразия, на тия брутални изстъпления, които в нашия живот никак не са редки, не в „лошотията на хората” въобще, не в някакво песимистично обобщение за безнадеждната човешка природа...а търся основанията в народопсихологията именно и точно на българите! Точно така - в нашата си, българска душевност!И тук идват абсолютно халтавите и фриволни асоциации, които обаче аз се чувствам длъжен да правя – за да давам нови и нови материали за мислене – и нови и нови гледна точки – за разглеждане на нещата в живота ни!Веднага почвам да си мисля така: Кога ние сме клали турци? Които са били нашите истински петвековни поробители.Левски, Бога ми, е осъден на смърт за убийство на българско момче и за издаване на заповед за убийството на български монах. Кого са убивали най-вече хората от ВМРО? Стамболийски, членове на други македонски организации, комунисти и земеделци (българи), но някога нападали ли са редовна турска (сръбска, гръцка или каквата и да било друга) армия? Вероятно да. Но това, което е останало в моята памет е за едно непрекъснато избиване на други българи, на други потиснати и на други смачкани хора! Но не и на тия притежаващи власт и сила!Опълчили ли са се българите (тук променям местоименията и вместо „ние” започвам да казвам „те, българите”, защото искам да се разграничавам) на нацистите? Или като партизани в балкана предимно са обирали мандрите на други българи - нещастни и жертви на обстоятелствата, колкото самите тях?Някой в България да се е опълчил директно срещу руската окупация, да е показал достатъчно твърдост и яснота? Може би е имало – хора като Никола Петков и шепа достойни интелектуалци – но те са били пометени от вълната на една „обща злоба”. Която винаги е била насочена не към когото трябва. Не към лошия, към реалния потисник, не към окупаторите руснаци...а към другите потиснати; към най-слабите и безпомощните.И си мисля и обобщавам: Когато нямаш смелост да излееш гнева си към тоя, който те мачка, но е много силен – ти ставаш чудовищно зъл и брутален към по-слабите. Жестокостта на простия човек, който няма смелост да се опълчи срещу истинските си проблеми - винаги се оттича в канала – там където има най-малка опасност от съпротива. И по пътя и винаги стоят разни малки, невинни и нещастни други хора. Най-често - случайни.Докато си мисля за бруталната жестокост на българин към друг българин, (слаб и безпомощен), се сещам заовчарите. Вероятно – прадеди на тоя насилник. Които са водели из Балкана момчетата от четата на Ботев, след като е била разпръсната, и всеки се е спасявал сам. Овчарите водели момчетата по пътеки, известни само на тях. Обещавали им да им покажат пътя към Сърбия. Не им отказвали помощта си. Водели ги напред - назад понякога по цяла седмица. И накрая – явно съвсем вбесени от вътрешните си терзания – хващали момчетата за краката и ръцете – като чували, докато спят – и ги хвърляли в отвестните, ужасни, карстови пещери – понори, каквито има много в Западния Балкан! Овчарите били вбесени (мисля си) най-вече от необходимостта да мислят, да мислят морално и да решават трудни етически дилеми, като например: Ние на властта ли да помагаме или на айдуците? Ние българи ли сме или поданици на султана? Ние сега хлеба за децата си ли да го пазиме, или на тия хъшлаци да го даваме? Такива едни въпроси ги вбесявали и те – не защото мразели момчетата – а защото им идвало в повече мисленето – хващали за крака и ръце – и хвърляли в пропастите! Бруталността на злия, прост човек, който никога не е имал смелостта да се опълчи на големите и силни злини в живота си – и затова е изливал омразата си върху малките и невинните.Е – казах, каквото си мислех! И предупредих, че тия мои хрумвания въобще не претендират за неоспоримост! Отдавна съм разбрал, че няма човешко твърдение, което да не може да бъда оборено. Няма бог или истина, които да не могат да бъдат опровергани. Но аз държа да се поглеждат нещата от колкото се може повече и колкото се може по-странни ъгли.Защото да си кон с капаци е много жалка работа. Както казваше Анди Дюфрейн в Изкуплението Шоушенк.", "date": "2019.08.08", "title": "Бруталната жестокост на страхливците"}
{"url": "https://offnews.bg/futbol/eden-azar-e-na-sedmoto-nebe-ot-shtastie-sled-debiutnia-si-gol-za-real-708900.html", "text": "Новото попълнение на Реал Мадрид Еден Азар остана много доволен от първия си гол за \"белия балет\". Попадението на белгиеца донесе победата тима му над Ред Бул Залцбург с 1:0 в контрола играна в Австрия.Азар успя да се разпише в типичния си стил и заяви, че отдавна е очаквал да се разпише и е доволен, че това най-после се е случило.Това бе първи мач, в който Реал не допусна гол във вратата си. Мадридчани записаха едва втората победа след 5:3 над Фенербахче миналата седмица. Последната контрола на \"белия балет\" е срещу Рома в неделя.\"Когато си на терена искаш да спечелиш всеки мач, а след като си нападател очакваш да вкарваш голове. Чаках този момент от няколко мача и съм много доволен, че най-после отбелязах.Все още сме в подготовка, но мисля, че вече се усеща, че имаме повече енергия. Остават ни още десетина дни до първия ни официален двубой.Трябва да сме концентрирани и да продължим да работим усърдно. Целта е да сме готови за следващата седмица и нямам търпение сезонът в Ла Лига да започне\", каза Азар.", "date": "2019.08.08", "title": "Еден Азар е на седмото небе от щастие след дебютния си гол за Реал (видео)"}
{"url": "https://offnews.bg/kultura/muzikalni-proekti-izvan-traditcionnite-granitci-shte-badat-predstaveni-708896.html", "text": "За шеста поредна година посетителите на Варна и Градската художествена галерия в града ще имат възможността да се докоснат до едни от най-интересните български и европейски музикални проекти.В рамките на 3 дни от 9 до 11 август организаторите на RADAR Festival Beyond Music ще съберат артисти, които представят изкуството си извън традиционните граници в разнообразни артистични форми като филм, видео арт, поезия, съвременен театър и танц, също и технологии. Концертите, ателиетата и дискусиите са подходящи за всички възрасти - както за професионалисти, така и за любители.„RADAR Festival Beyond Music е събитие за смелите, за търсещите и тези, без страх да се качат на първия ред в увеселителното влакче на собствените си сетива. Нашият RADAR търси иновацията, провокацията и изненадата. Публиката следва да е готова да бъде разтърсена из основи, да подложи под съмнение изградените парадигми за изкуство, за да преживее нещо красиво и специално“, споделят от екипа на събитието в своя официален сайт.„Смелостта и иновацията са обединяващи за всички проекти, които ще видите и чуете по време на RADAR. Утвърдените и прохождащи артисти, които представяме дръзват да мислят и творят без ограничения“, добавят още те.Тази година първата фестивална вечер ще бъде открита от 19:30 часа с изпълнението на музикалния проект GORAFUNK и пианистката Сетере Нафиси. GORAFUNK е проект на Стефан Горанов, създаден през 2015-та година в Холандия, развиващ се на четири континента в опитите си да търси и създава „музиката на днешния ден“. В основата на идеята му стои създаването на нови музикални хоризонти чрез непреходността на джаз звученето.Втората вечер ще стартира отново в 19:30 часа, като акцент ще бъде проектът Mixing Vanity, който съчетава мода, джаз, електроника, театър и видеоарт. Идеята е на пианиста и композитор Димитър Бодуров, в чийто екип са актрисата и модел Ирмена Чичикова, тромпетистът Росен Захариев и барабанистът Димитър Семов. Представлението изследва границата на нарцисизма със смирението; в един свят, в който суетата е модел за подражание и екраните са нейните огледала, а красотата продължава да търси своето признание.Закриването на тазгодишното издание на фестивала ще бъде от скандинавския барабанист Антон Егер, който ще представи дебютния си албум Æ в 21 ч.Платформата на RADAR Festival Beyond Music представя смели и иновативни идеи чрез концерти, представления, отворени дискусии, работилници и ателиета.", "date": "2019.08.08", "title": "Mузикални проекти извън традиционните граници ще бъдат представени на фестивал във Варна"}
{"url": "https://offnews.bg/zdrave/svetoven-top-nevrorentgenolog-shte-tretira-gigantski-anevrizmi-s-dotc-708899.html", "text": "Проф. Ханс Хенкес, който е в Топ 3 на най-добрите неврорентгенолози в света, ще гостува в УМБАЛ „Св. Иван Рилски“ на 15 август 2019 г. Заедно с доц. Станимир Сираков, единственият сертифициран български неврорентгенолог, той ще се опита да помогне на двама български пациенти с гигантски мозъчни аневризми.Случаите им са толкова сложни, че без намесата на двамата лекари болните трябва да бъдат изпратени за лечение в чужбина.Първият пациент е с гигантска фузиформена аневризма на базиларната артерия в мозъка (вретеновидно разширение по цялото протежение на мозъчния съд), която крие огромен риск от усложнения по време на интервенцията. Според проф. Хенкес, който няколко пъти е консултирал пациента, рискът той да почине по време на операцията се изчислява на 30%. Ако не бъдат предприети действия, вероятността болният да умре до 1 г. е 60%.„30% е адски висок риск. За сравнение, при по-обикновените случаи операцията крие около 1% риск от фатални усложнения. 30% означава, че всеки трети с такава аневризма е загинал“, коментира доц. Сираков. Затова след консултация с европейските им колеги лекарите в „Св. Иван Рилски“ решили да отлагат операцията, докато е възможно. От около месец обаче пациентът започнал прогресивно да се влошава – нарушени са двигателните му функции, задавя се, тъй като има проблем с преглъщането и всеки момент може да получи фатален кръвоизлив или исхемичен мозъчен инфаркт.„Консултирахме се с два от водещите интервенционални центрове в Европа, ако се наложи да изпратим пациента при тях. Офертите, които ни изпратиха, са изключително високи. Около 400 000 лева биха стрували само консумативите за интервенцията. Като се прибавят хонорарите на лекарите, болничният престой и пътните разходи сумата набъбва на 500 000 лв. Затова решихме да убедим и поканим проф. Хенкес да дойде в България и да се опитаме да направим операцията в УМБАЛ „Св. Иван Рилски“.У нас интервенцията ще струва около 150 000 лева. Хонорарът на проф. Хенкес се поема от компанията, която произвежда медицинските изделия за процедурата, а останалите медикаменти, както и болничният престой няма да струват нищо на пациента, тъй като е здравноосигурен“, обяснява доц. Сираков.Проблемът е, че дори сумата от 150 000 лева за скъпоструващите медицински изделия, които ще бъдат използвани по време на процедурата, надвишава няколко пъти лимита, отпускан за целта от НЗОК – 30 000 лева. „Вярвам, че от Здравната каса ще оценят кое ще им излезе по-изгодно – 150 000 лева у нас или 500 000 лева в Германия, и да удовлетворят молбата ни“, надява се доц. Станимир Сираков.Вторият пациент ще бъде третиран на 15 август. Случаят му също е изключително сложен, макар и не толкова рисков (тук рискът се оценява на 6-8%). Жената вече е претърпяла животоспасяваща манипулация на кървяла гигантската мозъчна аневризма, която обаче само частично е решила проблема ѝ в острия период. Лекарите се надяват да излекуват аневризмата окончателно и пациентката да живее пълноценно.„Ще се чувстваме много по-сигурни, ако докато извършваме операцията, проф. Ханкес е до нас, затова решихме да използваме идването му в България, за да помогнем и на тази пациентка“, обяснява доц. Станимир Сираков.И двете интервенции ще се предават на живо в аулата на „Св. Иван Рилски“. Поканени са всички 20-ина български специалисти, които извършват подобни процедури, да наблюдават. Гледам на колегите като на част от едно ядро, с помощта на което да поставим неврорентгенологията и ендоваскуларните мозъчни интервенции на професионално и европейско ниво в България, коментира доц. Сираков.МетодътДвете аневризми ще бъдат третирани ендоваскуларно, през артерия на крака. Чрез специални катетри, под рентгенов контрол, се разширяват стесненията на съдовете и в тях се поставя миниатюрна метална тръбичка (стент). Методът, който ще бъде използван, е особено сложен поради гигантския размер на аневризмата. Ако стандартно големите аневризми се третират с един стент, тук проф. Хенкес и доц. Сираков планират да сложат между 10 и 12 броя. Целта е да бъдат поставени така, че да се застъпват една друга и напрактика да се изгради нов съд в центъра на фузиформената аневризма и съответно пациентът да бъде извън опасност за живота.Мозъчната аневризма представлява балоноподобно разширение на някоя от артериите в мозъка. Най-често тя бива откривана когато се спука, причинявайки кръвоизлив в мозъка или тясното пространство около мозъка. Това кървене води до хеморагичен инсулт, мозъчни увреждания и смърт. Мозъчните аневризми могат да възникнат при хора от всички възрасти, но най-често се откриват във възрастовата група 30-60 години. При жените рискът да се получи мозъчна аневризма е по-голям от мъжете, като съотношението е 3:2,1. Статистиката сочи, че ако не бъдат третирани, половината от пациентите умират, а другата половина остават инвалиди.В България годишно се откриват около 250-300 аневризми. 142 пациенти с такава диагноза са били лекувани в УМБАЛ „Св. Иван Рилски“ през миналата година. От началото на 2019 година до сега случаите са над 150. Само 2 от тях са били оперирани, останалите са третирани ендоваскуларно, каквато е и световната тенденция.Проф. Ханс Хенкес е един от пионерите в интервенционалната неврорентгенология. Той е медицински директор на най-голямата Клиника по неврорентгенология в Германия, която се намира в Щутгарт. Клиниката е специализирана в диагностиката и лечението на мозъчно-съдови заболявания и приема пациенти от цял свят. Над 1200 интервенции на изключително сложни мозъчни аневризми се правят там годишно. (За сравнения техният брой в България е под 200). Проф. Хенкес е един от водещите трима специалисти по интервенционална неврорентгенология в света, с над 500 публикации в научни списания. Заедно с проф. Монайе и проф. Шапо, той е един от тримата титуловани и най-големи имена в тази област. В началото на годината проф. Монайе гостува в УМБАЛ „Св. Иван Рилски“ и оперира, заедно с доц. Сираков две български деца с много сложни артериовенозни малформации.Доц. Станимир Сираков е председател на Българското дружество по интервенционална рентгенология, ръководител на сектор „Интервенционална рентгенология“ в отделението по образна диагностика в УМБАЛ „Св. Иван Рилски“ – София и доцент в Катедрата по образна диагностика на МУ-София. Специализирал е при водещи имена на европейската интервенционална рентгенология като проф. П. Боснякович – Сърбия, проф. Ж. Море – Франция и проф. Ш. Монайе – Франция. Той е единственият българин с европейска диплома по неврорентгенология, която се присъжда от новосформирания Борд по невроинтервенции. Българският лекар е един от общо 36 специалисти от цял свят, които са удостоени с този документ.", "date": "2019.08.08", "title": "Световен топ неврорентгенолог ще третира гигантски аневризми с доц. Станимир Сираков в болница 'Св. Иван Рилски'"}
{"url": "https://offnews.bg/kultura/tceremoniata-za-televizionnite-nagradi-emi-shte-premine-bez-vodesht-708894.html", "text": "Церемонията за телевизионните награди \"Еми\", подобно на \"Оскар\"-ите, тази година ще премине без водещ, предаде Ройтерс, цитирана от БТА. Продуцентите са решили наградното шоу да протече без водещ, за да се отдели повече време на хитовите сериали, които приключиха през тази година - \"Игра на тронове\", \"Теория за Големия взрив\" и \"Вице\".\"Ако има водещ, който произнася встъпителен монолог, това означава 15 или 20 минути по-малко време. Тази година решихме церемонията да протече без домакин, за да разполагаме с повече време да почетем приключилите сериали. Въпреки че няма да има водещ, на церемонията няма да липсват забавление и изненади\", е съобщил Чарли Колиър, главен изпълнителен директор на \"Фокс ентъртейнмънт\", на срещата на Асоциацията на телевизионните критици.Водещите телевизионни отличия \"Еми\" ще бъдат раздадени на 22 септември. Тази година за втори път в историята си церемонията за филмовите награди \"Оскар\" протече без водещ, след като комикът Кевин Харт се отказа да домакинства шоуто. Отказът на Харт беше провокиран от появилите се в социалните мрежи критики по негов адрес за хомофобските му шеги преди години, припомня агенцията", "date": "2019.08.08", "title": "Церемонията за телевизионните награди 'Еми' ще премине без водещ"}
{"url": "https://offnews.bg/112/aresti-v-mnogo-gradove-sreshtu-narkobandata-na-rado-lanetca-708923.html", "text": "Мащабна акция срещу наркоразпросранението тече в цялата страна. Операцията е срещу групата на Радмил Ранов - Радо Ланеца, съобщи Нова тв. Неговата наркомрежа е сочена за най-голямата у нас, със стотици участници по веригата навсякъде на наша територия.Радо Ланеца нашумя през 2016 г., когато София осъмна облепена с плакати със снимки на наркодилъри. Надписът над портретите им гласеше: \"Мъжете, които тровят децата ни\". Година по-късно бяха арестувани двама столични полицаи, оказали се част от наркобандата му. Въпросните служители на реда бяха сочени за членове на силовата бригада на Ланеца.Арести се извършват в София, Пловдив и Поморие, както и на други места в страната.", "date": "2019.08.08", "title": "Арести в много градове срещу наркобандата на Радо Ланеца"}
{"url": "https://offnews.bg/izvan-terena/naj-krasivite-golove-vav-fifa-19-video-708919.html", "text": "Феновете на популярния футболен симулатор FIFA вече отброяват дните до пускането на новата версия на компютърната игра, чиято премиера е на 27 септември.В продължение на няколко седмици различните социални мрежи ни заливат с информация за бъдещите ключови промени, които имат за цел да направят играта още по-добра. От \"TFV Gaming\" публикуваха видео, с което на практика се сбогуват с версията FIFA 19. В клипчето са събрани някои от най-красивите голове за изминалия сезон. От компанията EA Sports твърдят, че FIFA 20 ще предложи едно преживяване от шампионски калибър – както на стадиона, така и на кварталното игрище.С новия автентичен ритъм на игра, контролирани от потребителя решаващи моменти и подобрена физика на топката, играта ще ни постави в центъра на ключовите мигове във всеки мач.Hoвият peжим, наречен \"Vоltа\", пък ще позволява да се пpeвъплтим в игpaч, ĸoйтo дeмoнcтpиpa фyтбoлнитe cи yмeния нa acфaлтa. Било то в подлез в Амстердам, покрив на небостъргач в Япония или квартален футболен кафез в Лондон.", "date": "2019.08.08", "title": "Най-красивите голове във FIFA 19 (видео)"}
{"url": "https://offnews.bg/futbol/arda-se-podsili-s-nash-natcional-708924.html", "text": "Новакът в Ефбет Лига направи поредния си трансфер. Двугодишен договор с клуба подписа националът Спас Делев. След като премина медицински изследвания, футболистът и президентът на тима от Кърджали Петър Пешев се разбраха за личните условия и парафираха контракта. Това се случи в кантората Vasilev & Co. Consulting Футболистът ще се присъедини към новия си отбор още днес.Припомняме, че в края на сезона нападателят бе свързван със завръщане на \"Армията\". За последно крилото бе част от Погон Шчечин.Контрактът му обаче изтече с края на изминалата кампания и още тогава от ръководството на полския отбор намекнаха, че Делев ще се завърне в ЦСКА.През кариерата си бързакът от село Ключ е играл за Пирин Благоевград, ЦСКА, Мерсин, Лас Палмас, Локомотив Пловдив, Берое и Погон.", "date": "2019.08.08", "title": "Арда се подсили с наш национал"}
{"url": "https://offnews.bg/kultura/bafta-dobavia-nova-kategoria-za-kasting-rezhisiori-708922.html", "text": "Британската академия за филмово и телевизионно изкуство (БАФТА) обяви, че от следващото издание през 2020 година ще има нова категория. Отличие ще бъде връчвано и за кастинг като то ще се дава какво за филми, така и за телевизия, предава „Гардиън“.Председателят на академията Пипи Харис казва в изявление, че за тях ще бъде удоволствие да включат високо професионалната работа на кастинг режисьорите за пръв път. „Кастингът е от съществено значение за кино и телевизионната индустрия и е жизненоважен за насърчаването на разнообразието по екраните\", добавя тя.Познатата с работата си по „Красавицата и Звяра“, „Съзряване“ и предстоящият мюзикъл „Котките“ – изтъкнатият кастинг режисьор Люси Бевън, благодари от името на всички кастинг режисьори. \"За нашата индустрия е голяма чест да бъде призната от БАФТА\", каза тя.Промени ще има и в категорията за оригинална музика, която ще бъде преименувана на „оригинална композиция“, за да подчертае ролята на композитора и неговото произведение и да се признае \"съществената роля, която те играят за разгръщането на историята, атмосферата и емоционалните нотки на филма\".Регламентът за участие на филми си остава същият, въпреки ожесточените критики от страна на собственици на вериги киносалони срещу приемането на филми на „Нетфликс“. Заглавията трябва да се били излъчени в най-малко 10 кина. В изявлението на БАФТА се казва, че решението е било взето след \"обширна консултация с представители на индустрията\". Въпреки това академията си запазва правото да определя дали филмите са разпространени в духа на правилата, а не само за да се квалифицират за наградите.Церемонията по връчване на наградите БАФТА за 2020 г. ще се състои на 2 февруари 2020 г., което е една седмица преди раздаването на оскарите.", "date": "2019.08.08", "title": "БАФТА добавя нова категория за кастинг режисьори"}
{"url": "https://offnews.bg/ikonomika/blizo-100-000-samoleta-sa-preleteli-nad-balgaria-prez-iuli-708913.html", "text": "BULATSA обслужи през юли 99 605 полета, като вътрешните излитащи и кацащи са 2 055, което е с 20.04% повече в сравнение със същия период на миналата година. Международните излитащи и кацащи са 12 693. Увеличение има и при обслужените прелитащи над България въздухоплавателни средства, които са 84 857.През летния период трафикът над страната нараства и на ден се обслужват около 3 300 полета в това число прелитащи, излитащи и кацащи.В натоварените дни, на работно място Контрол (което обслужва прелитащия трафик) се откриват около 10-12 сектора, като всяка двойка ръководители на полети контролира около 10 прелитащи самолета едновременно. В пиковите моменти те могат да нараснат до 16, а общата бройка въздухоплавателни средства в небето над България в даден момент може да достигне до 130 самолета.От началото на годината до сега BULATSA отчита увеличение на трафика с 1.17%, като се очаква тенденцията да продължи.", "date": "2019.08.08", "title": "Близо 100 000 самолета са прелетели над България през юли"}
{"url": "https://offnews.bg/temida/sadat-reshava-miarkata-na-sobstvenika-na-tad-grup-708873.html", "text": "Апелативният специализиран наказателен съд решава днес окончателно с каква мярка за неотклонение ще бъде собственикът на . Той беше задържан на летище София при завръщането си от Канада в края на юли. Прокуратурата му повдигна обвинение за подбудителство към кибертероризъм и поиска Тодоров да остане за постоянно в ареста.СНС го пусна срещу гаранция от 100 000 лева. И защитата на Тодоров, и обвинението обжалват решението на специализирания съд.", "date": "2019.08.08", "title": "Съдът решава мярката на собственика на ТАД груп"}
{"url": "https://offnews.bg/obshtestvo/13-dni-bez-topla-voda-v-geo-milev-i-chasti-ot-iavorov-708875.html", "text": "Без топла вода от днес до 20 август остават в „Гео Милев“ и части от „Яворов“, съобщи Топлофикация София.Причината за студения душ е извършване на профилактика и належащи ремонти на топлопреносната мрежа.  Топлоснабдяването на сградите по „Цар Иван Асен II“, кв. „Яворов“ - блокове от 1 до 27, 77 и 78, както и „Подуяне“ - Център и Редута ще се осъществява от ТЕЦ „София“. Списък на сградите, които няма да разполагат с топла вода е публикувана “Топлофикация София” ЕАД поднася своите извинения на засегнатите клиенти за причиненото неудобство и разчита на тяхното разбиране!", "date": "2019.08.08", "title": "13 дни без топла вода в Гео Милев и части от Яворов"}
{"url": "https://offnews.bg/sviat/sblasatci-v-kirgizstan-spetcchasti-shturmuvaha-doma-na-bivshia-prezid-708892.html", "text": "Сблъсъци избухнаха в Киргизстан, след като спецчасти от централноазиатската република щурмуваха дома на бившия президент на страната Алмазбек Атамбаев и опитаха да го задържат, а негови поддръжници влязоха в бой с тях.Акцията край столицата на бившата съветска република приключи безуспешно. При нея е бил убит един командос. Той е бил много тежко ранен от изстрел и е издъхнал в болница. Други 36 души са били ранени - както от специалните части, така и от защитниците на бившия държавен глава, информира Министерството на здравеопазването.През това време Атамбаев е останал в къщата, която се намира в покрайнините на столицата Бишкек. Той е обвиняван в корупция, в каквато отрича да е замесен. Атамбаев и настоящият държавен глава  Сооронбай Жеенбеков са в конфликт. След случилото се Жеенбеков прекъсна отпуска си и се завърна в столицата, където ще се проведе извънреден Съвет за сигурност.Според Държавния комитет за национална сигурност специалните сили са били въоръжени само с гумени куршуми, на които поддръжниците на Атамбаев отговорили със стрелба от огнестрелни оръжия.С падането на нощта пътищата, водещи към къщата, са били барикадирани от поддръжници на Атамбаев.", "date": "2019.08.08", "title": "Сблъсъци в Киргизстан: Спецчасти щурмуваха дома на бившия президент, 1 е убит, 36 - ранени"}
{"url": "https://offnews.bg/tenis/dazhdat-ne-mozhe-da-spre-grigor-dimitrov-video-708897.html", "text": "Най-добрият ни тенисист Григор Димитров демонстрира характер в Монреал, след като остана да тренира и след дъжда, който се изсипа над града.Българинът се готвеше за мача на двойки, който трябваше да изиграе днес през нощта, но в крайна сметка срещата пропадна заради отказ на японеца Кей Нишикори, който бе в тандем с нашенеца.Двамата трябваше да се изправят срещу Жулиен Рохер (Холандия) и Хория Текау (Румъния). Причината за отказа на Нишикори бе тричасовия сблъсък на сингъл на японеца срещу Ришар Гаске, в които той отстъпи пред французина с 7:6 (6), 2:6, 6:7 (4).Часове преди двубоя на Гришо, който не се състоя, в канадския мегаполис заваля силен дъжд, но въпреки това българинът продължи да се готви на корта и да тренира, като по този начин показа, че има намерение час по-скоро да влезе във форма.", "date": "2019.08.08", "title": "Дъждът не може да спре Григор Димитров (видео)"}
