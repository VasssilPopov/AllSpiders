{"url": "https://offnews.bg/politika/poslanikat-ni-v-parizh-vrachva-protestna-nota-zaradi-dumite-na-makron-714607.html", "text": "Посланикът на България във Франция Ангел Чолаков ще връчи протестна нота на френското външно министерство заради думите на президента Еманюел Макрон, че \"предпочита легални имигранти от Гвинея и Кот д'Ивоар вместо украински и български банди\".Това държавният глава каза в интервю за крайнодясното списание “Вальор актюел”.Външният министър Екатерина Захариева е наредила на посланик Чолаков да връчи нотата, а френският посланик у нас Флоранс Робин е извикана в МВнР в понеделник за обяснeния, съобщиха от ведомството.Украинското Външно министерство вече повика френския посланик в страната за обяснения.", "date": "2019.11.02", "title": "Посланикът ни в Париж връчва протестна нота заради думите на Макрон"}
{"url": "https://offnews.bg/sviat/makron-predpochitam-legalni-imigranti-ot-afrika-pred-ukrainski-ili-ba-714606.html", "text": "Предпочитам легалните мигранти от Гвинея и Кот д'Ивоар пред нелегалните украински или български банди, заяви френският президент Еманюел Макрон в интервю за крайнодясното списание „Вальор актюел“, цитирано от БНР.Макрон подчертава, че ще хвърли цялата си енергия срещу създаването на паралелни общества и срещу нелегалната миграция.Авторитетният седмичник “L’observateur” подчертава, че “за първи път президент на Франция дава интервю за крайно дясна медия”. Сп. “Marianne” се възмущава от нескопосаните обяснения на администрацията на Макрон за скандалното интервю. “С това си интервю Макрон зави рязко към крайната десница”, пише от своя страна в. “Liberation”. Остри коментари има и във вестниците Le Parisien и Le Figaro, съобщава БГНЕС.Украинското министерство на външните работи извика френския посланик да даде обяснения за думите на Макрон относно „украинските банди”, съобщи говорителката на министерството Екатерина Зеленко, предаде БГНЕС.“По време на разговора френският посланик отбеляза, че Франция няма претенции към гражданите на Украйна, които посещават страната. Следователно думите на Макрон, засягащи проблематиката на миграцията и законното трудоустройство, са били извадени от контекста”, каза Зеленко след разговора с френския дипломат в Киев. Тя отбеляза, че „между Киев и Париж съществува пълно разбиране и сътрудничество в реализация на договореностите за движението на гражданите от двете страни”.Интервюто на Макрон се интерпретира като намигане към дясното и търсене на по-добро позициониране срещу Марин льо Пен за президентските избори през 2022 г., посочва агенция ДПА.Българското Външно министерство ще изпрати протестна нота до Франция чрез посланика ни в Париж.Вицепремиерът Красимир Каракачанов и евродепутатът от ВМРО Ангел Джамбазки настояха за бърза реакция от МВнР.Ето какво написа Каракачанов във „Фейсбук“:", "date": "2019.11.02", "title": "Макрон: Предпочитам легални имигранти от Африка пред украински или български банди"}
{"url": "https://offnews.bg/futbol/problemi-v-arsenal-zaradi-slabia-anglijski-na-menidzhara-714596.html", "text": "Мениджърът на Арсенал Унай Емери на моменти се затрудненява с комуникацията с играчите, което е причината за напрежение в отбора, пише британският \"The Independent\".Испанецът не говори английски достатъчно добре, така че някои от футболистите на лондончани имат трудности да го разберат. Емери вече беше изправен пред подобни проблеми, когато работеше в Пари Сен Жермен.Специалистът е в открит конфликт с капитана на тима Гранит Джака, който се скара с феновете на Арсенал. Играчите на лондонския клуб взеха страната на своя съотборник.Днес \"артилеристите\" приемат на своя стадион \"Емиратс\" Уулвърхемптън в двубой от 11-ия кръг на английската Висша лига. Срещата между двата отбора започва в 17:00 часа българско време.", "date": "2019.11.02", "title": "Проблеми в Арсенал заради слабия английски на мениджъра"}
{"url": "https://offnews.bg/obshtestvo/elektronnite-uslugi-na-kadastara-sa-s-30-po-evtini-714608.html", "text": "Електронните услуги на Агенцията по геодезия, картография и кадастър (АГКК) са с 30% по-евтини от документите на хартиен носител, съобщи МРРБ.Едни от най-често търсените – издаването на скица на имот или схема на самостоятелен обект - на хартия струват 20 лв., а заявените и получени електронно – 14 лв. Друга важна промяна е, че скиците и схемите вече са безсрочни, освен ако няма промяна в обстоятелствата за имота.Предоставяните от АГКК електронни услуги са същите като тези, които гражданите и бизнесът могат да получат на гише. Изготвянето на заявените на място или онлайн документи отнема едно и също време в зависимост от срока на услугата – обикновена, за която са необходими 7 дни, или бърза, чийто срок е тридневен, посочват от МРРБ.Най-бързият и удобен начин за тяхното заявяване и получаване е по електронен път, чрез Кадастрално-административната информационна система на кадастъра - . За да може да бъде използвана, е необходимо да се направи регистрация, която отнема няколко минути. Заявяването на услуга също не отнема много време. За някои от тях, с цел удостоверяване на данни, е необходимо заявителят да се идентифицира с електронен подпис. Ако гражданите не разполагат с такъв, могат да получат заявения от тях документ в офис, където ще трябва да покажат необходимите документи – за собственост на имот или други, необходими за съответната услуга, обясняват от министерството.Услугите от кадастралната карта са общо 12, от Геокартфонд – 19, а извършваните справки са 13. Сред тях, освен предоставянето на скица на имот или схема на самостоятелен обект, са също нанасяне на настъпили промени в кадастрална карта или в кадастралния регистър на недвижимите имоти, предоставяне на извадка от архивен план в цифров вид, справка по кадастрална карта и други.Чрез картата в КАИС, която е със свободен достъп, може да се потърси информация за имот или сграда по различни начини – чрез въвеждане на данни за адрес или чрез идентификатор, който е като „ЕГН\". Първите 5 цифри от номера дават информация за населеното място, следващите 4 обозначават кадастралния район, а тези след тях – номера на имота. Ако в него има сграда или самостоятелен обект (апартамент в жилищен блок, например), те също се обозначават с допълнителни цифри.С промени в Закона за кадастъра и имотния регистър и наредби към него инженери по геодезия вече също могат да издават скица на имот или схема на самостоятелен обект. Така се разширява още кръгът от възможните начини, по които гражданите и бизнесът могат получават кадастрални услуги. Досега, освен от службите по геодезия, картография и кадастър, такива се предоставят също от общини, служби по земеделие и нотариуси.За да извършват тези услуги, според последните изменения на Закона за геодезията, картографията и кадастъра, инженерите по геодезия трябва да са правоспособни, което означава, че трябва да имат образователно-квалификационна степен „магистър\" и минимум 2 години професионален стаж в областта на кадастъра.Правоспособните лица ще имат право на достъп до информационната система на кадастъра, какъвто имат общинските служби по земеделие и общините. Чрез нея, правоспособните лица ще имат право само да получават скици на поземлени имоти, скици на сгради, схеми на самостоятелни обекти в сгради и в съоръжения на техническата инфраструктура, както и удостоверения за наличие или липса на данни, но няма да могат да правят изменения на данните в тези документи и в кадастралната карта и кадастралните регистри. Документите ще се изработват автоматично от информационната система на кадастъра, ще бъдат разпечатвани от правоспособните лица и след като те ги удостоверят, ще ги предоставят на потребителите на хартиен носител. Тези документи ще имат силата на официален документ, издаден от АГКК.Предоставянето на тази възможност ще подпомогне работата на службите по геодезия, картография и кадастър предвид увеличаването на териториалното покритие на страната с кадастрална карта и кадастрални регистри, което до края на годината се очаква да достигне 95%. За съдействието, което общини оказват на АГКК при обслужването на граждани, в бюджета им постъпва разликата в стойността на таксата между електронен и хартиен документ. За изпълнение на заявената от потребителя услуга общините получават от Агенцията по геодезия, картография и кадастър електронен документ, таксата за него постъпва в бюджета на Министерството на регионалното развитие и благоустройството, а общините разпечатват и предоставят на потребителя съответния документ на хартиен носител. Очаква се в резултат на нормативната промяна, която е в сила от началото на месеца, да се увеличи броят на общините, които желаят да подпомагат службите по геодезия, картография и кадастър. Към момента това се прави от малко над половината от местните власти в страната. ", "date": "2019.11.02", "title": "Електронните услуги на кадастъра са с 30% по-евтини"}
{"url": "https://offnews.bg/futbol/igrachite-na-tcska-shte-lageruvat-v-albena-predi-macha-s-cherno-more-714603.html", "text": "Играчите на ЦСКА ще бъдат на лагер в Албена преди гостуването на \"чевените\" на Черно море в среща от 15-ия кръг на Ефбет Лига. \"Армейците\" тръгват за морето в понеделник сутринта.Двубоят е във вторник, от 17:30 часа. Столичани имат проблеми с контузени футболисти, но в тима са налични достатъчно опции за замяна на състезателите, получили травми.Добрата новина за треньора Милош Крушчич е, че Рафаел Енрике ще се върне в София до две седмици, твърди \"Тема Спорт\". Контузеното крило на ЦСКА ще се прибере на 14 ноември. Както е известно, бразилецът бе в родината си, за да проведе част от своето възстановяване след контузията, която получи по време на предсезонната подготовка.В Бразилия той се подложи на различни процедури. Енрике пропуска мачовете до края на годината, но ще е напълно здрав за старта на зимната подготовка на ЦСКА.", "date": "2019.11.02", "title": "Играчите на ЦСКА ще лагеруват в Албена преди мача с Черно море"}
{"url": "https://offnews.bg/politika/cheren-piar-falshivi-plakati-v-4-stolichni-rajona-v-denia-za-razmisal-714609.html", "text": "Фалшиви плакати с черни пиар послания бяха разпространени в деня за размисъл в четири от столичните райони, в които утре предстои балотаж за кметове.За това сигнализира един от засегнатите - Константин Павлов-Комитата. Кандидатът на \"Демократична България\" за Район \"Лозенец\" е подал сигнал до ОИК за нарушението.\"Мой познат ми изпрати снимки на ето този \"агитационен\" материал, който нито аз, нито щабът ми сме одобрявали. Не знам дали е приятел, който е искал да помогне, или \"приятел\", който иска да подмени посланията ми. Предполагам, че е второто, защото са ми изболи очите, вместо да ми изпишат веждите и защото последните дни се уверявам, че статуквото е притеснено колко близо сме до победата и промяната в \"Лозенец\". Незабавно сезирах ОИК. Всъщност подобни отчаяни ходове показват, че днес наистина е важен ден за размисъл! Моля, приятели от Лозенец, съберете това от входовете и го поставете в жълтите кофи за рециклиране\", написа Павлов във фейсбук.По информация на OFFNews подобни \"агитационни\" материали са отпечатани и разпространени и в районите \"Овча купел\", \"Оборище\" и \"Изгрев\". В първите два на балотажа се изправят кандидати на ДБ и ГЕРБ/СДС, а в \"Изгрев\" - на ГЕРБ/СДС и БСП. Кандидатите, отпечатани на плакатите, категорично отричат да са поръчвали материалите.От ОИК-София казаха за OFFNews, че не са разглеждали такъв сигнал, но ако получат, ще реагират.", "date": "2019.11.02", "title": "Черен пиар: Фалшиви плакати в 4 столични района в деня за размисъл"}
{"url": "https://offnews.bg/temida/povdignaha-obvinenia-na-trima-targovtci-na-glasove-v-gorna-oriahovitca-714612.html", "text": "Районната прокуратура в Горна Оряховица повдигна обвинение на трима мъже за търговия с гласове за местните избори. Обвиняемите са в ареста за 72 часа. В понеделник прокуратурата ще решава дали да им поиска постоянно задържане, предаде БНР.На 1 ноември вечерта са арестувани 65-годишен мъж с прякор Путаша от село Петко Каравелово, друг на 56 години от село Драганово и 38-годишен от село Първомайци.Те са обвиняеми за това, че от 17 до 27 октомври на територията на община Горна Оряховица са организирали предлагането на пари на избиратели, за да ги склонят да гласуват в полза на определен кандидат за кмет на Горна Оряховица.Според близки до разследването предлаганите суми варирали от 30 до 100 лева за глас, а парите щели да бъдат платени срещу снимана с телефон бюлетина при гласуването.Ако обвиняемите бъдат признати за виновни, ги грози от 1 до 7 години лишаване от свобода и глоба от 10 000 до 25 000 лева.Областната дирекция на МВР във Велико Търново проверява сигнали за купуване на гласове в деня за размисъл в общините Горна Оряховица, Златарица и Лясковец. На този етап няма задържани.Съставени са предупредителни протоколи, включително и на представители на една от политическите партии, чийто кандидат за кмет утре е на балотаж.", "date": "2019.11.02", "title": "Повдигнаха обвинения на трима търговци на гласове в Горна Оряховица"}
{"url": "https://offnews.bg/bojni/konar-makgregar-se-razmina-samo-s-parichna-globa-sled-skandala-v-zaved-714611.html", "text": "Ирландската суперзвезда в смесените бойни изкуства Конър Макгрегър се яви пред съда в Ирландия, за да отговаря за за побоя над възрастен мъж в заведение в Дъблин.Това се случи през средата на август, когато се появиха възмутителни кадри от видеокамера във въпросния пъб. Там ирландецът е забелязан да влиза в спор с възрастен човек, след като мъжът отказва да опита вкуса на уискито на Макгрегър.Властите в родината на боеца му повдигнаха обвинение в нападание и той се призна за виновен. Решението на съда беше да глобят Макгрегър с 1000 евро и сега той ще може да се фокусира върху своето завръщане.В съда Макгрегър се извини на жертвата Дезмънд Киоу, който прие извинението. След съдебното заседание обаче ирландската звезда отказа да говори с медиите.Преди няколко дни бе обявено, Конър че се завръща в октагона на 18-ти януари в Лас Вегас и вече може да си отдъхне, защото проблемите му с властите са с 1 по-малко.Ирландецът не се е бил от година, когато загуби от Хабиб Нурмагомедов на UFC 229.", "date": "2019.11.02", "title": "Конър Макгрегър се размина само с парична глоба след скандала в заведението"}
{"url": "https://offnews.bg/dw/zapadat-tlaska-balkanite-v-ratcete-na-chuzhdi-igrachi-714613.html", "text": "Липсата на реална перспектива за прием в ЕС води до отвръщане от Запада и помага на други играчи, като Русия, Китай и Турция, да засилват влиянието си на Балканите. Това пише в обширна публикация швейцарският \"Нойе Цюрхер Цайтунг\" (НЦЦ) по повод отказа на ЕС да даде дата за начало на преговорния процес със Северна Македония и Албания. Изданието припомня, че само седмица след френското вето на срещата на върха на ЕС още един министър-председател на балканска държава (Ана Бърнабич) е взела самолета за Москва, за да се договаря за свободна търговия с Евразийския икономически съюз, в който Русия свири първа цигулка.Съвсем в унисон с това събитие сръбският президент Александър Вучич каза за \"Файненшъл таймс\", че последната среща на върха на ЕС е показала необходимостта да се поддържат близки контакти с Пекин и Москва. Несъмнено ЕС и Западът загубиха голяма част от доверието и инициативата си на Балканите. След войните, съпътствали разпада на Югославия, отношенията между Брюксел и страните от региона винаги са стъпвали на обещанието, че икономическите и демократичните реформи ще бъдат възнаграждавани със стъпки напред в процеса на интеграцията на тези страни.На фона на очевидната умора от разширяването обаче този модел функционираше още преди последната среща на върха на ЕС вече само на теория, се казва по-нататък в публикацията. А след отказа спрямо Северна Македония той вече не действа дори и на теория. Въпреки силната съпротива, правителството в Скопие намери начин да реши спора си с Гърция за името на страната, за да открие пътя към започването на преговори за членство в ЕС. Но то не беше възнаградено за това.Тесни контакти, засилващо се влияниеВ същото време през последните години Русия, Китай и Турция успяха да разширят сериозно своето присъствие в страните от региона. Няколко фактора облагодетелстват това развитие. Путин, Ердоган и Си Цзинпин са желани гости за автократичните държавни ръководители на Балканите, защото не им се налага да слушат поучения на тема демокрация и правова държава, както правят повечето западни лидери.Русия е популярна най-вече в славянско-православните региони, където се възприема като консервативен ценностен противовес на \"упадъчния\" Запад. Турция пък има интереси към регионите с мюсюлманско население и поддържа, най-вече със Сърбия, тесни икономически контакти. Китай присъства в района като инвеститор - с изключение на Косово, чиято независимост Пекин не признава, всички останали страни от региона участват в китайската инициативаСътрудничество с държавите от Централна и Източна Европа, т.нар. формат \"17 плюс 1\". Всички те разчитат на средства отвън, за да модернизират остарялата си инфраструктура. И понеже нямат достъп до структурните фондове на ЕС, инвестициите от Китай или Турция са добре дошли за тях.Реални рисковеНарастващо влияние на тези държави в региона обаче крие реални рискове за балканските страни, се казва по-нататък в публикацията на НЦЦ. Москва се опитва да подкопае разширяването на западното влияние в региона, най-вече по линия на НАТО. А нарастващото разочарование от ЕС прави задачата на Москва по-лесна. Миналата седмица за първи път Русия прехвърли модерната си ракетна система S-400 в Сърбия за нуждите на съвместно военно учение.А финансираните от Китай големи проекти в региона, които често вървят ръка за ръка с корупционни практики, имат потенциала да подкопават демократичните и правни стандарти.Политически наблюдатели в Брюксел смятат, че и ЕС носи част от вината за това развитие. В тази връзка румънската евродепутатка от фракцията \"Обновена Европа\" Клотилд Арман предупреждава, че като им отказва подкрепа, ЕС тласка страните от Западните Балкани към сферата на влияние на Китай и Русия. \"Не можем да караме тези страни да стоят и да чакат пред затворена врата и да се надяваме, че те няма да почукат на други врати\", казва тя за ДВ. А анализаторът от Европейския център за политически изследвания Ерван Фуер очаква на Балканите да се засилва тенденцията на сближаване с Изтока - не само с Русия, а и с Китай.Ограничено сътрудничествоИ все пак е малко вероятно Москва или Анкара да се превърнат в новите гравитационни центрове за страните от Балканите, допълва картината швейцарският НЦЦ, добавяйки, че обемът на сътрудничество с тези страни се надценява.Само 6 процента от външната търговия на страните от региона е с Русия, а огромният дял - 73,5 процента от нея се падат на ЕС, посочва изданието. И в това отношение подписаното от Сърбия споразумение за свободна търговия с Евразийския икономически съюз, доминиран от Русия, също няма да промени нищо съществено.Като цяло авторитарните държави от Изтока не могат да предложат на страните от Балканите повече, отколкото Западът. Дори в една Сърбия, където доброто отношение към Русия има дълбоки традиции, 45 процента от населението на страната се обявява за членство в ЕС. И само 17 на сто от сърбите се изказват в полза на сътрудничеството в рамките на доминирания от Русия Евразийски икономически съюз, четем още в статията на НЦЦ.", "date": "2019.11.02", "title": "Западът тласка Балканите в ръцете на чужди играчи?"}
{"url": "https://offnews.bg/tenis/grigor-se-bori-mazhki-no-otstapi-pred-dzhokovich-714614.html", "text": "Най-добрият ни тенисист Григор Димитров показа сърцата игра, но все пак загуби от световния номер 1 Новак Джокович с 6:7(5), 4:6 в полуфинална среща на турнира от сериите Мастърс 1000 в Париж.Поражението днес официално сложи край на сезона за българина. Добрата новина за Гришо е, че от утре той ще се върне в Топ 20 на ранглистата на АТР.В първия сет на мача между двамата бе изключително равностоен и не се стигна дори до точки за пробив в него, като в крайна сметка всичко трябваше да се реши след тайбрек. В него определено Григор има за какво да съжалява, тъй като поведе с минипробив и 5:3 точки, но след това се пропука и позволи на сърбина да спечели следващите четири точки и съответно да вземе частта.Втората част отново започна равностойно, но Джокович все пак успя да пробие в петия гейм и така да вземе аванс и да се доближи още повече до крайния успех.На финала във френската столица Ноле ще се изправи срещу победителя от двойка Денис Шаповалов - Рафаел Надал, които ще играят малко по-късно днес.", "date": "2019.11.02", "title": "Григор се бори мъжки, но отстъпи пред Джокович"}
{"url": "https://offnews.bg/112/57-godishen-mazh-zagina-pri-pozhar-vav-varnensko-714605.html", "text": "Мъж на 57 години е загинал при пожар, избухнал късно снощи в село Попович, Варненско.Сигнал за инцидента е получен на телефон 112 около 23 часа, съобщиха от ОД МВР-Варна.Пожарът е възникнал в къща в селото, като огънят е обхванал цялата постройка.При гасенето огнеборците са намерили мъртъв обитателя на къщата.По случая е образувано досъдебно производство. Изясняват се причините и обстоятелствата около случая.", "date": "2019.11.02", "title": "57-годишен мъж загина при пожар във Варненско"}
{"url": "https://offnews.bg/sviat/niama-raneni-balgarski-voenni-pri-obstrelite-v-kandahar-714616.html", "text": "Няма пострадали български военнослужещи и не са нанесени материални щети при ракетен обстрел на базата на международната коалиция в Кандахар, Афганистан, съобщиха от министерството на отбраната в София.На 2 ноември базата на международната коалиция на летище Кандахар е била подложена на два обстрела с ракетни снаряди.Първият ракетен снаряд е бил изстрелян в 00.43 ч. местно време (22.13 ч. българско време на 1 ноември), а вторият - в 1.37 ч. местно време (23.07 ч. българско време на 1 ноември).В провинция Даркад при експлозия на бомба, заложена на пътя до селско училище, са загинали 9 деца, едно е тежко ранено, съобщават агенциите.Според местната полиция взривното устройство е дело на талибаните, но до момента от тяхна страна няма изявление.", "date": "2019.11.02", "title": "Няма ранени български военни при обстрелите в Кандахар"}
{"url": "https://offnews.bg/futbol/majkata-na-ronaldo-se-nahvarli-sreshtu-futbolnata-mafia-714610.html", "text": "Майката на суперзвездата Кристиано Роналдо - Долореш Авейро хвърли тежки обвинения срещу футболната мафия. Тя говори пред изданието \"А Бола\" и заяви, че нападателят на Ювентус няма да спечели шеста Златна топка, защото е португалец.\"Ако футболната мафия не беше срещу Кристиано, той щеше да спечели още Златни топки. Ако беше испанец или англичанин, нямаше да се държат с него по този начин.Всичко идва от това, че е португалец от Мадейра. Ако погледнем какво направи през тази година, Кристиано заслужава Златната топка\", каза Авейро.Иначе тази вечер Ювентус гостува на Торино в градското дерби от 11-ия кръг на италианската Серия А. Срещата започва в 21:45 часа българско време.Ден преди дербито треньорът на Юве Маурицио Сари разкритикува системата VAR. Специалистът не харесва когато въпросната система за видеоповторения се намесва във всеки един аспект от играта.\"Предпочитам, когато съдиите контролират случващото се на терена\", обяви специалистът по време на пресконференцията преди мача.\"Не всички ситуации трябва да се решават след намеса на VAR. Просто играта става съвсем зависима от тази система. Има разби абсурдни правила към които трябва да се адаптираме\".\"Изобщо не ми харесва това. Футболът не е създаден, за да се търсят микроскопични грешки в него. Сега се случва да се използва тази система по 3-4 пъти на мач, а аз съм против това\", каза Сари.", "date": "2019.11.02", "title": "Майката на Роналдо се нахвърли срещу футболната мафия"}
{"url": "https://offnews.bg/sviat/turtcia-shte-deportira-saprugi-na-isliamski-teroristi-v-rodnata-im-hol-714615.html", "text": "Главното управление по въпросите на миграцията при вътрешното министерство на Турция смята да депортира две холандски гражданки, които са съпруги на джихадисти от Ислямска държава, предаде Анадолската агенция.Гражданките на Холандия Каутар С. и Фатима Х. през 2013 г. се запознали в интернет с двама терористи от Ислямска държава, след което пристигнали в Турция за среща на живо.После двете двойки се прехвърлили нелегално в Сирия, където се оженили. Там Каутар С. родила две деца, а Фатима едно.Но мъжете им загинали в бойни действия, което накарало двете жени нелегално да преминат в Турция с намерението да се завърнат в Холандия. В Анкара те поискали от посолството на страната си да им бъде организирано прибирането у дома.Посолството обаче се свързало с турските власти и жените били доставени в отдела за борба с тероризма в столичното управление на полицията.След приключване на разследването джихадистките съпруги ще бъдат пратени в главното управление по въпросите на миграцията в Турция, за да ги подготвят за депортацията.Холандски медии обаче пишат, че властите са започнали процедура за отнемане на гражданството на Фатима Х., за да предотвратят нейното завръщане.", "date": "2019.11.02", "title": "Турция ще депортира съпруги на ислямски терористи в родната им Холандия"}
{"url": "https://offnews.bg/obshtestvo/dashteriata-na-stoianka-mutafova-triabvashe-da-izbera-ot-dvete-zlini-714602.html", "text": "„Състоянието ѝ се влоши ненадейно. В болницата установиха, че тя има гной в жлъчката. Поставиха ми две условия – жлъчката да бъде отстранена с операция и силна упойка или тя да се пръсне и Стоянка да си отиде за няколко дни. Трябваше да избера от двете злини - едната. Съгласих се за операцията”, сподели в интервю за  дъщерята на Стоянка Мутафова - Мария Грубешлиева (Муки) за състоянието на майка си.Вчера стана ясно, че голямата актриса е претърпяла тежка операция и се възстановява в бившата Правителствена болница. В момента 97-годишната икона на българската култура е в реанимация.„След операцията тя излезе в доста добро състояние. Каза ми, че ме обича и беше доста комуникативна. Малко по-късно обаче се наложи тя да бъде интубирана и вдигна висока температура. Сега се възстановява, но бавно”, допълни дъщеря ѝ.", "date": "2019.11.02", "title": "Дъщерята на Стоянка Мутафова: Трябваше да избера от двете злини едната"}
{"url": "https://offnews.bg/112/mvr-oshte-izdirva-shofiora-ubil-velosipedist-v-sofia-714604.html", "text": "Все още не е заловен шофьорът, блъснал и убил велосипедист на кръстовището при стадион \"Локомотив\" в столицата, съобщи БТА. МВР издирва очевидци на инцидента.На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя.Въпреки усилията на лекарите в \"Пирогов\", Константин почина от тежките травми. Остави наша колежка вдовица и две момиченца - сираци.От СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.11.02", "title": "МВР още издирва шофьора, убил велосипедист в София"}
{"url": "https://offnews.bg/obshtestvo/puskat-dopalnitelen-transport-za-arhangelova-zadushnitca-714487.html", "text": "Допълнителен транспорт пуска Столична община за Архангелова задушница днес. Разкрива се временна трамвайна линия № 7А с маршрут ж.к. “Борово” – кв. “Орландовци”. Осигуряват се допълнителен брой коли за трамвайна линия № 4 и трамвайна линия № 18, която ще се обслужва от 200-местни мотриси. Пускат се допълнителен брой коли по тролейбусна линия № 9.Ще се разкрие временна автобусна линия № 83-А с маршрут: от Зоопарка по маршрута на автобусна линия № 83 до бул. „Ломско шосе”, наляво по бул. „Ломско шосе”, наляво по ул. „Бели Дунав” и по ул. „Хан Кубрат” по маршрута двупосочно.Ще разкрие временна автобусна линия № 108-А с маршрут: от ж.к. “Люлин – 5” по стария маршрут на автобусна линия № 108 (в посока ул. “Бели Дунав” – от бул. “Сливница” по ул. “Адам Мицкевич”) до ул. “Бели Дунав”, надясно по ул. „Хан Кубрат”, наляво по ул. „Христо Силянов”, наляво по бул. „Ломско шосе”, наляво по ул. „Бели Дунав” и по ул. „Хан Кубрат” по маршрута двупосочно.Временни автобусни линии: № 18-А с маршрут: автостанция “Орландовци” – гробищен парк “Малашевски гробища” по маршрута на автобусна линия № 18.№ 79-А с маршрут: надлез “Надежда”, ул. “История Славянобългарска”, ул. “Индустриална”, ул. “Константин Стоилов”, бул. “Ген. Данаил Николаев”, бул. “Владимир Вазов”, ул. “Тодорини кукли”, ул. “Река Велека” и по бул. “Владимир Вазов” по маршрута двупосочно№ 86-А с маршрут: АТ „Малашевци“, ул. “Резбарска”, пл. “Сточна гара”, бул. “Сливница”, обратен завой на ул. “Опълченска” и по маршрута двупосочно.№ 90-А с маршрут: автостанция „Изток“, бул. “Ботевградско шосе”, ул. “Александър Екзарх”, ул. “Река Велека”, ул. “Васил Кънчев” до гробищен парк “Малашевски гробища”. ", "date": "2019.11.02", "title": "Пускат допълнителен транспорт за Архангелова задушница"}
{"url": "https://offnews.bg/obshtestvo/dazhdat-si-otiva-temperaturite-se-pokachvat-do-16-gradusa-714521.html", "text": "Днес времето ще е тихо и сухо. Валежи в цялата страна не се очакват, а дневните температури ще се покачат с няколко градуса в сравнение с вчерашния ден, сочи прогнозата на НИМХ.Ще бъде предимно слънчево.Максималните температури за деня са между 11 и 16 градуса. За София се очаква да достигнат 14 градуса.Минималните ще са около 4-5 градуса, а за Благоевград и Сандански - 7 и 9 градуса.Очаква се слаб, до умерен вятър.Затоплянето ще продължи и утре. Слънчевото и тихо време ще се запази в цялата страна, а температурите ще се покачат с още няколко градуса - до 21.", "date": "2019.11.02", "title": "Дъждът си отива, температурите се покачват до 16 градуса"}
{"url": "https://offnews.bg/horoskop/horoskop-za-2-8-noemvri-ot-antonia-mechkova-714135.html", "text": "Задушница ви вкарва в период, когато упорството не гарантира големи доходи и похвали. Овните да се огледат за нови партньорства, в понеделник може да се върнат към стари уговорки, да „притоплят” идеи, но да не се месят в чужди спорове. От вторник до четвъртък ще поемате повече задачи в екипа си, ала ще се държите в сянка и търпеливо ще чакате приятели и близки да ви подкрепят. На Архангеловден си дайте пауза – и на купони няма да се отпуснете, мислите за трудни проекти и кариера. В любовта май някои не правят най-точен избор. Този уикенд ви натоварва с разни задачи, действайте по тях всеотдайно и много внимателно. При група Телци се очертава риск от щети или нежелани промени. В понеделник не взимайте страна в споровете на околните, а после следете развоя на ситуацията, за да се възползвате от малките шансове. Може да ви винят в безразличие и пр., а не е ли по-важно, че поемате голяма тежест в екипа и го теглите напред? Бдителните ще си спестят ядове и разочарования в работата и в петък ще се уверят: посели са здраво семе, ще има какво да жънат.Началото на този период не е леко и за вас, в работата или за по-личните неща може да се почувствате неразбрани, излъгани. Близнаците да не се поддават на мрачни мисли, в понеделник да огледат всеки детайл в ситуацията, предстоят доста усилия, включително за привличане на сътрудници. От сряда не е нужно толкова да мъдрувате, а с гъвкавост и малки стъпки да прокарвате идеите си. Четвъртък е за повече контакти, но избягвайте прекалености, а в петък и не разкривайте всичките си планове, пречките ви водят към нови добри шансове.От събота до вторник сте пълни с енергия, ако не се хванете с мащабни идеи или не установите ново партньорство, ще се готвите упорито за изяви през работната седмица. Раците да не бързат, в понеделник има да приключват куп стари задачи, а плановете си трябва да прецизират във вторник. В сряда резултатите все още са нисички, но вие следва да отдъхнете, да се погрижите за укрепване на здравето. През следващите 2 дни бъдете тактични, понеже ще пренареждате съюзници, някои не са благодарни за услуги, не залягат в делата.Вие си налагате куп ограничения от тази Задушница, май няма да споделяте и нови идеи за изява и печалби. В понеделник рутинните дела са повече, навярно във вторник много Лъвове ще имат и редица финансови притеснения. После по-консервативните от знака няма да са склонни да се впускат в начинания, но има и група, която ще лови и най-малки шансове за промени. В сряда пречките са големи, в четвъртък расте и вашето нетърпение за авантюри, та може да се отправите надалече, сред нови хора. Тактично изяснете въпроса с най-близки.До Архангеловден ще си позволите доста паузи за срещи с познати и близки, за купони. Не е зле да бъдете по-пестеливи в тази насока, от Задушница вашето настроението е твърде променливо, не изяснявате обстоятелствата в деловата сфера и свои лични отношения. Някои Деви ще изчакат с решение за раздяла с близки, други виждат: пламенните чувства бързо гаснат. Дано още вторник ви зареди с търпение, работата е много, а споровете сега вредят – хем могат да ви подтикнат към грешки, хем е рано да разкривате плановете си, и то на маса...Това 7-дневие е по-динамично, някои са на купонджийска вълна и не им отива. По-добре Везните да се съсредоточат в работата си, откриват им се благодатни шансове за изява и печалби още в понеделник. Ако се колебаете и протакате, ще ги пропилеете и в сряда-четвъртък се сърдете на себе си, не на околните. Мнозина ще привлекат търпеливо подкрепа от близки и още съмишленици, за плана им трябват нови съюзници. Сега следва по-оперативно да отстранявате грешки, ако някъде се спънете. Някои ще се радват на чудесно време с любим.На Задушница влизате в напрегнат период, овладейте желанието да налагате мнение на близки, познати, колеги. До Архангеловден Скорпионите имат куп проблеми за решаване, а стремежът към забавления май надделява от вторник до четвъртък. Подбирайте си екипи и компании, за да не се пресилвате, а и да не ви подвеждат с неуместни идеи за изява и печалби. После и да се сърдите някому, решението ще си е ваше и следва да бъде просто и ясно. В сряда ви тежат финансови грижи, няма да споделяте, но проявете бдителност, пестете.Динамично 7-дневие за вас, мнозина ще прокарват свои идеи, ще агитират за подкрепа в начинанията си. Други Стрелци се радват на споделена любов, с партньора времето им лети и ги окриля. В понеделник е редно да обмислите до най-големи подробности стратегията си, някои излизат от сянката на шефове, влиятелни колеги. Във вторник грижата ви е за равностойни партньорства, колкото и да са добри идеите ви, разбирателството и взаимното допълване са важни в сряда и четвъртък. Тогава има поводи за спорове, проявете търпение. Съботата слага началото на добър период за мнозина, дълго са подготвяли проекти и са се борили за реализацията им с опоненти, с неразбиране. Доста Козирози даже може да се чувстват уморени, да се погрижат за тонизиране, от понеделник до петък промените ще вървят по-спокойно. Във вторник пречки ще засилят строгостта ви към близки хора, по-разумно е да им помагате, без да афиширате ролята си. В четвъртък наблегнете повече на уреждане на правни и финансови детайли, не разчитате на хазартен успех. Обичта топли душата ви.И на Задушница не забравяте за работата, поемате всички тежести от общата. В понеделник и да критикувате околните, ако не сте бдителни вие – няма да оправите нещата. Във вторник част от Водолеите бързат в начинания, разчитат на рутина, а още сряда ще покаже: печели умереното темпо. И друго – не се мъчете да извличате изгода зад гърба на колеги и партньори, изобщо не е във ваш стил. Нито да омайвате ухажори, на които не държите особено. Соловите изяви оставете за четвъртък-петък, залагайте на искрено старание и търпение.Напрегнато 7-дневие, стремите се към делови и лични промени още от събота. Някои Риби го правят рязко, а е уместно да говорят с близки, да търсят помощ, пък после да поставят условия. В понеделник се натъквате на пречки в изяви, обмислете как ще вържете бюджета си от вторник. Сряда е за изясняване на редица служебни ситуации, може да искате закрила от съответните органи за справедливите си искания, но си подсигурете и гърба, имате си завистници. До Архангеловден усилията ви дават хубави резултати, а привличат и съюзници.", "date": "2019.11.02", "title": "Хороскоп за 2 – 8 ноември от Антония Мечкова"}
{"url": "https://offnews.bg/futbol/brazilsko-ostrie-na-tcska-poluchava-balgarsko-grazhdanstvo-714591.html", "text": "Очаква се бразилецът Евандро съвсем скоро да получи български паспорт, пише \"Тема Спорт\". Така ще бъде разрешен един от важните проблеми в клуба - с играчите извън Европейския съюз.Те в момента са четирима и един трябва да отпадне от групата. Срещу Етър това отново бе руснакът Денис Давидов. Иначе \"червените\" следят изявите на над 10 играчи от 3 континента. Част от набелязаните имена ще пристигнат със сигурност на \"Армията\" през 2020 година.Очаква се \"армейците\" да се подсилят с две или три нови попълнения още по време на зимната пауза на шампионата. Много е вероятно да бъдат привлечени защитник и креативен халф.Новите попълнения обаче няма да са повече от три и предстоящата зимна селекция ще е много по-скромна като бройка от лятната, когато кубът се подсили с близо дузина играчи, предполага изданието.Един от тях - нападателят Томи Юрич, лекуваше контузия през последните две седмици. За момента не е ясно дали той ще попадне в групата за гостуването на Черно море на \"Тича\".", "date": "2019.11.02", "title": "Бразилско острие на ЦСКА получава българско гражданство"}
{"url": "https://offnews.bg/nashite-avtori/kalin-terzijski-dazed-and-confused-714520.html", "text": "Имаше такава песен на Лед Цепелин, да. В нея Джими Пейдж експериментираше с електрическата китара, извличайки звук с лък за цигулка. Но не затова сложих това заглавие, не.Замаян и объркан. Така звучи заглавието - за тези, които още не ползват гугъл преводач.Прочетох един материал из колосално-зашеметяващата сегашна преса (използвам тоя архаичен термин „преса” нарочно, за да предизвикам малко мислене по въпроса „Какво четем всъщност?”) и останах именно Dazed and confused.Журналистически материл. За децата, които се натровили, били натровени, били отровени, били склонени към самоубийство, развили остра инфекция, получили хранително натравяне и т.н.В заглавието се казваше, че версията за смъртта на едното от децата е „склоняване към самоубийство”. Но какво е склоняване към самоубийство, кой е склонявал към самоубийство и кого е склонил – въобще не се разбираше.След това зловещо и в крайна сметка обвиняващо (но неясно кого) заглавие следваше текст, в който се говореше предимно за отравяне с храна.Хм, казах си – че как се самоубиваш с храна?И аз – зашеметен и объркан – се замислих. Защо трябва да се сложи заглавие, в което има такава определена зловещина, а след това да се дрънкат врели-некипели?И всеки един опитен в живеенето в Наше Време човек ще каже: че ти от Марс ли падаш? Въпросът е да подхвърлят стръвта на читателя... Пък после да говорят разни общи приказки!Още бай ти Петьо Блъсков... абе, какъв ти Петьо... още бай ти Йозеф Пулицърин... още той забеляза, че трябва едно потресаващо заглавие, а след това – и никаква информация да не сложиш в материала си,все пак той ще се прочете, а той е сложен там не защото трябва да информира, Бога ми, не... Tой е там, за да привлече именно вниманието на шараните – та да видят рекламите покрай него и да им се натикат тия реклами под прага на критичното внимание, да им се имплантират някъде в „предсъзнаваното” (прощавай, деди Фройд, че така намерки ти използвам терминологията, но и аз съм от пишещата орда и не цепя басма ни на думи, ни на дявол!)... Tака че – карай, да е весело! Склоняване към самоубийство, разбираш ли!Да прочетем, та да изтръпнем от мрачно вълнение, да се почувстваме като във филм по Агата Кристи или „От местопрестъплението - Маями”.Безбройни зловещи и страховити заглавия – под които се мъдрят изсмукани от пръстите и скапълени писания. Но важното е да е гротескно, да е черно, да е ужасно, да е нечовешко – защото това се търси, това продава, това веднага заковава, Боже помилуй, вниманието на идиотите! (A нима пък не съм чувал куп продуценти на предавания и редактори на списания да мислят именно така за своите читатели/зрители?!)Специално в материала за горките отровени дечица – нищо особено – просто неяснота, обърканост и липса и на малко познаване на медицинската страна на въпроса. Но пък откъде накъде журналист да знае такива специфични неща?Има интоксикации от бактериален произход, има и токсикоинфекции; и симптомите и на едните и на другите, включително и тези симптоми, които могат да дадат указания за специфичния микроорганизъм, който ги е причинил – са добре познати на всички лекари. Информация за това може да се прочете в съвсем прилични количества и в интернет. И струва ми се всеки, който тръгне да пише за нещо, е редно да прочете поне малко за това, за което ще пише.Но всъщност не от това е моето негодувание, не от неинформираността идва! А от, струва ми се, умишленото замъгляване и оплитане, към което често се пристъпва в журналистическите материали с една очевидна цел – да се объркат и оставят читателите в ръцете на една овча, безпомощна и всъщност – доста удобна, именно овча паника! Защо удобна? Защото консуматорът с овчите си инстинкти обича да бъде злощастно, безпомощно объркан – това му дава прекрасен повод да цъка с език и да оправдава черногледството си! Леле, леле, колко е зле, колко е объркано, колко е замаяно и неясно всичко! И колко е страшно! – така пее своята мантра читателят на такива материали; и подобно на всеки медитиращ будист се потапя от джана в джана – все по-високо в уютните селения на обърканото си негодувание и отвращение от света! Много е гот да си замаян и объркан! Леле, леле – плюеш в пазва, цъкаш с език и си повтаряш: по-лошо не е било.И щом по-лошо не е било – значи може и да му отпуснем каиша, нали така?!Та така за объркващите материали. Хаос и уютна, черногледа мисловна суматоха предлагат те.Но тези, които ги създават, не са Лед Цепелин, о, не.", "date": "2019.11.02", "title": "Калин Терзийски: Dazed and confused"}
{"url": "https://offnews.bg/futbol/ludogoretc-obarna-beroe-i-zapisa-osma-poredna-pobeda-714617.html", "text": "Лудогорец постигна осма поредна победа в Ефбет Лига, след като в изтеглен мач от 15-ия кръг се наложи с 3:1 над Берое.Разградчани направиха обрат, след като изоставаха с 0:1 след 6 минути игра, като точен за домакините бе Ибрахима Конте. С попадения на Вандерсон, Клаудиу Кешеру и Якуб Шверчок обаче \"зелените\" стигнаха до поредни три точки. Така \"орлите\" вече имат 39 точки, със 7 повече от преследвачите Левски и Локомотив Пловдив. Двата тима ще изиграят мачовете си през седмицата. Берое, който допусна първа загуба при Димитър Димитров, остава на седмото място.Футболистите на Лудогорец вече спокойно могат да насочат мисли за предстоящата среща от Група Н на Лига Европа срещу Еспаньол. Двата отбора ще се изправят един срещу друг в четвъртък (7 ноември) от 22:00 часа.Лудогорец: Пламен Илиев, Сисиньо, Антон Недялков, Стефан Баджи, Козмин Моци, Рафаел Форстър, Яцек Горалски (81- Абел Анисе), Клаудиу Кешеру (60- Якуб Швиерчок), Марселиньо (69- Светослав Дяков), Вандерсон, Джоди ЛукокиТреньор: Станислав ГенчевБерое: Душан Перниш, Милен Желев, Ерол Алкан, Александър Цветков, Ахмед Туба, Александър Василев, Ибрахима Конте, Зоран Йосипович (64- Мартин Камбуров), Рубен Бригидо (82- Юлиян Ненов), Иван Минчев, Педро Еуженио (64- Вандерсон Виана)Треньор: Димитър Димитров", "date": "2019.11.02", "title": "Лудогорец обърна Берое и записа осма поредна победа"}
{"url": "https://offnews.bg/tenis/grigor-i-dzhokovich-reshavat-finalista-v-parizh-dnes-714592.html", "text": "Най-добрият ни тенисист Григор Димитров ще се изправи срещу Новак Джокович в сблъсък от полуфиналите на турнира от сериите Мастърс в Париж днес. Двубоят е от 15:00 часа българско време.Мегабитката между двамата стана факт, след като Джокера победи в 1/4-финалите Стефанос Циципас с 6:1, 6:2 и така с лекота свърши работата си.До момента в преките сблъсъци между двамата тенисисти Ноле има на сметката си 8 победи над българската ни звезда и една единствена загуба.За последно те се срещнаха на турнира в Синсинати през миналата година и тогава Джокович стигна до победата, след като постигна обрат.начало 12:45 часа: Ербер / Маю - Кравиец / Мийсне преди 15:00 часа: Новак Джокович - Григор Димитровне преди 17:30 часа: Денис Шаповалов - Рафаел Надалслед почивка: Додих / Поласек - Бопана / Шаповалов или Хачанов / Рубльов", "date": "2019.11.02", "title": "Григор и Джокович решават финалиста в Париж днес"}
{"url": "https://offnews.bg/obshtestvo/zapaleni-platki-obgaziha-niakolko-pernishki-kvartala-714590.html", "text": "Гъст пушек и остра задушлива миризма на пластмаса обгърнаха няколко квартала на Перник тази нощ.Причината за силно замърсения въздух са запалени купчини платки в района на бившия завод „Мир“. Те са запалени снощи, съобщи .Пушекът е достигнал кварталите \"Тева\", \"Димова махала\", \"Твърди ливади\" и \"Мошино\".По случая има задържани, предстои образуване на досъдебни производства.Няма данни за умишлено престъпление при снощното обгазяване на Перник, съобщи пред Програма „Хоризонт“ директорът на ОД на МВР старши комисар Димитър Попов. Късно снощи са задържани група роми след запалване на купчини с електронни платки в района на бившия завод „Мир“.", "date": "2019.11.02", "title": "Запалени платки обгазиха няколко пернишки квартала"}
{"url": "https://offnews.bg/futbol/ludogoretc-dava-1-milion-evro-za-talant-na-levski-714594.html", "text": "От Лудогорец проявяват сериозен интерес към юношата на Левски Станислав Иванов, пише \"Тема Спорт\". През посредник, който е близък и до двата клуба, от Разград са разпитвали за цената на играча, като са дали да се разбере, че са готови да извадят милион евро за правата на младата звезда.През този сезон Стаси е несменяем титуляр и вече има 6 гола на сметката си. Интерес за шампионите представлява и централният нападател на \"сините\" Найджъл Робърта.От Лудогорец се оглеждат за нов играч на върха на атаката, тъй като Клаудиу Кешерю не е първа младост, а Якуб Шверчок доскоро дори не влизаше в групата при  треньора Станислав Генчев.Вчера изпълнителният директор на Левски Павел Колев обяви, че в клуба не са постъпвали официални оферти за звездите: “Има само някои запитвания за Станислав Иванов”, заяви началникът.Според запознати едното е именно от Лудогорец. Разградчани продължават да следят и младежкия национал на Черно море Мартин Минчев.", "date": "2019.11.02", "title": "Лудогорец дава 1 милион евро за талант на Левски"}
{"url": "https://offnews.bg/obshtestvo/toploto-vreme-otlaga-idvaneto-na-gripa-714599.html", "text": "Хубавото време, на което ще се радваме поне още две седмици, отлага идването на грипа, прогнозира директорът на Националния център по заразни и паразитни болести проф. Тодор Кантарджиев в интервю за предаването \"Тази събота\" по .Пикът на грипа у нас в последните години е в третата седмица на януари, припомни той.Очаква се безплатните ваксини за грип, които пациенти над 65 г. могат да получат, да бъдат доставени към средата на ноември. Добре е да се поставят максимално бързо след това, най-късно до декември, препоръча Кантарджиев. На организма са нужни 21 дни след ваксината, за да изгради защита срещу тазгодишните щамове.Безпалтни ваксини ще има за около 10 процента от възрастните хора. Те ще се разпределят по преценка на личните лекари. Ще бъдат доставени общо 60 000 ваксини.", "date": "2019.11.02", "title": "Топлото време отлага идването на грипа"}
{"url": "https://offnews.bg/obshtestvo/usloviata-za-turizam-v-planinite-ne-sa-dobri-714597.html", "text": "Не са добри условията за туризъм в планините днес, съобщиха от Планинската спасителна служба (ПСС) към Българския червен кръст (БЧК).Времето е облачно и мъгливо, духа слаб вятър около планините. Сутрешните температури са от -1 до -2 градуса.Нито един от лифтовете не работи с изключение на лифта на Витоша, който ще работи с намалено работно време.Информация за обстановката в планините може да намерите на адреса на ПСС в интернет.", "date": "2019.11.02", "title": "Условията за туризъм в планините не са добри"}
{"url": "https://offnews.bg/bojni/kubrat-pulev-niamam-predpochitania-mezhdu-dzhoshua-i-ruis-vazhnoto-e-714598.html", "text": "Готови ли сте за завръщането на ринга?- Аз никога не съм напускал ринга. Дори когато бях наказан, аз не съм спирал да тренирам. Бях твърдо убеден, че ще играя отново на най-високо ниво и ще постигна мечтата си за спечелване на световната титла.В петък стана ясно, че през следващата година до 31 май Ви предстои мач за световната титла срещу Антъни Джошуа или Анди Руис. Кой от двамата предпочитате?- Нямам предпочитания. Единствено искам да се бия и да спечеля световната титла. Няма значение дали ще е срещу Руис или Джошуа. Всеки един от тях е голям боксьор и шампион. Убеден съм, че ще стане велик бой, който аз ще направя всичко възможно да спечеля. Вярвам, че имам сили за това.Предстои мач между Антъни Джошуа и Анди Руис на 7 декември. Прогнозата Ви кой ще е победител?- Мачът е на кантар. Всеки един от двамата може да победи. Руис е малко мързелив, но ако се впрегне здраво да тренира, той има по-големи шансове да триумфира.Какво да очакваме от мача с Райдъл Букър?- Ще стане супер мач, в който аз ще направя всичко възможно да спечеля. Сигурен съм, че мога да бия. Респект към Райдъл, той е добър и силен боксьор, но аз ще си взема своето. Това ще бъде добра прелюдия към мача ми за световната титла.Разкажете за боксовата гала, която с брат Ви Тервел и Ивайло Гоцев организирате в Пловдив?- Първо искам да поздравя хората в този древен и любим мой град. Аз съм роден в София, но съм дете на Тракия. Наполовина съм тракиец. Винаги с удоволствие ходя в Пловдив. Освен че е много красив град, с хилядолетна история, Пловдив е и люлка на велики спортисти. Аз се прекланям пред пловдивската боксова школа, която е дала майстори на световно ниво. Искаме да дадем на Пловдив едно наистина голямо шоу. Вярвам, че ще напълним \"Колодрума\" и шоуто ще се помни дълго време след това. Спортният министър Красен Кралев предложи да е в София, но аз, брат ми и Ивайло твърдо настояхме да е в Пловдив. Не само за това, че Ивайло е пловдивчанин.Кой ще е противникът на Тервел?- Предпочитам да запазим засега това в тайна, докато не се уточнят и последните подробности. Със сигурност противникът ще е голям боксьор. Няма да търсим боксова круша, върху която Тервел да печели фалшиво самочувствие. Ще има още много интригуващи битки в \"Колодрума\". Имайте търпение, скоро ще стане ясно.Какво друго да очакваме в средата на декември?- Предвиждаме още няколко благотворителни инициативи, които съвсем скоро ще съобщим. Лично аз настоявам да поканим и да приветстваме на ринга всички големи шампиони на Пловдив. Жалко, че някои от тях сега не преживяват най-добрите си дни. Ние обаче сме длъжни да им дадем уважението, което те отдавна са заслужили. Моите успехи са невъзможни без тези на предшествениците. Те издигнаха българския аматьорски бокс до най-високо световно ниво. Аз се прекланям пред величието на Петър Лесов и Александър Христов, а също така на останалите големи пловдивски майстори на бокса. Ще бъда щастлив да се качат на ринга и да получат овациите, които заслужават. Изборът на Пловдив за място на галата е и заради това - да възкресим този спорт в града и околностите. Нека младите хора, децата, отново да влязат в залите. Нека залите да се напълнят както преди. И то не само за високо спортно майсторство, а просто да спортуват. Да не висят пред компютрите, да не стават и лягат със смартфоните. Виртуалният свят е хубав и примамлив, но той не е реалният живот. Трябва да върнем младите към реалния живот и да им вдъхнем човешките ценности.", "date": "2019.11.02", "title": "Кубрат Пулев: Нямам предпочитания между Джошуа и Руис, важното е да спечеля титлата"}
{"url": "https://offnews.bg/offtopic/meche-navestiava-lift-sopot-video-714593.html", "text": "Планинска кафява мечка е чест гост на кафето в подножието на лифт Сопот, разкриха записи от охранителните камери.Мечката плува с удоволствие в басейна на кафето до лифта, а друг запис е уловил и нощната му разходка до касата. То разглежда с интерес розите на площадката, а после подскача уплашено от срещата си с една... жаба.\"От горското стопанство Карлово искат да приспят мечката, защото застрашава кошерите и имуществото на гражданите, а ние от Лифт Сопот и Gelato & Latte вече сигнализирахме на горско стопанство Карлово, като изрично ги информирахме, че при необходимост ще финансираме операция по залавяне и преместване на мечето\", обявяват съдържателите на обекта във фейсбук страницата си. Според тях дивите животни са част от нашата еко система и е безотговорно да бъдат убивани, само защото не се съобразяват с нашите привички.", "date": "2019.11.02", "title": "Мече навестява лифт Сопот (видео)"}
{"url": "https://offnews.bg/futbol/treniorat-na-loko-pd-spechelenata-kupa-na-balgaria-e-varhat-v-kariera-714595.html", "text": "Треньорът на Локомотив Пловдив Бруно Акрапович бе гост в предаването \"Домът на футбола\", където сподели мнението си относно трудностите, които е срещнал в клуба и основните си цели за в бъдеще. Босненският специалист коментира трудностите в налагането на схемата на отбора.\"Първото нещо, което е нужно за системата 3-5-2, са футболистите. Трябва да разполагаш с играчи, които умеят да правят бърз преход в двете фази - и атака, и защита. Нужно е време тази постройка да се усвои, затова най-подходящият момент е подготовката. Още когато поех отбора исках да играем така, но нямах нужните футболисти - затова излизахме в схема 4-3-3. После ги намерих. Сега вече имаме време и желание от футболистите. Виждате, че нещата вървят\", каза той.\"Трудно е да се свикне, но когато имаш интелигентни футболисти е по-лесно. Необходимо е време и играчи с желание. Трябва да разполагаш с футболисти, които искат да играят така. Ако има двама-трима, които не са съгласни с тази система, няма да се получи. Но сега нямаме този проблем, всеки един ме слуша внимателно и изпълнява указанията, което е важно\".\"Аз успях да убедя футболистите, че трябва да сме едно цяло. Да имаме едно сърце и една душа. Феновете също са важна част. Имахме и някои неуспешни моменти, което е нормално. Но след време започнах да усещам положителната обстановка в съблекалнята. Въведох някои правила, които футболистите да спазват. Аз, естествено, също приемам съвети от моя ръководител. Нещата стават така, както всички искаме\".\"Много е трудно - тъкмо влезеш във форма и идва прекъсване за националния отбор. След това имаш мач срещу ЦСКА, не знаеш как ще се справи отборът. После имаш Черно море, който също е достатъчно силен състав. Трябва да намериш правилната тактика, всички да са подготвени. Освен това имаш и състезатели, които играят за родината си. Това не е предимство, защото пречи на нормалния тренировъчен цикъл\", допълни наставникът и изрази задоволството си от изравнената серия от 6 поредни шампионатни победи, но остана здраво стъпил на земята.\"Във футбола всичко е възможно, но ако не даваш максимума, никога няма да получиш максимума. Работим, за да постигнем тази цел, ще направим всичко възможно да запазим тази серия. Ако продължим така, всичко е възможно. Но да не бързаме\", заяви Акрапович.\"Много е важно отбор и фенове да са едно цяло. Какво по-хубаво от това? Това бе основната ми цел и първото нещо, което казах. Искам да сме едно семейство, да се радваме заедно. Ще даваме най-доброто, а те също отвръщат с най-доброто. Те са уникална публика, която ни подкрепя 90 минути. Това не се вижда често по терените\", посочи Акрапович и сподели, че Купата на България с Локо Пловдив е най-ценната в неговата кариера, но се надява, че това е само началото.\"След всичко, което стана тук, тази купа с Локо Пд ми е много скъпа. Знаете, преди финала почти никой не ни вярваше. По време на самата среща контролираме събитията на терена. Чувството е фантастично, беше такова по време на целия мач. Първенствата в града после. Ще ми остане спомен за цял живот. Това е върхът в кариерата ми засега. Може да питате играчите - нито една наша тренировка не е без топка. Нужна е дисциплина, движение, кондиция. Тогава играчите играят така, както искаме и аз, и феновете. Трудностите са да покажеш на играчите, че с подходящата доза адреналин може да се направи всичко на терена. Не съм привърженик на говоренето преди и след мач. Докато върви двубоя, искам тогава да сме максимално концентрирани, да се вложим на 100 процента. Феновете да виждат желание. Това обаче трябва да го има първо в съблекалнята и след това на терена. Нужно е време\".\"Не трябва да спираме, защото тази серия не продължава от само себе си. Трябва да сме подготвени, да сме умни, да не забравяме, че е много лесно да паднеш от върха\".", "date": "2019.11.02", "title": "Треньорът на Локо Пд: Спечелената Купа на България е върхът в кариерата ми"}
{"url": "https://offnews.bg/sviat/velikobritania-nalozhi-moratorium-na-dobiva-na-shistov-gaz-chrez-fraki-714601.html", "text": "От днес Великобритания налага мораториум върху добива на газ чрез фракинг (хидравлично разбиване) в Англия, съобщи правителството, цитирано от БТА.Аргументът за решението е, че при използването на този метод има риск от \"недопустими последици\" за местното население чрез предизвикване на земни трусове, съобщиха осведомителните агенции.Тази промяна в политиката на правителството се обяснява с факта, че правителството на Борис Джонсън се готви за нови парламентарни избори на 12 декември и с инцидент от август, когато при разработването с този метод на газово находище недалеч от Блекпул, Северна Англия, в околността бе регистрирано земетресение с магнитуд 2,9.Случилото се породи голямо обществено недоволство.", "date": "2019.11.02", "title": "Великобритания наложи мораториум на добива на шистов газ чрез фракинг"}
{"url": "https://offnews.bg/stil/5-malki-kralski-tajni-koito-memoarite-na-shivachkata-na-elizabet-ii-r-714535.html", "text": "Новоиздадената книга на официалния шивач на британската кралица - Анджела Кели - предлага рядък поглед към живота на Елизабет II.В мемоарите си Кели повдига завесата над непознати за широката публика факти - около откриването на Олимпидата в Лондон през 2012 или първоаприлските шеги в Двореца.Авторката Анджела Кели работи за кралица Елизабет Втора вече 25 години и е получила позволението ѝ да опише този период в книгата си \"Кралицата, шивачката и гардеробът\".\"Двете с удоволствие си припомнихме тези моменти и сега имам честта да ги споделя с вас. Кралицата бе с мен във всяка стъпка\", пише авторката. А ето и пет малки тайни от кралския двор, които научаваме от книгата:1. Добър вечер, мистър Бонд!Британският монарх рядко нарушава протокола, пише Кели. Но Елизабет Втора се съгласява да приеме поканата на режисьора Дани Бойл и да се появи в кратко участие с Джеймс Бонд за откриването на Олимпийските игри в Лондон през 2012-а. Планът бил кралицата да бъде поздравена от Агент 007 - Даниел Крейг - и привидно ескортирана до хеликоптер.Кели чула плана на режисьора и трябвало да го предложи на кралицата. Елизабет била \"развълнувана\" от идеята и веднага приела. Попитах я дали иска да има и реплики.\"Разбира се, трябва да кажа нещо. Все пак, той идва да ме спаси\", отвърнала тя. Единственото ѝ условие било да произнесе знаменитата реплика: \"Добър вечер, мистър Бонд\". \"Бойл почти падна от стола, когато чу това\", спомня си стилистката.2. Нарушава протокола с Мишел ОбамаКралският протокол не позволява на гостите на слагат ръка на рамото на монарха. Но през 2009-а, по време на посещението на Барак и Мишел Обама във Великобритания, \"човешките инстинкти\" надделяват над протокола.В широко отразен в медиите кадър кралицата и Мишел стоят една до друга в лека прегръдка. Мишел първа поставя ръката си на рамото на кралицата, а след това тя й отвръща със същия жест. Според Кели това е \"естественият инстинкт, който подсказал на Елизабет II да засвидетелства обичта и уважението си към друга велика жена\".3. Кой носи обувките ѝ?Кели признава, че именно тя е човекът, който носи пръв новите обучки на кралицата, за да се отпуснат и станат по-удобни.\"Кралицата има много малко време за себе си и няма кога да прави това сама\", обяснява стилистката ѝ. Двете носят един размер и решението идва естествено.4. Кръщелната робаПрез 2004 година кралицата поръчала на Кели да изработи копие на кръщелната дреха, носена от 62-ма членове на кралското семейство. Тя датира от времето на кралица Виктория - от 1841 г.След като откриват дантелата в Италия, Кели и шивачката Барбара Бъкфийлд отделят девет месеца за изработването на одеждата.За да изглежда максимално автентична, боядисали дантелата в студен йоркширски чай. Робата е носена от децата на херцога и херцогинята на Кеймбридж Уилям и Кейт и от сина на херцога и херцогинята на Съсекс Хари и Меган на техните кръщенета. 5. Първоаприлски шегиКели си спомня и първоаприлска шега, която си прави с Елизабет Втора в Австралия през 2006 г. Стилистката оставя плюшена птичка кукабура на пода на балкона на кралицата и ѝ казва, че птицата е мъртва. Когато Елизабет схваща шегата, ѝ отвръща с \"Уволнена си\". Също на шега. Сега птичката стои на дивана в дневната на кралицата, разкрива Анджела.", "date": "2019.11.02", "title": "5 малки кралски тайни, които мемоарите на шивачката на Елизабет II разкриха"}
{"url": "https://offnews.bg/kultura/fantomat-na-operata-na-muzikalnia-teatar-s-naj-visokoto-otlichie-k-714619.html", "text": "За премиерата на мюзикъла „Фантомът на операта\" от А.Л. Уебър Музикалният театър получи най-високото отличие на Съюза на българските музикални и танцови дейци за върхови постижения в областта на музиката – „Кристална лира\" 2019 за постановъчен екип.„Това е оценка за резултата от положения труд на всички колективи на Музикалния театър\" – заяви при получаването на статуетката Марияна Арсенова, директор на театъра. „Успехът на спектакъла се дължи не само на артистите, но и на техническия екип, който не само изгражда сложния декор, но и участва активно в действието. \"Директорът на Музикалния театър отбеляза приноса на режисурата за успеха на спектакъла: „Режисьорският прочит на акад. Пламен Карталов – огромна благодарност, защото това беше един урок по професионализъм, за който сме му изключително задължени! \"„Фантомът на операта\" на Музикалния театър създаде прецедент за българската музикална сцена – 35 спектакъла бяха изиграни при препълнен салон. Той се превърна в най-касовия мюзикъл на родна сцена. От премиерата си на 25 януари до 14 април, когато се играе последният спектакъл на „Фантомът на операта\" на сцената на Музикалния театър, той е посетен от близо 25 хиляди зрители. Първите 11 спектакъла бяха откупени седмици преди премиерата, което наложи договарянето на допълнителни дати, за да се отговори на огромния зрителски интерес.Фантомът се завръща с няколко спектакъла през ноемвриЗрителите ще могат отново да съпреживеят световния мюзикъл „Фантомът на операта\" от Андрю Лойд Уебър на родна сцена от 3-ти до 17-ти ноември в изпълнение на солистите, хора, балета и оркестъра на Музикалния театър. Билетите са в продажба на касата и на сайта на театъра.", "date": "2019.11.02", "title": "\"Фантомът на операта\" на Музикалния театър с най-високото отличие - Кристална лира"}
{"url": "https://offnews.bg/politika/oik-v-sofia-ustanovi-narushenie-po-edin-signal-prie-drug-samo-za-sved-714620.html", "text": "Столичната ОИК установи нарушение в район Панчарево и разпореди на действащия кмет да премахне агитационни материали, поставени на нерегламентирани места.Сигналът е бил получен вчера вечерта на електронната поща на комисията и е изпратен от представител на инициативен комитет за издигането на независимия кандидат за кмет Николай Гюров.В него се излагат твърдения, че на различни места на територията на район Панчарево са поставени агитационни материали на кандидата за кмет, издигнат от ГЕРБ/СДС.Посочено е, че въпросните реклами са из цялото село – по ул. „Елин Пелин“ от площада до чешмата; по ул. „Васил Левски“ от площада и пекарната до общината; по цялото протежение на улиците „Ленището“, „Димитър Пенев“ и „Руджери“. В село Кокаляне те са разлепени по цялото протежение на ул. „Искър“, както и на ул. „Старата чешма“, а и по булевард „Самоковско шосе“ от Панчарево до Кокаляне.Към сигнала са приложени 15 снимки, по които комисията установява нерегламентираното поставяне на плакати извън посочените в Заповед № СОА19-РД09-1292/19.09.2019 г. и Приложение № 1 към нея на Кмета на Столична община.Като резултат ОИК указва на кмета на район Панчарево да премахне агитационните материали на посочените в мотивната част от решението нерегламентирани места. Препис от решението следва да се изпрати на кмета на района за изпълнение. То подлежи на оспорване в тридневен срок от обявяването му пред ЦИК.Друг сигнал обаче е приет от ОИК само за сведение. Той е изпратен днес преди обед от пълномощник на Демократична България. В него се твърди, че на територията на район Лозенец се разпространява агитационен материал /брошура/ със снимка на кандидата Константин Павлов. Посочва се, че същият съдържа двусмислени и подвеждащи внушения, и не е изготвен и разпространяван от съответния кандидат за кмет или от коалицията.Столичната ОИК установила, че в сигнала „не се съдържа конкретна информация, от която да може да се направи обоснован извод за мястото и разпространителя на материала, както и за приложимостта на конкретна разпоредба от Раздел II от глава 12 от Изборния кодекс“. Поради това решението е сигналът да се приеме за сведение, без да са споменати конкретни указания и мерки.В Плевен пък общинското ръководство на ГЕРБ атакува с жалба от тази вечер конкурентния за балотажа кандидат за кмет Георг Спартански. В нея се твърди, че в деня за размисъл щабът на конкурента е докарал в града „лица, за които е станало известно, че са от криминалния контингент на Враца, същите лица провеждали търговия с вот в полза“ на утрешния опонент Спартански.Посочено е и името на организатора на алъш-вериша на гласове, който е с фамилията Зеленогорски, но вероятно е роднина на предишния кмет Найден. Освен това е отбелязан и номерът на автомобила „Мерцедес“ с врачанска регистрация, с който изборните търговци се придвижвали и били „изключително активни на територията на Плевен, а в края на деня в района на ЖК „Сторгозия“.ОИК в Плевен удовлетворява искането на ГЕРБ за извършване на проверка и с решение изпраща копие до Областната дирекция на МВР „за предприемане на предвидените по закон действия“.Кандидадът, оказал се мишена на жалбата, реагира гневно в профила си във Фейсбук.„Това вече е върхът на цинизма и демонстрира откровено безсилие на един кандидат да спечели битката по ПОЧТЕН начин!!! Черният пиар продължава с пълна сила и ярко демонстрира пълно дебелоочие, малодушие и опит да се впрегне държавата и всички възможни нейни институции, за да се стигне по всички възможни начини до една „победа“...Не ви ли е срам??? Или искате да ни убедите, че ДЪНО НЯМА?ТОВА вече е позор, но гражданите на Плевен не са идиоти и имат достойнство !!!“, написа Георг Спартански.", "date": "2019.11.02", "title": "ОИК в София установи нарушение по един сигнал, прие друг само за сведение, в Плевен пратиха жалба в МВР"}
{"url": "https://offnews.bg/politika/den-za-razmisal-predi-kmetskia-balotazh-714589.html", "text": "Денят преди втория тур на местните избори е обявен за ден за размисъл в цялата страна.На този ден е забранено участниците в изборите, щабовете им и медиите да излъчват политическа агитация.Избори днес се провеждат в 105 общини, които на първи тур не успяха да изберат свои кметове, в т.ч. в 18 областни града и в столицата. Жителите на Пловдив и София ще гласуват и за районни кметове, тъй като повечевто райони не излъчиха победител на първи тур.Изборният ден утре започва в 7 и приключва в 20 ч.", "date": "2019.11.02", "title": "Ден за размисъл преди кметския балотаж"}
{"url": "https://offnews.bg/sviat/vsichki-zhertvi-ot-kamiona-kovcheg-v-eseks-sa-vietnamtci-714600.html", "text": "Всички 39 тела, намерени мъртви в камион с българска регистрация в Есекс, Великобритания, са на виетнамци, предаде Би Би Си.Загиналите бяха открити заключени в хладилното отделение на камиона миналата седмица.Британската полиция съобщи, че вече е в контакт с близки на загиналите във Виетнам и във Великобритания, както и с властите във Виетнам.Първоначално се смяташе, че всички жертви са китайци.Установено бе, че загиналите са 31 мъже и 8 жени.Полицията допълва, че към момента няма възможност да установи самоличността на телата. Данни за някои от тях бяха получени чрез сигнали от техните семейства във Виетнам.", "date": "2019.11.02", "title": "Всички жертви от камиона ковчег в Есекс са виетнамци"}
{"url": "https://offnews.bg/obshtestvo/dnes-e-arhangelova-zadushnitca-714497.html", "text": "Днес е Архангелова задушница, отбелязва се в първата събота преди Архангеловден. В църквите се прави обща панихида за починалите, хората се молят за душите на мъртвите и посещават гробовете им. Това е една от трите големи задушници през годината.На Задушница не се върши домакинска работа, освен приготвяне на храна.На Архангелова задушница се отдава и вечна признателност на офицерите и войниците, загинали за България. Тя се нарича още Мъжка задушница.", "date": "2019.11.02", "title": "Днес е Архангелова Задушница"}
{"url": "https://offnews.bg/sviat/novi-udari-po-ivitcata-gaza-tazi-nosht-714588.html", "text": "Израелската военна авиация нанесе удари по ивицата Газа рано тази сутрин, след като от палестинския анклав бяха изстреляни десет ракети срещу Израел.Това предаде Асошиейтед прес, цитирана от БТА.Израелските изтребители са нанесли удари по терористични цели в Газа, заяви израелската армия в изявление.Палестинските медии съобщиха за няколко авиоудара, насочени срещу обекти за подготовка и постове, свързани с ислямисткото движение Хамас, което контролира ивицата Газа, и с други организации. ", "date": "2019.11.02", "title": "Нови удари по Ивицата Газа тази нощ"}
{"url": "https://offnews.bg/sviat/turtcia-shte-izprashta-v-evropa-zalovenite-isliamski-teroristi-714618.html", "text": "Турският вътрешен министър Сюлейман Сойлу заяви, че Анкара ще изпраща в европейските страни  гражданите им, за които е доказано, че са бойци от Ислямска държава /ДАЕШ/, предаде Анадолската агенция.Става дума за онези членове на ислямистката групировка, които са избягали от плен в Северна Сирия, като са се възползвали от сраженията между турската армия и сирийските бунтовници с кюрдските въоръжени милиции.Министърът уточнява, че част от членовете на ДАЕШ, заловени в Расулайн и Тал Абиад, са турски граждани, а други са чуждестранни. „Още от периода на операцията „Щит на Ефрат“ в Сирия чуждите граждани са отведени в защитени затвори, а с терористите, жените и децата им се провеждат разпити и се предават на прокуратурите, където се установят връзките им с терористичната групировка. Но това не важи за децата“, казва Сойлу.Чуждите граждани, свързани с ДАЕШ, ще бъдат под наблюдение за известно време, след което ще бъдат изпращани в родните им страни в Европа и други държави.Турският министър на вътрешните работи изрази възмущение от намерението на отделните правителства да отнемат гражданството на своите хора, за които е доказано, че са ислямски терористи, какъвто е случаят с двете холандки, вече вдовици на джихадисти.Според него подобен процес върви и във Великобритания. „Всички намериха лесния изход. Щом са част от ДАЕШ, ги лишават от гражданство и ги правят хора без родно място, отникъде. И така свалят отговорността от себе си. А това е процес, за който трябва да се говори в близките дни по целия свят. Ние не сме хотел за никой от бойците на Ислямска държава“, подчертава Сойлу.Той припомня споразуменията на Турция с другите страни по въпроса и категорично не приема позицията им за отнемане на гражданството от доказаните терористи. „Това не е приемливо за нас и е крайно безотговорно. Аз какво да ги правя твоите терористи, къде и как да ги държа? Да речем, че ги държим в затвора, но те излизат на свобода. На тези ние ли да им дадем гражданство? Или в коя друга страна да ги пратим, която също ще се чуди какво да ги прави?“, пита реторично пред журналисти Сойлу.Той подчертава, че това е един от основните проблеми в конфликтните зони, които светът трябва да реши. Иначе, заловените край Ефрат чужденци - бойци от ДАЕШ, ще бъдат изпращани обратно в страните им по произход.Изключение ще се прави само, ако въпросните имат издадени смъртни присъди в своите страни и ако има пряка опасност да те бъдат екзекутирани, тогава това е казус от международното право.Сойлу коментира и въпроса за депортирането на нерегистрирани и без документи в Истанбул сирийци.„От началото на 2019 г. броят им е вече 100 000, като само преди два дни нелегалните са били 97 000 души. Средно по 400-500 нелегални мигранти се хващат само в Истанбул и се изпращат обратно. През миналата година са заловени 28 000 души, също в Истанбул. Към момента в този град нелегално установилите се и работещи незаконно са около 60 000. В момента са издадени 3 000-3 500 разрешителни за престой на чужденци в Истанбул и около 7 500 в провинциите на страната“, посочва министърът.Един от главните маршрути за трафик на хора в Турция е през източната част на страната, откъдето навлизат множество нелегални емигранти от Бангладеш, Пакистан, Афганистан, Ирак, Иран и други страни.", "date": "2019.11.02", "title": "Турция ще изпраща в Европа заловените ислямски терористи"}
