{"url": "https://offnews.bg/sviat/makron-imame-dokazatelstvo-che-rezhimat-na-asad-e-izpolzval-himiches-678589.html", "text": "Имаме доказателство, че миналата седмица в Сирия са били използвани химически оръжия, най-малкото хлор, от режима на Башар Асад. Това съобщи френският президент Еманюел Макрон. Той допълни обаче, че цялата налична информация трябва да се провери.На въпрос за възможна военна операция от страна на Франция в отговор на атаката Макрон посочи: \"Ще вземем решение, когато счетем, че то ще е най-полезно и ефективно\". Президентът все пак подчерта, че поддържа редовни контакти с руския си колега Владимир Путин. На въпрос дали е разговарял с Путин за Сирия в последните дни Макрон отговори, че двамата разговарят редовно. Американският президент Доналд Тръмп вече обяви, че смята да предприеме военна операция в Сирия. Британският премиер Тереза Мей също обяви, че Великобритания има готовност за такава. В същото време германският канцлер Ангела Меркел каза по-рано днес, че Германия няма да участва в такава операция. ", "date": "2018.04.12", "title": "Макрон: Имаме доказателство, че режимът на Асад е използвал химическо оръжие"}
{"url": "https://offnews.bg/bojni/tajsan-fiuri-se-zavrashta-na-ringa-na-9-iuni-678576.html", "text": "Бившият крал на тежката категория в професионалния бокс Тайсън Фюри ще проведе първия си двубой от близо три години насам в арена “Манчестър” на 9 юни, съобщават британски източници.Това е дългоочаквана новина от хиляди фенове на бокса, които нямат търпение отново да видят в действие човека, който отне титлите на Владимир Кличко през ноември 2015 година.Оттогава обаче Фюри страдаше от допинг проблеми, хронична депресия и наднормено тегло. Целта на Тайсън е да проведе грандиозен двубой с Антъни Джошуа на “Уембли” през 2019 година.За да стигне дотам обаче, трябва да проведе няколко рейтингови битки и да докаже, че все още е в елита на тежката категория. Все още обаче промоутърът му Франк Уорън не е готов с име на опонент за завръщането.", "date": "2018.04.12", "title": "Тайсън Фюри се завръща на ринга на 9 юни"}
{"url": "https://offnews.bg/obshtestvo/zhiteli-na-4-sela-blokiraha-neremontirania-ot-40-g-pat-za-pristanisht-678560.html", "text": "Жители на четири села в област Плевен блокираха пътя за пристанище Сомовит за около час днес.Те излязоха в знак на протест срещу лошото състояние на 16-километровия второкласен път PVN II-11. Участъкът от село Милковица, през с. Долни Вит и с. Сомовит до разклона за Никопол при с. Черковица не е ремонтиран от 40 години. Цялата отсечка е с дупки, някои от тях са с диаметър над 2 метра и дълбочина над 25 см. Има участъци, на които изцяло липсва настилка. Заради трусове от тежкотоварните автомобили по лошия път са с напукани стени и паднали мазилки около 200 селски къщи. Има реална опасност от тежки инциденти. Пътят е опасен, но е единствена връзка на жителите на селата Милковица, Долни Вит и Сомовит с общинския и областния център, единственият, по който до хората стигат общественият транспорт, колите на спешна помощ, пожарната и социален патронаж, ученическите автобуси.Проблемът засяга около 4 000 души - жителите на околните селища, които сигнализират не от днес за проблема. Днес те излязоха на протест не само заради окаяния път, а и заради липсата на адекватност у институциите, издържани с данъците им. А към тях на пътното платно се присъединиха двама кметове - на Гулянци - Лъчезар Яков, и на Милковица - Иван Александров.При тях днес дойде директорът на Областното пътно управление инж. Ивайло Денчев, който вече обеща ремонт. Имало готов технологичен проект за 10-километров участък и били осигурени 4 млн. лева. Двете страни договориха среща утре, на която протестиращите ще видят проекта и ще решат дали ще продължат с гражданското си неподчинение до 17 април, каквито бяха първоначалните им планове.През март местна инициативна група се обърна с молба до министъра на регионалното развитие, агенция \"Пътна инфраструктура\", областното пътно управление и областния управител на Плевен да вземат мерки. Писмото бе подписано от 1632-ма души. От община Гулянци също преди това са сигнализирали нееднократно.Уви, трябваше да се стигне до протест и блокада, за да се даде обещание.", "date": "2018.04.12", "title": "Жители на 4 села блокираха неремонтирания от 40 г. път за пристанище Сомовит"}
{"url": "https://offnews.bg/kultura/obichaj-me-ot-sebastian-teri-novata-postanovka-na-satirata-678572.html", "text": "\"Обичай ме\" от Себастиан Тери е най-новата премиера, която ще бъде поставена на сцената на Сатиричен театър \"Алеко Константинов\" на 20 април. Светът е пълен с тайнства и мистерии. Но когато те са свързани със семейството, когато една жена осъществява майчиния си копнеж след десетки години, когато от изневиделица в къщата ви се настанят едновременно щастието и тревогата – това вече е изключително събитие.Аптекарят Андре и чиновничката Лоранс са сполетени от неочаквани гости. Кръвни роднини ли са те или мошеници?Със себе си носят мечтано щастие или измама? Най-поставяният европейски комедиограф Себастиен Тиери е нанизал в пиесата си „Обичай ме!“ поредица от необикновени събития, ситуации наситени със смях и ирония и всичко това последвано от дълбока човешка емоция.Чрез смеха и лиризма театралното действие трупа въпроси директно към седящите в салона. Защо причиняваме най-силната болка на най-близките си хора? Може ли да има прошка за насилието над дете? Зад смешното в живота виждаме ли и човешката драма?Героите в пиесата не само се стремят да разплетат смешната и объркана ситуация, но търсят истината за самите себе си. Недоразуменията, връхлетeли ги днес, поставят въпроса – как ще живеем утре. Тази дилема стои пред множеството семейства от нашето съвремие и това прави пиесата и постановката не само актуални, но и подканяща към размисъл.", "date": "2018.04.12", "title": "\"Обичай ме\" от Себастиан Тери - новата постановка на Сатирата"}
{"url": "https://offnews.bg/politika/novoto-diasno-koi-sa-partiite-litcata-i-ideite-678557.html", "text": "\"Да, България\" (ДаБГ), \"Демократи за силна България\" (ДСБ) и \"Зелените\" обявиха новото си политическо обединение - \"Демократична България\". Новата дясна формация беше представена днес в столичния хотел \"Хилтън\", където трите партии заявиха, че целта им е да изградят \"управленска алтернатива\".Пръв от лидерите на париите в обединението говори председателят на ДСБ Атанас Атанасов. \"Днес е един добър ден за българската демокрация\", каза той, цитирайки крилатата фраза на Александър Йорданов от 1992 година. В словото си Атанасов обяви, че в момента управляващите не знаят къде се намират, а България не е демократична.\"Ние поемаме към това да поискаме да се смени властта в нашата страна, да променим България\", каза още председателят на ДСБ и добави, че премиерът Бойко Борисов не се притеснява от БСП и Корнелия Нинова, защото тя му е необходима да си надъхват взаимно избирателите. \"Бойко Борисов се притеснява от това да не се роди автентична дясна алтернатива, защото ако това стане, балонът му ще се спука\", каза той.Преговорите за създаването на обединението започнаха още след парламентарните избори миналата година, когато трите партии останаха извън Народното събрание. Днес и Христо Иванов, и Атанас Атанасов признаха, че създаването на новата коалиция е отнело много време. Атанасов дори отчете като грешка това, че формациите не са се обединили още преди парламентарните избори. \"Отне ни твърде много време това, което правим днес, но стъпваме на стабилни основи\", подчерта председателят на ДаБГ Христо Иванов.Иванов постави свободата като първи основен приоритет на новото обединение. \"Свободата е на първо място, винаги. Днес е заплашена от много фактори. Застрашена е отвътре, застрашена е и отвън. Имперският авторитаризъм се надига и се опитва да установи влияние върху нас. Някой трябва да защити свободата\", каза той и изброи останалите приоритети пред \"Демократична България\" - борбата с демографския проблем, образователна реформа, иновациите, технологичната революция и гарантиране на справедливостта.\"Заедно сме, защото всички сме демократи. Заедно сме, защото всички сме зелени и искаме чиста България, заедно сме, защото животът на всеки започва с България\" - така Иванов обобщи това, което обединява трите партии.\"Демократична България\" има двама съпредседатели и това са именно Христо Иванов и Атанас Атанасов, но решенията ще се взимат и от трите партии. Формацията има и експертен екип. В него влизат Атанасов, Иванов, съпредседателите на \"Зелените\" Владислав Панев и Борислав Сандов, както и още 19 души. Сред тях са Радан Кънев, Мартин Димитров, Петър Славов, Стефан Тафров, Антоанета Цонева и Тома Белев.През последните месеци трите партии от \"Демократична България\" излизаха с общи позиции с още две формации - ДЕОС и БЗНС. Разговорите с двете партии продължават, уверяват от новото обединение и подчертават, че са отворени за коалиране и с опозиционни формации, без да казват кои.В неделя предстои членовете на ДЕОС да решат на Общо събрание какво да е бъдещето на партията - дали да продължи да съществува или да спре дейността си. От \"Демократична България\" обаче са категорични, че независимо от решението, те ще продължат да си партнират.Ръководството на БЗНС пък чака областните и общинските си структури да се произнесат по проекта на споразумението за участие в \"Демократична България\". Насрочено е и заседание на Управителния съвет на БЗНС по темата, което ще се проведе след месец.Ето кой влиза в екипа на \"Демократична България\" и как са разпредени ресорите:Правосъдие -  - юрист, председател на „Да, България!“, министър на правосъдието (2014-2015 г.);Вътрешни работи и служби за сигурност -- председател на \"Демократи за силна България\", юрист;Пенсионна реформа и пазар на труда -  - предприемач, от 2006 г. управлява компании в областта на финансите и недвижимите имоти. Лицензиран инвестиционен консултант и професионален инвеститор. С множество публикации на икономическа тематика в български и чуждестранни медии. Съпредседател на ПП „Зелените“ от 2016 г.;Финанси -  - икономист, програмен директор по икономически въпроси в Центъра за либерални изследвания в София, преподавател в Софийския университет;Образование и наука - - преподава в CУ „Cв. Климент Охридски”. Работи за равен достъп до истинско образование, съсредоточено върху адекватна професионална реализация, но и върху нагласи и ценности за осъзнат, активен и отговорен живот;Децентрализация, регионална политика и транспорт - - председател на ДСБ-Пловдив, председател на национален клуб „България на регионите“, юрист;Кохезия и еврофондове -- зам.-председател на ДСБ, юрист;Туризъм - - юрист, с 28-годишен опит на предприемач в туризма и спорта, журналист на свободна практика, артист и филантроп. Основател и дългогодишен председател на Българската асоциация за алтернативен туризъм;Социална политика - зам.-председател на ДСБ, доктор по политическите науки от Университета в Хале, учредител на Националния клуб на жените към ДСБ.Външни работи и европейска политика -  - зам.-министър на външните работи в правителствата на Филип Димитров и на Иван Костов, посланик на България в Италия, Великобритания и Франция и два пъти в ООН-Ню Йорк;Младежки политики и спорт -  - Известната българска тенисистка беше съветник  по въпросите на младежта и спорта на служебния премиер Георги Близнашки. Мануела Малеева е съосновател и оперативен мениджър на фондацията „Swissclinical”, която работи в подкрепа на децата с увреждания в България;Икономика и енергийна независимост - - икономист, активен законодател, основател на Групата за натиск.Екология и устойчиво управление на природните ресурси -  - съпредседател на ПП „Зелените“. Един от организаторите на граждански кампании и протести за опазване на околната среда и демокрацията в България.Реформа на държавната администрация -  - юрист и икономист, адвокат, завършил СУ „Св. Климент Охридски“, УНСС, European Business School-London, Regents University;Дигитална трансформация -  - софтуерен инженер с над 10 години опит в големи световни компании и експерт по електронно управление;Култура -  преподавател по история на модерната европейска култура, Софийски университет;Отбрана -  - доцент по кибернетика в БАН, бивш министър (2014) и заместник-министър (1998-2001) на отбраната, директор в НАТО от 2009 до 2017 година;Земеделие и храни -  - специалист по агроекология и биологично производство. Председател на една от най-старите НПО в България – Фондация за околна среда и земеделиеЗдравеопазване -- лекар, психиатър;Малък и среден бизнес и ограничаване на административната тежест -  - адвокат и университетски преподавател. Работи на пресечната точка между технологиите, маркетинга и правото в собствената си кантора;Интелигентен растеж, инвестиции и конкурентност -  - мениджър „Бизнес системи\" с разнообразен опит в изграждането на корпоративни софтуерни решения;Гори и защитени територии -  - магистър по горско стопанство - опазване на природната среда. 17 години е работил в системата на държавната горска администрация и отговаря за защитените територии и Природен парк \"Витоша\". Автор в няколко плана за управление на защитени територии. Председател на Асоциацията на парковете в България;Политики за българите зад граница -- експерт по изборен процес, застъпник за избирателните права на българите зад граница, съучредител на Института за развитие на публичната среда, омбудсман на София (2001-2004).", "date": "2018.04.12", "title": "Новото дясно - кои са партиите, лицата и идеите"}
{"url": "https://offnews.bg/sviat/organizatciata-za-zabrana-na-himicheski-orazhia-potvardi-zakliucheniat-678568.html", "text": "Организацията за забрана на химически оръжия (ОЗХО) потвърди констатациите на Великобритания за нервния агент, използван за отравянето в Солзбъри на бившия руски шпионин Сергей Скрипал и дъщеря му Юлия, предaде агенция Франс прес.В съобщение на организацията се посочва, че нейни експерти са изследвали проби от веществото и те „потвърждават констатациите на Обединеното кралство, свързани с идентичността на токсичния химикал\".Организацията за забрана на химически оръжия се помещава в Хага.  В нейното съобщение по случая \"Скрипал\" няма оценка за това кой е отговорен за инцидента от 4 март, в който Сергей и Юлия Скрипал бяха отровени в Солсбъри, Великобритания. Не е посочено и името на използваното вещество. Съответната информация ще бъде публикувана в класифициран доклад.", "date": "2018.04.12", "title": "Организацията за забрана на химически оръжия потвърди заключенията на Великобритания за Скрипал"}
{"url": "https://offnews.bg/kultura/edin-ot-naj-uspeshnite-filmi-za-2017-g-kvadratat-tragva-po-kinata-i-678578.html", "text": "Един от най-успешните европейски филми за изминалата година и акцент в програмата на 22-рия София филм фест – „Квадратът“ на режисьора Рубен Йостлунд тръгва по кината от 13 април.През май миналата година шведският филм взе престижната „Златна палма“ в Кан, където журито, начело с Педро Алмодовар, го определи като смел и дързък коментар за обществената ситуация: „Филмът е за диктатурата на това да бъдеш политически коректен. Ужасно отвратително е и по-потресаващо от всяка друга диктатура“. Впоследствие филмът печели повече от 25 награди и множество номинации, включително за Оскар и Златен глобус.„Квадратът\" е убежище на доверие и грижа. В него всички ние споделяме равни права и задължения”, казва режисьорът Рубен Йостлунд за арт инсталацията, която прави в шведски музей, вдъхновила и създаването на филма.Филмът се шегува с манериерите на куратори на съвременното изкуство и артистичния свят, достъпен за малцина и тотално откъснат от живота наоколо.Имитацията на ценности, естетика и висок социален статус рухват под напора на бъркотия от неочаквани и странни събития. Всичко тръгва с главата надолу за куратора Крисчън (Клаес Банг), когато открадват неговия смартфон, той завързва връзка с журналистката Ан (Елизабет Мос), в чийто апартамент живее шимпанзе, а рекламната агенция, наета да промотира актуалната изложба в музея, създава скандал с промо видео в YouTube.Квадратът e филм, в който абсурдът води до смях, смехът – до осъзнаване, а осъзнаването – до неудобни истини…", "date": "2018.04.12", "title": "Eдин от най-успешните филми за 2017 г. \"Квадратът\" тръгва по кината и у нас"}
{"url": "https://offnews.bg/temida/interpol-iska-ekstradiraneto-na-zheliaz-i-oshte-chetirima-balgaria-ot-678573.html", "text": "На 7 април от Интерпол са поискали задържането и екстрадирането на Желяз Андреев и още четирима българи, обвиняеми в нарушаване на търговското ембарго, наложено от САЩ на Сирия. България засега отказва да го направи.\"Моето решение е лицата да не бъдат задържани\", обяви главният прокурор Сотир Цацаров на брифинг в Съдебната палата, приключил преди минути.Става въпрос за двама мъже, родени през 1980 г. и 1986 г., и две жени, родени през 1987 г. и 1969 г. И четиримата се намират на територията на София.Петимата са работили в България за фирма, търгувала със Сирийските авиолинии. По думите на Желяз Андреев той е бил на най-ниското стъпало в отдел \"Продажби\", постъпил през 2013 г. Работата му в кол центъра е била да презентира по телефона фирмата и да пита потенциалните клиенти дали имат нужда от машинните части. Твърди, че не е подписвал договори, че дори не се е срещал с клиенти.„Задържането се претендира на същото основание, каквото се претендира за Желяз Андреев – на базата на същите обвинения и съдебни актове. Това означава, че Върховната касационна прокуратура следва да задържи лицата за 72 часа и да изпрати преписката на съответния компетентен окръжен прокурор, който трябва да внесе искания в Софийски градски съд за временно задържане“, обясни Цацаров.Но решението на главния прокурор е това да не се случи.\"Моето решение е Желяз Андреев и другите четирима българи да не бъдат задържани, докато ситуацията не бъде прецизирана - каза Цацаров. - При развитието на фактите и документите до момента и при наличието на изводите, направени на Окръжен съд - Добрич, ние стигнахме до извода, че на този етап Прокуратурата не следва да пристъпва към задържането на лицата.\"Съдът в Добрич – родният град на Желяз Андреев – е анализирал разпоредбите и е направил извод, че трудно може да се обоснове твърдението за правомерност на деянието, каза още Цацаров.Съдът акцентира върху това, че заповедта за ареста е била издадена в САЩ на 21 октомври 2016 г., но той не е бил задържан повече от година, което навежда на мисълта, че дейността на лицето не е била приоритет на американската юрисдикция. Може да се приеме, че липсва неотложност, посочи главният прокурор.Екстрадицията на български граждани за САЩ се регулират от Закона за екстрадицията и европейската заповед за арест и от Договора за екстрадиция между правителствата на Република България и САЩ, ратифициран на 23 април 2008 година, влязъл в сила на 21 май 2009 г. Той дава възможност българското правосъдно министерство и Държавния департамент на САЩ да проведат консултации във връзка с работата по отделни случаи и сега страната ни ще се възползва от нея, посочи Цацаров.\"Единственият механизъм, който считаме, че е възможен с цел да установим всички свои задължения, за да изпълним международно-правните си задължения и да не засягаме правата на българските граждани, е да проведем такива консултации\", каза още главният прокурор.Той е изпратил писмо до министъра на правосъдието Цецка Цачева, в което излага фактите и мотивите на съда по случая и предлага инициирането на такива консултации по всеки от петте случая.\"Консултациите би следвало да се проведат на експертно ниво с цел прецизиране на исканията на американската страна и с цел обсъждане на това дали има неотложен случай, който да ни задължава да внесем искане за задържане на тези лица. Дотогава моето решение като главен прокурор е лицата да не бъдат задържани. Длъжни сме да изпълним задълженията, които България има по този договор, но трябва да защитим и правата на българските граждани, така че търсим механизъм, чрез който ситуацията да бъде прецизирана до такава степен, че да не се стигне до необоснована репресивна дейност“, каза още той.Според главния прокурор е под въпрос дали твърдяното престъпление попада в договора, според който български граждани могат да бъдат екстрадирани към САЩ. \"В случая може да има необосновано нарушаване на правата на български граждани\", заяви главният прокурор.", "date": "2018.04.12", "title": "Интерпол иска екстрадирането на Желяз и още четирима. България отказва, засега"}
{"url": "https://offnews.bg/obshtestvo/visokite-otcenki-shte-sa-predimstvo-za-kandidatite-za-brigada-v-sasht-678571.html", "text": "Кандидати за участие в летните студентски бригади в САЩ трябва да носят на интервюто си за виза студентските си книжки и официално заверена академична справка, съобщава американското посолство в София.Високите оценки в студентските книжки ще бъдат считани за предимство на кандидатите.\"Оценките, нанесени в студентската Ви книжка и/или в академичната справка, показват дали сте сериозен студент или не. Демонстрирайки, че сте добър студент, който се отнася сериозно към обучението си и има добри оценки, ще съумеете по-лесно да убедите интервюиращия консул, че планирате да продължите с Вашето образование след края на лятната бригада\", допълват от посолството.В традиционната лятна програма \"Работа и пътуване\" (Work&Travel) всяка година участват около 6000 български студенти. Условията към кандидатите са да са редовно обучение, да владеят английски, да са приветливи и да демонстрират, че след края на програмата ще се завърнат в България.", "date": "2018.04.12", "title": "Високите оценки ще са предимство за кандидатите за бригада в САЩ"}
{"url": "https://offnews.bg/kultura/wrong-fest-idva-i-tova-liato-678580.html", "text": "За шеста поредна година българският алтернативен фестивал Wrong Fest ще се проведе на поляните край софийското село Войнеговци. Първите обявени изпълнители са hardcore punk/rap легендите от Dog Eat Dog и българският фурор Стругаре.За подбора на групите организаторите казват, че ще продължат по идейната пътека на фестивала, като ще има представители на ню-метъл, пънк, инди, хип-хоп и алтърнатив жанровете.Предстои да бъдат обявени още редица имена от световната и българската сцена, като се очаква някои от тях да провокират сериозен интерес към събитието.Билети за двата дни на фестивала на промоционална цена ще бъдат пуснати в продажба от петък, 13 април.Още днес (сряда) се очаква да бъдат обявено още едно известно име, затова следете страницата на събитието .", "date": "2018.04.12", "title": "Wrong Fest идва и това лято"}
{"url": "https://offnews.bg/sviat/sergej-skripal-i-dashteria-mu-sa-zalozhnitci-vav-velikobritania-obiav-678582.html", "text": "Сергей Скрипал и дъщеря му Юлия са държавни в изолация във Великобритания. Никой не ги е виждал от месеци и никой няма достъп до тях. Лондон трябва да докаже, че не ги държи за заложници. Това заяви говорителката на руското външно министерство Мария Захарова. Последните събития все повече усилват опасенията ни, че става дума за изолиране на руска гражданка и тя или бива държана със сила, или участва принудително в инсценировка, подчерта Захарова пред журналисти. По-рано британската полиция разпространи изявление на Юлия Скрипал, в което тя обяви, че не иска да среща с руски дипломати и с братовчедка си Виктория, на която преди това Лондон отказа виза. Захарова обаче изрази съмнение, че посланието ѝ е автентично. Тя подчерта, че Юлия не е имала никакви контакти с външния свят, а в нарушение на международните правила не ѝ е бил предоставен достъп до руски дипломати. Захарова нарече \"удивителна\" и тезата, че двамата са имали достъп до близки и роднини, тъй като по думите ѝ Виктория Скрипал и живеещата с нея майка на Сергей са най-близките им роднини. Още по-странно звучат думите \"никой не говори от мое име\", допълни Захарова, цитирайки изявлението на Юлия Скрипал. Говорителката на министерството направи паралел със случая с Александър Литвиненко, който почина след отравяне с полоний. Захарова заяви, че тогава поне всички са видели кадри с Литвиненко, а сега никой не е виждал Сергей Скрипал и дъщеря му. Захарова коментира и доклада на Организацията за забрана на химически оръжия (ОЗХО), който потвърждава британската позиция, че двамата са отровени с вещество от групата \"Новичок\", разработено в Съветския съюз преди няколко десетилетия.По думите ѝ Русия няма да приеме никакви заключения, докато няма достъп до доказателствения материал и до пострадалите.Мария Захарова изреди всички данни, които се появиха в медиите от отравянето на Скрипал досега и всички коментари, направени от официални лица, като подчерта, че това е била мащабна кампания по дезинформация. Това, което започна като детективски роман, сега вече е трилър, коментира тя.", "date": "2018.04.12", "title": "Сергей Скрипал и дъщеря му са заложници във Великобритания, обяви Захарова"}
{"url": "https://offnews.bg/temida/pusnaha-pod-garantcia-mazha-otgovoren-za-intcidenta-s-nahapano-ot-rot-678584.html", "text": "Съдът пусна под гаранция от 1000 лв. мъжа, който разхождал ротвайлера, нахапал 6-годишно дете в София. Инцидентът стана в двора на 121 СОУ в столичния квартал \"Гоце Делчев\".След инцидента бяха арестувани собственикът на кучето Александър Бизен и мъжът, който го разхождал в този ден - Божидар Овчаров.Собственикът обаче беше освободен веднага. Съдът е останал озадачен защо собственикът не е привлечен под наказателна отговорност след случилото се. Собственикът на кучето разказа пред bTV, че поводът на животното бил изгубен 5 минути преди инцидента. Бизен обяснява в неофициален разговор, че обикновено не разхождал ротвайлера в училищни дворове. По време на инцидента той бил във фитнеса в сградата на училището и оставил кучето на свой приятел. ", "date": "2018.04.12", "title": "Пуснаха под гаранция мъжа, отговорен за инцидента с нахапано от ротвайлер дете"}
{"url": "https://offnews.bg/temida/spas-aleksandar-se-sporazumia-s-prokuraturata-izliza-ot-zatvora-sled-678586.html", "text": "Спас Василев, измамил десетки със самолетни билети в социалните мрежи под името Александър Николов, се споразумя с прокуратурата. Споразумението предвижда Василев да излежи 7 месеца затвор. Той обаче се намира в ареста от 6 месеца, така че му остава да лежи в затвора 1 месец. Адвокатът на Спас Василев обяви преди съдебното заседание, че подзащитният му е готов да възстанови паричната сума на излъганите със самолетни билети Иван Ралчев и Янка Берзинска.Случаят стана известен в края на миналата година. Тогава десетки обявиха, че са били измамени от Спас от Кочериново. Той им продавал евтини самолетни билети, които обаче не доставял. Прокуратурата внесе обвинителния акт срещу Спас Василев през март. Според прокурора по делото Вероника Трифонова потърпевшите са двама, а щетата е за около 1900 лева. Парите са възстановени при сключване на споразумението. ", "date": "2018.04.12", "title": "Спас-Александър се споразумя с прокуратурата, излиза от затвора след месец"}
{"url": "https://offnews.bg/protesti/protesti-v-podkrepa-na-zheliaz-dnes-e-zheliaz-utre-mozhe-da-sam-az-678583.html", "text": "Около 250 души протестираха пред Съдебната палата в София в подкрепа на Желяз Андреев. Протест в подкрепа на Желяз се проведе и в родния му Добрич. На 7 април от Интерпол са поискали задържането и екстрадирането на Желяз Андреев и още четирима българи, обвиняеми в нарушаване на търговското ембарго, наложено от САЩ на Сирия. Желяз беше арестуван, но по-късно беше освободен. По-рано днес главният прокурор Сотир Цацаров обяви, че петимата няма да бъдат задържани засега и ще се търси консултация с Държавния департамент на САЩ във връзка със случая. Протестиращите в София организираха подписка срещу екстрадиция на Желяз. Те си залепиха стикери “аз съм Желяз” в знак на подкрепа. Демонстрантите издигнаха плакати с надписи: \"Днес е Желяз, утре може да съм аз\", \"Работата в кол център не е престъпление\", \"Няма да дадем Желяз\", \"Когато държавата се откаже от гражданите си, те застават един зад друг\" и \"Българийо, не погребвай живи децата си\". Протестът беше изцяло организиран от негови приятели, като на демонстрацията дойде и самият Желяз. \"Изключително съм радостен за широкия отзвук, който дава този случай. Това е ситуация, в която може да попадне всеки българин, който е решил да остане в България, да изгражда тук кариера, семейство. Така че подкрепата на тези хора не е само за мен, тя е за техните близки, които биха попаднали в такава ситуация\", каза Желяз Андреев пред журналисти.Той обясни, че се е свързал с омбудмана и с Президентството още миналата година, но тогава е получил отговор, че тъй като няма искане за екстрадиране, не могат да направят нищо. Въпреки това Желяз посочи, че е благодарен за реакцията на властите сега, след искането за екстрадиция. \"Аз съм със смесени чувства. Разбирам каква е реалната ситуация, разбирам, че решението на съда от вчера е една малка победа по пътя към по-голямата победа, към която се надявам, че всички се стремим\", допълни той.", "date": "2018.04.12", "title": "Протести в подкрепа на Желяз: 'Днес е Желяз, утре може да съм аз' (снимки)"}
{"url": "https://offnews.bg/sviat/ruskiat-poslanik-borisov-proiavi-politicheska-madrost-s-reshenieto-da-678581.html", "text": "Руският посланик у нас Анатолий Макаров похвали премиера Бойко Борисов за решението да не гони руски дипломати, като подчерта, че той е проявил \"политическа мъдрост\" по въпроса. \"България зае наистина претеглена позиция и Бойко Борисов прояви своята политическа мъдрост. Той е подал сигнал отначало да бъдат разбрани мотивите и изобщо какво се случва\", каза Макаров, цитиран от \"Фокус\".Макаров подчерта, че Русия оценява високо позицията на България като добре претеглена и конструктивна.\"В дипломацията има принцип на взаимността или реципрочност. В съответствие с този принцип,ако един посланик е отзован от една страна, другият от другата страна също се отзовава. Това означавапонижаване на нивото на дипломатическите отношения според Конвенцията за дипломатическите отношенияот 1961 г. Същото засяга и дипломатите. Ако една страна експулсира пет дипломати, другата прави същото запет дипломати. По такива принципи живеем и такъв е дипломатическия живот. Така че наистина, когато чух, чеТереза Мей е предложила да бъдат изгонени дипломати от всички европейски страни, това ме учуди.Възникваше въпросът с какво основание се прави това? Щом тя действа въз основа на така нареченото \"многовероятно\" и щом изискванията на презумпцията на невинността вече не съществува, това е друга история\", каза той. Според него щом тази солидарност е реализирана чрез извиване на ръцете на съюзниците, то това не е солидарността, която биха искали партньорите на Великобритания.Той допълни, че българското правителство е било подложено на същия натиск, на който са подложени и другите правителства, но не се е поддало. На въпрос за посещение на руския президент Владимир Путин у нас Макаров отговори, че за това ще трябва да се изчака края на кризисната ситуация в Сирия. По повод кризата в Сирия той обяви: \"Ние не веднъж казахме, че сме загрижени от развитието на ситуацията. При нанасяне на ударите срещу Дамаск, срещу нашите военни, ще вземем съответни мерки\".Анатолий Макаров коментира и отравянето на бившия руски шпионин Сергей Скрипал. Той подчерта, че семейство Скрипал щяха да бъдат мъртви, ако беше истина, че Русия е използвала отровно вещество. \"Ние не искахме това и въобще смятаме това за един терористичен акт срещу гражданите на Русия, защото този г-н Скрипал има руско и британско гражданство, а неговата дъщеря е чиста гражданка на Русия“, заяви Макаров. \"На фона на това, че Русия е обвинявана в използвала това бойно, отровно вещество във Великобритания се създава другата ситуация, че Русия би могла да си позволи всичко, което си пожелае. Нас сега ни обвиняват в използването на химическото вещество вече в Сирия\", допълни Макаров.Той подчерта, че Русия още през март е говорила за подготвяна провокация в Сирия, но никой не е реагирал. ", "date": "2018.04.12", "title": "Руският посланик: Борисов прояви политическа мъдрост с решението да не гони дипломати"}
{"url": "https://offnews.bg/sviat/mazh-zastrelia-bremenna-pevitca-v-pakistan-zashtoto-peela-sednala-678587.html", "text": "Мъж застреля бременна в осмия месец пакистанска певица - Самина Самун, на изпълнение по време на сватба. Инцидентът станал в град Ларкана, провинция Синд. Стрелецът Тарик Джатой е задържан от полицията, съобщи Би Би Си. Съпругът на 24-годишната певица обяснил пред полицията, че по време на изпълнението мъжът заплашил Самун с пистолет и ѝ наредил да стане и така да пее. Когато тя обяснила, че е бременна и не може да стои, той я застрелял. Пред журналисти Джатой обяснил, че стрелял във въздуха в разгара на веселбата, но един от куршумите уцелил певицата.  Видео от инцидента показва как певицата пее седнала. Малко по-късно тя се изправя, чуват се изстрели и тя пада на земята. ", "date": "2018.04.12", "title": "Мъж застреля бременна певица в Пакистан, защото пеела седнала"}
{"url": "https://offnews.bg/zvezdi/sadiat-kevin-spejsi-za-seksualen-tormoz-po-delo-ot-1992-g-678553.html", "text": "Прокуратурата в Лос Анджелис разглежда неразрешено дело срещу актьора Кевин Спейси, съобщи Би Би Си.Полицията е събрала доказателства, свързани с инцидент с неизвестен мъж в Западен Холивуд през 1992 г.Службата на шерифа в Лос Анджелис заяви в сряда, че е започнала разследване по делото през декември и по-рано този месец го е представила на прокурор.Не е ясно дали в неговия случай ще се приложи обичайното за Калифорния ограничение за наказанията за сексуални престъпления, което е 10 години.Повече от 30 мъже излязоха с твърдения за сексуално насилие срещу 58-годишния носител на „Оскар“.През ноември актьорът Антъни Рап го обвини в сексуален тормоз в далечната 1986 година, когато е бил на 14, а Спейси – на 26 години.Актьорът заяви, че няма спомен за подобно нещо, но се извини публично. След това той отрече другите твърдения, които по-късно се появиха.От театъра „Олд Вик“ в Лондон, където Спейси беше художествен ръководител, заявиха, че са получили 20 оплаквания срещу него за \"неподходящо поведение\".Говорителят на актьора отказа да коментира заведеното дело.", "date": "2018.04.12", "title": "Съдят Кевин Спейси за сексуален тормоз по дело от 1992 г."}
{"url": "https://offnews.bg/sviat/vavedoha-opasna-zona-za-poleti-na-iug-ot-kipar-do-12-maj-678588.html", "text": "Опасна зона за полети над Средиземно море на юг от Кипър е въведена от днес до 12 май, съобщи ТАСС, позовавайки се на свой източник. Причината е \"активна военна дейност на британски военни в региона\". Опасната зона ще важи за полети до 8000 метра. Според източника евопейската организация по безопасност на въздушната навигация Евроконтрол вече е публикувала информация по въпроса. Вчера Евроконтрол предупреди, че в следващите 72 часа самолетите трябва да бъдат много внимателни, когато летят над Източното Средиземноморие, заради възможна въздушна атака над територията на Сирия.Според съобщението в района могат да бъдат изстреляни крилати ракети и ракети въздух-земя и да има смущения на навигационните уреди.Предупрежденията идват на фона на обсъжданата възможна военна акция в Сирия от страна на САЩ и други западни държави след информация за предполагаема употреба на химическо оръжие в сирийския град Дума.", "date": "2018.04.12", "title": "Въведоха опасна зона за полети на юг от Кипър до 12 май"}
{"url": "https://offnews.bg/112/prostreliaha-politcaj-pri-spetcoperatcia-678545.html", "text": "Полицай е бил прострелян при провеждането на операция по противодействие на производството и разпространението на наркотици, съобщи МВР.Служителят на Районно управление - Ловеч е без опасност за живота, ранен е в рамото. Той е настанен в болница в София.Стрелбата е станала в района на ловешкото село Петревене, където служители на Главна дирекция \"Национална полиция\" и Областната дирекция на МВР в Ловеч провеждали операцията под наблюдението на прокуратурата.Стрелецът е обитавал къщата, в която полицията е провеждала операцията. Той е използвал незаконно притежавано оръжие.Задържани са трима души.Открити са наркотични вещества, чийто вид и количество ще се уточнява в рамките на експертизата.Процесуално-следствените действия на място продължават и в момента.", "date": "2018.04.12", "title": "Простреляха полицай при спецоперация"}
{"url": "https://offnews.bg/obshtestvo/oshte-tazi-godina-naselenieto-na-balgaria-shte-padne-pod-7-miliona-678544.html", "text": "Към 31 декември 2017 г. населението на България е 7 050 034, което представлява 1.4% от населението на Европейския съюз, съобщи Националният статистически институт (НСИ).В сравнение с 2016 г. населението на страната намалява с 51 825 души. При сегашните темпове на отрицателен прираст това гарантирано означава, че още тази година хората в България ще останат под 7 милиона.През 2017 г. в страната са регистрирани 63 955 живородени деца и в сравнение с предходната година броят им намалява с 1 029 деца.Броят на умрелите през 2017 г. е 109 791 души, а коефициентът на обща смъртност - 15.5‰. Спрямо предходната година броят на починалите се увеличава с 2211.Мъжете са 3 422 409 (48.5%), а жените - 3 627 625 (51.5%), или на 1 000 мъже се падат 1060 жени. Броят на мъжете преобладава във възрастите до 53 години. С нарастването на възрастта се увеличават броят и относителният дял на жените от общото население на страната, показват данните на НСИ.Продължава процесът на застаряване на населението. В края на 2017 г. лицата на 65 и повече навършени години са 1 481 908, или 21.0% от населението на страната. В сравнение с 2016 г. делът на населението в тази възрастова група нараства с 0.3 процентни пункта, а спрямо 2001 г. - с 4.1 процентни пункта.Процесът на застаряване е по-силно изразен сред жените отколкото сред мъжете.Относителният дял на жените на възраст над 65 години е 24.4%, а на мъжете - 17.4%. Тази разлика се дължи на по-високата смъртност сред мъжете и като следствие от нея - на по-ниската средна продължителност на живота при тях.Делът на лицата на 65 и повече навършени години е най-висок в областите Видин (29.3%), Габрово (28.2%), Кюстендил (26.9%) и Ловеч (26.6%). Общо в деветнадесет области този дял е над средния за страната. Най-нисък е делът на възрастното население в областите София (столица) - 17.2%, и Варна - 18.6%.Общо за ЕС-28 относителният дял на населението на 65 и повече навършени години е 19.4%.Най-висок е този дял в Италия (22.3%), следвана от Гърция (21.5%) и Германия (21.2%). Общо в шест страни, включително и България, делът на възрастното население е над 20.0%.Към 31.12.2017 г. децата до 15 години в страната са 1 004 376, или 14.3% от общия брой на населението, като спрямо 2016 г. този дял се увеличава с 0.2 процентни пункта.Относителният дял на населението под 15 години е най-висок в областите Сливен - 18.4%, и Бургас - 15.5% от населението на областта. Общо в петнадесет области този дял е под общия за страната, като най-нисък е в областите Смолян и Габрово - по 11.5%.Делът на най-младото население в ЕС-28 в началото на 2017 г. е 15.6%, като най-нисък е в Германия (13.4%) и Италия (13.5%), а най-висок е в Ирландия (21.1%) и Франция (18.3%).Застаряването на населението води до повишаване на неговата средна възраст, която от 40.4 години през 2001 г. нараства на 41.2 години през 2005 г. и достига 43.6 години в края на 2017 година.Процесът на застаряване на населението се проявява както в селата, така и в градовете, като в градовете средната възраст на населението е 42.6 години, а в селата - 46.3 години.За 2017 г. тези граници за населението в трудоспособна възраст са до навършването на 61 години за жените и 64 години за мъжете.Населението в трудоспособна възраст към 31.12.2017 г. е 4 248 хил. души, или 60.3% от населението на страната, като мъжете са 2 233 хил., а жените - 2 015 хиляди. През 2017 г. броят на трудоспособното население намалява с почти 56 хил. души, или с 1.3%, спрямо предходната година.Към края на 2017 г. над трудоспособна възраст са 1 736 хил. души, или 24.6%, а под трудоспособна възраст - 1 066 хил. души, или 15.1% от населението на страната.Кошмарни са и данните за възпроизводството на трудоспособното население. То се характеризира чрез коефициента надемографско заместване, който показва съотношението между броя на влизащите в трудоспособна възраст (15 - 19 години) и броя на излизащите от трудоспособна възраст (60 - 64 години). Към 31.12.2017 г. това съотношение е 64.За сравнение, през 2001 г. 100 лица, излизащи от трудоспособна възраст, са били замествани от 124 млади хора.Най-благоприятно е съотношението в областите Сливен - 84, Варна – 71, и София (столица) - 70 лица. Най-нисък е този показател в областите Смолян - 44, и Габрово, Перник и Кюстендил, където 100 лица, излизащи от трудоспособна възраст, се заместват от 50 лица, влизащи в трудоспособна възраст.", "date": "2018.04.12", "title": "Още тази година населението на България ще падне под 7 милиона"}
{"url": "https://offnews.bg/obshtestvo/balgaria-e-evroshampion-po-visoka-smartnost-678548.html", "text": "Към края на миналата година в българските градове са живели 5 181 755 души, или 73.5% от населението в страната. В селата хората са били 1 868 279 души, или 26.5% от всички българи, показват демографските данни на НСИ.Към края на 2017 г. населените места в България са 5256, от които 257 са градове и 4 999 - села.Населените места без население са 162. Най-голям е техният брой в областите Габрово, Велико Търново и Кърджали - съответно 61, 58 и 11.В 1172 села, или в 22.3% от населените места у нас, живеят от 1 до 49 души включително.С население над 100 хил. души са шест града в страната, в които живеят 34.1% от населението на страната.Най-малка по население е област Видин, в която живеят 86 927 души, или 1.2% от населението на страната, а най-голяма е област София (столица) - 1 325 429 души (18.8%).В шестнадесет области населението е под 200 хил. души и общо в тях живеят 30.1% от населението на страната. Шест области са с население от 200 хил. до 300 хил. души и обхващат 20.2% от населението на страната. Шест са и областите с население над 300 хил. души, като в първите три от тях - София (столица), Пловдив и Варна, живее повече от една трета от населението на страната (35.0%).Само две области - София (столица) и Кърджали, увеличават населението си през 2017 г. спрямо 2016 г. - съответно с 0.1 и 0.2%. При всички останали области има намаление, като най-голямо е за областите Видин - с 2.2%, и Смолян - с 2.0%, показват данните на НСИ.Неравномерно е разпределението на населението и по общини. В 72 общини с население под 6000 души живеят едва 3.9% от населението на страната. В същото време в деветте общини с население над 100 хил. души живеят 41.0% от населението на страната. Най-голяма по население е Столична община (1 325 429), следвана от общините Пловдив (345 213) и Варна (344 748). Най-малката община е Трекляно - 798 души.Основните фактори, които влияят върху измененията в броя и структурите на населението, са демографските процеси - раждаемост, смъртност и миграция.Раждаемостта намаляваПрез 2017 г. в страната са регистрирани 64 359 родени деца, като от тях 63 955 (99.4%) са живородени. В сравнение с предходната година броят на живородените намалява с 1 029 деца, или с 1.6%.Коефициентът на обща раждаемост през 2017 г. е 9.0‰, а през предходната 2016 г. - 9.1‰.Броят на живородените момчета (32 787) е с 1 619 по-голям от този на живородените момичета (31 168), или на 1 000 живородени момчета се падат 951 момичета.В градовете и селата живородени са съответно 48 005 и 15 950 деца, а коефициентът на раждаемост е 9.2‰ в градовете и 8.5‰ в селата.В регионален аспект най-висока е раждаемостта в областите Сливен - 12.5‰, София (столица) - 10.3‰, Стара Загора и Пловдив - по 9.6‰. В деветнадесет области раждаемостта е по-ниска от средната за страната, като най-ниски стойности се наблюдават в областите Габрово и Видин - по 6.5‰.Коефициентът на раждаемост общо за ЕС-28 през 2016 г. е 10.1‰ по данни на Евростат.Най-високо равнище на раждаемост сред европейските страни има Ирландия - 13.4‰, следват Обединеното кралство и Швеция - по 11.8‰. С най-нисък коефициент на раждаемост в Европейския съюз е Италия - 7.8‰.Броят на жените във фертилна възраст (15 - 49 навършени години) в страната, или размерът на родилните контингенти и тяхната плодовитост, оказва съществено влияние върху равнището на раждаемостта и определя характера на възпроизводството на населението.Към 31.12.2017 г. броят на жените във фертилна възраст е 1 517 хил., като спрямо предходната година намалява с близо 22 хил., а спрямо 2011 г. - с почти 133 хиляди.През 2017 г. броят на децата, родени от майки под 18 години, е 3251. Запазва се тенденцията на увеличаване на броя на децата, родени от жени на възраст 40 и повече навършени години - от 1947 през 2016 г. на 2108 през 2017 година.Половината (50.7%) от ражданията през 2017 г. са първи за майката, 36.5% - втори, а 12.5% - трети и от по-висока поредност.Софиянката ражда за първи път на 30, сливналийката - на 23Средната възраст на жените при раждане на първо дете се увеличава от 27.0 години през 2016 г. на 27.1 години през 2017 година. В регионален аспект средната възраст при раждане на първо дете варира от 30.0 години за област София (столица) до 23.1 години за област Сливен.През 2017 г. са регистрирани 1 134 случая на многоплодни раждания, което е с 5 случая повече отколкото през 2016 година.При 1 127 от случаите са родени по две деца, а при 7 - по три.От 1991 г. се наблюдава трайна тенденция на увеличаване на абсолютния брой на извънбрачните раждания. Техният относителен дял нараства от 18.5% през 1992 г. на 42.0% през 2001 г. и на 59.2% през 2013 година. През 2017 г. броят на извънбрачните раждания е 37 935, или 58.9% от всички раждания. Относителният дял на извънбрачните раждания в селата (65.7%) е по-висок отколкото в градовете (56.7%). За 77.9% от извънбрачните раждания има данни за бащата, което означава, че тези деца най-вероятно се отглеждат в семейна среда от родители, живеещи в съжителство без брак.В регионален аспект най-висок е относителният дял на извънбрачните раждания в областите Видин (78.3%) и Враца (73.3%). Този дял е над 50.0% във всички области на страната с изключение на Разград (48.6%), Благоевград (44.2%) и Кърджали (35.7%).Български антирекордБроят на умрелите лица през 2017 г. е 109 791, а коефициентът на обща смъртност - 15.5‰. Спрямо предходната година броят на умрелите се увеличава с 2 211, или с 2.1%. Нивото на общата смъртност продължава да е твърде високо.Смъртността сред мъжете (16.5‰) продължава да бъде по-висока в сравнение със смъртността сред жените (14.6‰). През 2017 г. на 1 000 жени умират 1 071 мъже. Продължават и силно изразените различия в смъртността сред градското и селското население. Коефициентът на смъртност е по-висок в селата (22.0‰) отколкото в градовете (13.2‰).Общо за ЕС-28 коефициентът на смъртност през 2016 г. е 10.0‰. Равнището на общата смъртност на населението в България е най-високо сред европейските страни. С най-ниска смъртност са Ирландия и Кипър - по 6.4‰, и Люксембург - 6.8‰.Освен в България значително по-висока от средната за ЕС-28 е стойността на този показател само в Латвия - 14.6‰, и Литва - 14.3‰.С най-висока смъртност в страната са областите Видин - 22.7‰, и Монтана и Ловеч - по 21.1‰. В седем области смъртността е по-ниска от общата за страната, като най-ниска е в София (столица) - 11.6‰.", "date": "2018.04.12", "title": "България е еврошампион по висока смъртност"}
{"url": "https://offnews.bg/ikonomika/parva-investitcionna-banka-e-potvardila-che-shte-kreditira-ginka-s-80-678550.html", "text": "Първа инвестиционна банка /ПИБ/ на 19 декември 2017 г. е издала писмо за подкрепа, с което заявява интерес за участие във финансирането на покупката на дружествата на ЧЕЗ от \"Инерком\" - България. Това обяви председателят на временната комисия за проверка на продажбата на ЧЕЗ Жельо Бойчев на пресконференция в Народното събрание.На нея той прочете писмо на ПИБ, изпратено до комисията, в което се посочва, че банката е била уведомена от консултанта по сделката, че на 30 ноември 2017 г. компанията \"Инерком\" - България е била предпочетена от ЧЕЗ за кандидат-купувач на основания обвързваща оферта, която те са подали.Намерението за подкрепа от страна на ПИБ е в размер на 80 милиона евро, уточни Жельо Бойчев.Бойчев добави, че преди около две седмици комисията е изпратила писмо още и до Българската банка за развитие /ББР/, в което е поискана цялата кореспонденция на банката с фирма \"Инерком\" относно предстоящата сделка с ЧЕЗ.Отговор обаче до момента няма. Ако ББР не отговори, комисията ще поиска съдействие от Българската народна банка /БНБ/, за да получат отговор от ББР. Той допълни, че от \"УниКредит Булбанк\" са отговорили в писмо, че въпросът, който е зададен, е професионална тайна и банката не е поискала да коментира участието си в тази сделка.За участието на ББР, Уникредит и ПИБ в покупката на енергото за първи път писа чешкият вестник \"Лидове новини\". Според публикацията \"Уникредит Булбанк\" участва със 180 млн. евро, Първа инвестиционна банка - с 80 млн. евро. ", "date": "2018.04.12", "title": "Първа инвестиционна банка е потвърдила, че ще кредитира Гинка с 80 млн. евро"}
{"url": "https://offnews.bg/futbol/spornata-duzpa-v-macha-real-iuventus-obikoli-sveta-video-678547.html", "text": "Днес целият футболен свят се чуди на въпроса имаше ли дузпа за Реал Мадрид в 93-ата минута на 1/4-финала в Шампионската лига срещу Ювентус.Торинци направиха чудовищен подвиг и водеха с 3:0 на \"Сантиаго Бернабеу\", водейки мача към продължение. В края на мача обаче Лукас Васкес падна в наказателното поле след борба с Меди Бенатия.Играчите на Юве полудяха от отсъждането, което доведе дори до червен картон за легендата Джиджи Буфон. Роналдо обаче не трепна от бялата точка, вкара и класира Реал на полуфинал.След мача легендарният вратар сподели: \"\", каза Буфон.Суперзвездата на Реал Мадрид Кристиано Роналдо пък логично беше на другия полюс: \"\", каза Роналдо.Бившият елитен испански арбитър Итуралде Гонсалес, който анализира съдийските отсъждания за \"AS\", е категоричен, че реферът Майкъл Оливър е сбъркал с решението си да свири дузпа за Реал Мадрид.Васкес обаче не мисли така и обяви категорично, че дузпа има и дори е бил прегазен от Бенатия. \"А\", каза Васкес.", "date": "2018.04.12", "title": "Спорната дузпа в мача Реал - Ювентус обиколи света (видео)"}
{"url": "https://offnews.bg/temida/mvnr-kani-na-razgovor-amerikanskia-poslanik-v-opit-da-spasi-zheliaz-ot-678551.html", "text": "Българското външно министерство ще покани на разговор американския посланик у нас Ерик Рубин за изясняване на случая с иска за екстрадиране на Желяз Андреев. Младият мъж от Добрич попадна в обсега на американското правосъдие заради фирма, за която е работил и за която се твърди, че е търгувала със забранени машини части за Сирия.Премиерът Бойко Борисов лично е разпоредил МВнР да се заеме със случая. За него ще отговаря зам.-министър Юрий Щерк, става ясно от съобщението на пресцентъра. Българският посланик във Вашингтон Тихомир Стойчев на свой ред е поискал спешно да бъде приет от заместник помощник държавния секретар за Европа Матю Палмър за изясняване на исканията на американската страна.Екстрадицията на български граждани за САЩ се регулират от Закона за екстрадицията и европейската заповед за арест и от Договора за екстрадиция между правителствата на Република България и САЩ, ратифициран на 23 април 2008 година, влязъл в сила на 21 май 2009 г.На основание чл. 20 т. 1 от Договора МВнР ще поиска консултации между Департамента по правосъдие на САЩ и Министерството на правосъдието на Република България, допълват от Външно.Конкретното искане за екстрадиция на г-н Желяз Андреев е постъпило във Върховната касационна прокуратура по линия на международното полицейско сътрудничество. МВнР припомня, че решението за екстрадиция е от компетенциите на съдебната власт.", "date": "2018.04.12", "title": "МВнР кани на разговор американския посланик в опит да спаси Желяз от екстрадиране"}
{"url": "https://offnews.bg/politika/na-zhivo-predstaviane-na-saiuza-demokratichna-balgaria-678546.html", "text": "Подготвяната от 2017-та година коалиция между партиите ДСБ, \"Да, България\"(ДаБГ) и Зелените ще бъде обявена официално днес.Новата формация ще носи името \"Демократична България\" и ще имаВ края на март изпълнителният съвет на ДСБ излезе с резолюция, с която партията даде мандат на председателя си Атанас Атанасов за \"създаване на траен политически съюз между ДСБ и Да, България\", в който да влязат и други партии.Същото направиха и от \"Да, България\" още през февруари. Тогава от партията на Христо Иванов обявиха, че започват преговори с партии партньори за сваляне на правителството. А първоначално поканите за разговори бяха за формациите, с които работят усилено - ДСБ, Зелените, ДЕОС и БЗНС.Очаква се на официалното обявяване на новата коалиция да присъства и лидерът на БЗНС Николай Ненчев. Още преди месец формация около ДаБГ и ДСБ обяви, че е отворена и към присъединяването на други партии.Гледайте на живо: ", "date": "2018.04.12", "title": "На живо: Представяне на съюза Демократична България"}
{"url": "https://offnews.bg/futbol/balgaria-se-naredi-mezhdu-burkina-faso-i-panama-v-ranglistata-na-fifa-678554.html", "text": "Националният отбор на България се свлече с 14 места в ранглистата на Международната футболна асоциация (ФИФА) за април.Тимът, воден от селекционера Петър Хубчев, вече заема 54-ата позиция в подреждането, след като намалява актива си от 715 на 583 точки. Пред националите ни е Буркина Фасо с 591. На 55-о място пък е Панама с 575 пункта.През миналия месец \"трикольорите\" изиграха две контроли, в които записаха домакинско поражение от Босна и Херцеговина с 0:1 и победиха Казахстан с 2:1 на неутрален терен в Унгария.Лидер остава световният шампион Германия с 1533 точки, следван от петкратния световен първенец Бразилия с 1384. Белгия прогресира с две места до третото с 1346 точки, а европейският шампион Португалия пада с една позиция на четвъртата с 1306.Воденият от българския специалист Станимир Стоилов национален отбор на Казахстан бележи прогрес със 17 места и вече заема 119-ата позиция с 269 точки.", "date": "2018.04.12", "title": "България се нареди между Буркина Фасо и Панама в ранглистата на ФИФА"}
{"url": "https://offnews.bg/kultura/naj-dobroto-ot-ruskata-klasika-pristiga-v-zala-balgaria-678558.html", "text": "Концерт с музиката на трима от най-обичаните руски композитори ще събере на сцената на зала “България” Софийската филхармония, виртуозния пианист Георги Черкин и световноизвестния диригент Урош Лайовиц на 19 април от 19 ч.Програмата от цикъла “Руски приказки” включва увертюра към операта „Руслан и Людмила”на Глинка, Рапсодия върху тема от Паганини на Рахманинов и Симфоничната сюита „Шехерезада“ на Римски-Корсаков. Диригентът Урош Лайовиц от години работи успешно със Софийската филхармония и не веднъж е споделял суперлативи за първия ни оркестър. Неговите гастроли винаги са будили огромен интерес в родната публика. С Георги Черкин това ще бъде първата му среща на сцена. Младият български пианист се нарежда сред най-добрите в света.Неговата кариера започва с клавирен концерт на Рахманинов в зала България със Софийската филхармония и оттогава руският композитор е сред най-любимите му.", "date": "2018.04.12", "title": "Най-доброто от руската класика пристига в зала „България“"}
{"url": "https://offnews.bg/politika/prezidentat-svikva-ksns-za-sastoianieto-na-vaorazhenite-sili-678555.html", "text": "Президентът Румен Радев свиква заседание на Консултативния съвет за национална сигурност на тема „Актуални рискове и заплахи за националната сигурност на Република България. Състояние на Въоръжените сили. Необходими мерки“.Това съобщиха от прессекретариата на държавния глава.Заседанието ще се проведе на 19 април 2018 г. от 14.00 часа на „Дондуков“ 2.", "date": "2018.04.12", "title": "Президентът свиква КСНС за състоянието на въоръжените сили"}
{"url": "https://offnews.bg/112/otkradnaha-ton-hrana-i-desetki-ptitci-ot-montanska-ferma-678563.html", "text": "Неизвестни извършители са извършили кражба във ферма в село Мърчево, област Монтана, съобщи БНТ.По информация на Областната дирекция на МВР в Монтана кражбата е извършена през почивните дни от ферма, собственост на 69-годишен мъж.От полицията са установили, че неизвестните крадци са пробили отвор в тухлената стена на стопанската постройка. През отвора те задигнали б. Освен това крадците изнесли и 800 килограма царевица, 200 килограма пшеница, 50 килограма смеси за храна на птици, както и лампи за отглеждането на птици.Щетите от кражбата се изчисляват.Според версиите на криминалистите става въпрос за организиран обир, извършен от група крадци. За кражбата престъпниците са използвали камион, с който са отнесли плячката.Работата по случая продължава. Образувано досъдебно производство.", "date": "2018.04.12", "title": "Откраднаха тон храна и десетки птици от монтанска ферма"}
{"url": "https://offnews.bg/futbol/bfs-pribira-12-000-leva-ot-globi-sled-polufinalite-za-kupata-678585.html", "text": "Левски, ЦСКА и Ботев Пловдив ще внесат в касата на Българския футболен съюз общо 11900 лева.Причина за това е поведението на феновете на трите отбора по време на мачовете от полуфиналната фаза на турнира за Купата на България.Най-солена глоба отнесоха \"канарчетата\" със сбор от 5300 лева, докато ЦСКА и Левски ще платят по 3300, а \"сините\" ще покриват и щети по националния стадион \"Васил Левски\". С наказание след полуфиналите е Абуд Омар, който няма да играе един мач за \"Славия\".", "date": "2018.04.12", "title": "БФС прибира 12 000 лева от глоби след полуфиналите за Купата"}
{"url": "https://offnews.bg/kultura/preporachvame-vi-lord-of-the-dance-otnovo-v-balgaria-678526.html", "text": "Култовият спектакъл „Lord of the dance” отново ще очарова и вдигне на крака публиката в зала 1 на НДК. Шоуто е тази вечер с начален час 20:00 ч. и ще ни накара за пореден път да усетим завладяващата магия на ирландските танци.Танцьорите идват у нас с шоуто , което българската публика видя през 2015 г.Артистите идват от Скопие, а след шоуто си на нашата сцена се отправят към Букурещ, където е следващата дата от обиколката им.Организаторите напомнят на посетителите на спектакъла, че е важно да предвидят по-ранно влизане в залата. Това се налага поради събитията, които се провеждат в НДК заради българското председателство на Съвета на Европейския съюз и въведените допълнителни мерки за сигурност при достъп в сградата. Вратите ще бъдат отворени още в 18 часа и всички гости ще бъдат щателно проверявани за оръжие и взривоопасни средства. ", "date": "2018.04.12", "title": "Препоръчваме ви: „Lord of the dance” отново в България"}
{"url": "https://offnews.bg/obshtestvo/svetli-chetvartak-e-beli-drehi-ne-se-prostirat-cherveni-iajtca-se-ta-678487.html", "text": "Православната църква отбелязва днес Светли четвъртък. Денят е отреден за почит към св. ап. Йоан и Яков.Двамата братя са част от дванайсетте апостоли на Исус и заедно с ап. Петър са най-приближените му ученици. В някои райони на страната на четвъртия ден след Възкресение Христово се търкалят червени яйца. Поверието е, че ако яйцето остане здраво, семейството ще е здраво и щастливо.  Според народните вярвания обаче Светли четвъртък е Лош ден. Това е вторият от седемте четвъртъка до Спасовден и му се отдава особено значение.Забранена е всякаква домакинска работа, както и такава на полето, за да не удари градушка реколтата. Не бива да се перат и простират бели дрехи, вярвали още старите българи. ", "date": "2018.04.12", "title": "Светли Четвъртък е, бели дрехи не се простират, червени яйца се търкалят"}
{"url": "https://offnews.bg/obshtestvo/spirat-vodata-v-chasti-ot-pet-rajona-na-sofia-678449.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателни кранове на ул. „Богданци“ в жк. „Гевгелийски“ налага спиране на водоподаването от 10:00 до 18:00 часа на ул. „Богданци“ от ул. „Гевгели“ до ул. „Мировци“ и в карето между ул. „Мировци“, ул. „Богданци“, бул. „Царица Йоанна“ и ул. „Попчево“.  Строително-монтажни работи на ул. „Каменица“ в кв. „Горна баня“ налагат спиране на водоподаването от 08:00 до 20:00 часа в района на ул. „Каменица“, ул. „Еделвайс“, ул. „Димитър Шишманов“, ул. 646, ул. „Дон“, ул. „Проф. Никола Милев“.  Монтаж на спирателен кран на ул. „Прибойница“ в кв. „Горна баня“ налага спиране на водоподаването от 09:00 до 18:00 часа по ул. „Прибойница“ от ул. „Урал“ до ул. „Ракита“.  Изграждане на сградно водопроводно отклонение на бул. „Цар Борис III“ в жк. „Хиподрума“ налага спиране на водоподаването от 10:00 до 18:00 часа по бул. „Цар Борис III “ от ул. „Видлич“ до ул. „Лерин“ и ул. „Кратово“. Във връзка с подмяна на сградно водопроводно отклонение на ул. „Калина“ в местност „Дебело гуно“, община „Панчарево“, се налага спиране на водоподаването от 10:00 до 16:00 часа на ул. „Калина“.  ", "date": "2018.04.12", "title": "Спират водата в части от пет района на София"}
{"url": "https://offnews.bg/protesti/protesti-v-zashtita-na-zheliaz-andreev-v-sofia-i-dobrich-dnes-678509.html", "text": "Протести в защита на Желяз Андреев са планирани днес в София и Добрич.29-годишният българин, чието екстрадиране иска САЩ, бе задържан от полицията в родния му град Добрич по искане на прокуратурата в Маями. Арестът бе заради разследване във Флорида срещу 11 обвиняеми в нарушаване на ембаргото за търговия със Сирия. Желяз Андреев, който вчера бе пуснат от ареста, е сред тях заради работата му в кол център в София, през който са продавани части за самолети на сирийските авиолинии. САЩ смятат, че са свързани с терористична дейност.Приятелката му Милена Здравкова казва, че двамата се познават от 2013 г., когато работили заедно в центъра.\"Всеки от нас е контактувал с клиенти по списък, даден му от отдел „Продажби”, разказва младата жена пред bTV. Желяз бил служител на ниско ниво в кол центъра и технически е обработил продажбата на резервна част за сирийските авиолинии.Фирмата, за която работели, била регистрирана в София със седалище в Маями.\"Нашите договори бяха по българското законодателство и не сме подозирали, че трябва да се съобразяваме с чужди закони\", казва Здравкова.Протестите ще се проведат пред Съдебната палата в София и Добрич.Столичният протест започва в 18 ч.\"Ще се съберем пред Съдебната палата в София, за да попречим на това един невинен човек да бъде екстрадиран в САЩ по абсурдни обвинения, само защото си е изпълнявал работните задължения. Нека се обединим и подкрепим Желяз и справедливостта!\", се казва в призива за  във Фейсбук.", "date": "2018.04.12", "title": "Протести в защита на Желяз Андреев в София и Добрич днес"}
{"url": "https://offnews.bg/sviat/makedonskoto-pravitelstvo-otcelia-pri-vot-na-nedoverie-678527.html", "text": "Македонското правителство оцеля при вот на недоверие тази нощ, внесен от опозиционната партия ВМРО-ДПМНЕ заради подхода на кабинета в отношенията с България и Гърция, предадоха Ройтерс и БТА. Гласуването се смяташе за изпитание за реформаторската програма на премиера Зоран Заев и политиката за подобряване на отношенията с двете съседки като стъпка за присъединяване към ЕС и НАТО.Разискванията по вота започнаха вчера сутринта, а през нощта 62-ма депутати в 120-местния парламент гласуваха \"против\", а 40 - \"за\".ВМРО-ДПМНЕ беше заявила, че ратифицираният през януари договор за добросъседство с България е вреден, и обвини правителството в липса на стратегия в преговорите с Гърция за уреждане на тлеещия от 1991 г. спор за името \"Македония\", отбелязва Ройтерс.Тя обвини Заев, че не е изпълнил предизборните си обещания да подобри състоянието на икономиката, да реформира съдебната система и да осигури медийна свобода.През 1991 г. Македония обяви независимост и избегна войните, които разтърсиха бивша Югославия. През 2001 г. обаче Македония беше на прага да се разпадне след предприетите от голямото албанско етническо малцинство въоръжени действия.Поради спора с Гърция двумилионната страна не е постигнала особен напредък в присъединяването си към ЕС и НАТО. Гърция е против използването от бившата югорепублика на името \"Македония\" с мотива, че то е предпоставка за териториални претенции към едноименната северна гръцка област.Правителството на Заев встъпи в длъжност през май, когато беше сложен край на двегодишна политическа криза, довела до падане на управлението на ВМРО-ДПМНЕ.", "date": "2018.04.12", "title": "Македонското правителство оцеля при вот на недоверие"}
{"url": "https://offnews.bg/offtopic/bebe-se-rodi-4-godini-sled-smartta-na-roditelite-si-678528.html", "text": "Бебе се роди в Китай четири години след смъртта на родителите си, предаде Би Би Си, като цитира местни медии.Бебето износила сурогатна майка.Родителите, които починали през 2013 г. в автомобилна катастрофа, замразили при минус 196 градуса няколко ембриона в болницата в град Нанкин, Източен Китай, като се надявали някой ден да си имат дете чрез инвитро оплождане.След смъртта им техните родители повели съдебна битка, за да им бъде разрешено използването на ембрионите. Тя довела до успех за четиримата.Момченцето се родило през декември, сурогатната майка е от Лаос. За случая бе съобщено тази седмица.", "date": "2018.04.12", "title": "Бебе се роди 4 години след смъртта на родителите си"}
{"url": "https://offnews.bg/obshtestvo/zheliaz-andreev-sobstvenitcite-na-firmata-sa-s-nishtozhni-prisadi-mo-678529.html", "text": "\"Напълно възможно е да става въпрос за измиване на ръце.\" Това заяви Желяз Андреев, чието екстрадиране се иска от САЩ заради обвинение в нарушаване на ембаргото за търговия със Сирия. 29-годишният добричлия е попаднал в списъка с 11 обвиняеми заради работата си в кол център в България, през който са продавани части за самолети за сирийските авиолинии. Той бил служител на най-ниското ниво в отдел \"Продажби\" и, по думите му, никога не е подписвал документ, нито е сключвал какъвто и да е договор с клиент. Но САЩ свързват дейността му с тероризма.На мисълта, че някой си измива ръцете с него, го навел фактът, че основните обвиняеми са получили много малки присъди.\"През октомври 2017 г. видяхме в сайта (бел. ред. на Министерството на правосъдието на САЩ), че двамата собственици (на кол центъра) и тяхната сестра са се признали за виновни и са получили нищожни присъди спрямо първоначално обявените. Напълно възможно е да става въпрос за измиване на ръце, за договорка, сделка с прокуратурата в Щатите. Не мога да си обясня как така с първоначално предвидени толкова тежки присъди се стига до момента, в който те излежават две години\", каза Андреев пред Нова тв.Той разказа и за работата си в кол центъра.Преди година обаче бивш колега от фирмата, регистрирана в София със седалище в Маями, се свързва с Желяз и му казва, че е прочел в български новинарски сайт, че срещу бившите собственици на компанията и срещу Андреев, заедно с още четирима българи, са повдигнати обвинения от американското правителство за нарушаване на ембаргото на САЩ срещу Сирия.\"Документите станаха общодостъпни, успяхме да прочетем обвинителния акт. Не е приятно да видите името си в сайта на Министерството на правосъдието на САЩ. Веднага потърсихме консултации с юристи, свързахме се с различни институции в България - с Външно министерство, с омбудсмана, с президентството. Молбите ни получиха входящ номер, впоследствие получихме отговор от две от тези институции - МВнР и Президентството, че за момента няма искане към български гражданин, така че те не могат да ни помогнат.\"След това всичко се затихва и Желяз и близките му се успокояват.\"Говорихме с адвокатите, те даже останаха учудени как така обвинителният акт е от октомври 2016, а ние разбираме за проблемите през февруари 2017 г. - в рамките на тези 5 месеца никой не ни е потърсил. Адвокатите казаха, че колкото повече време минава, толкова повече трябва да се успокояваме, тъй като очевидно ние сме просто служители в тази фирма. Ние нямаме ръководна дейност, още по-малко аз. Не съм взимал решения, които пряко касаят нарушаване на ембарго.\"В събота обаче той беше задържан от полицията по искане на прокуратурата в Маями. Последва протест и той беше освободен. В ареста обаче достъпът на неговите адвокати до него бил ограничен.\"Задържаха ме в събота. Вечерта видях своя адвокат. Следващите 48 часа моите адвокати не бяха допуснати до свиждане с мен с обяснение - почивните дни.\"В отговор на журналистически въпрос дали ще поиска среща с американския посланик у нас, той отговори, че ще го обсъди с близките и адвокатите си и ако счетат, че това би помогнало, ще го направи.. По повод подкрепата на хората той заяви:\"Разплаках се, когато моят адвокат ми каза за какъв широк обществен отзвук става въпрос. Безкрайно много благодаря на всеки човек, който разбира в каква ситуация се намирам, и изразява своята подкрепа.\"Протестите, които предстоят, не са само за мен, а за спирането на порочната практика български граждани да бъдат подвеждани под отговорност за неща, които не са били в техните правомощия, допълни той.", "date": "2018.04.12", "title": "Желяз Андреев: Собствениците на фирмата са с нищожни присъди. Може би става въпрос за измиване на ръцете"}
{"url": "https://offnews.bg/obshtestvo/gledajte-restorantat-po-epic-drama-video-678388.html", "text": "Тази вечер, от 19:10 ч, драматичният тв канал Epic Drama ще излъчи втория епизод на \"Ресторантът\".Пропусналите първи епизод могат да го гледат със свободен достъп онлайн тук: .", "date": "2018.04.12", "title": "Гледайте 'Ресторантът' по Epic Drama (видео)"}
{"url": "https://offnews.bg/evropa/briuksel-slaga-kraj-na-dvojnia-standart-pri-hranite-s-nova-regulatcia-678533.html", "text": "Европейските власти искат двойният стандарт при храните в Източна и Западна Европа да бъде забранен със закон и компаниите да бъдат задължени да продават продукти с еднакво качество навсякъде в ЕС.Европейска директива, която ще регулира това, беше представена в Европарламента в сряда, пише британският \"Гардиън\".Компании като \"Кока-Кола\", \"Пепси\", за бебешките храни \"HiPP\", \"Lidl\" и други отричат обвиненията, че продават различно качество храни на източноевропейците.\"Persil\" и \"Ariel\" също бяха обвинени, че продават по-нискокачествени препарати в Източна Европа, но и те отричат.Експеримент на родната агенция по безопасност на храните обаче доказа, че ядем месо с повече вода и пием сок с по-малко плодове.В началото на март еврокомисарят по здравеопазването и храните Витянис Андрюкайтис заяви, че няма двоен стандарт, а \"политическа битка\".Следващият месец Европейската комисия ще представи на страните-членки на ЕС методика, с която да тества мултинационалните марки и техните продукти.Вера Юрова, високопоставен правен член на ЕК, отговаряща за потребителските права в Съюза, смята, че заради подготвяната регулация компаниите са \"изнервени\" и че по нейно мнение ще има голям отпор.Хранителната индустрия от години твърди, че разликата в уж еднаквите продукти е заради това, че компаниите искат да удовлетворят културните предпочитания в кулинарията на страните.", "date": "2018.04.12", "title": "Брюксел слага край на двойния стандарт при храните с нова регулация"}
{"url": "https://offnews.bg/obshtestvo/uvelichavat-ekotaksite-za-stari-avtomobili-zatiagat-i-usloviata-pri-t-678534.html", "text": "Промяна в екотаксите за автомобили ще предложи екоминистерството, обяви министър Нено Димов в сутрешния блок на БНТ.\"Ще прегледаме промяна на екотаксите за автомобилите - за електроавтомобилите няма да има екотакса, за хибридите ще бъде много намалена, за новите коли също ще бъде намалена, за тези до 5 години ще бъде запазена, а за по-старите ще бъде увеличена\", поясни той. Ще бъдат обхванати и тежки превозни средства.Най-високите еко такси ще обхванат голяма част от автомобилите у нас. По данни на министерството над 1 милион коли са над 20-годишни. Ще има и нови, много завишени изисквания към автомобилите на самия технически преглед от гледна точка на опазването на околната среда.Нено Димов говори във връзка с провеждащата се среща на министрите на екологията от страните от ЕС, организирана в рамките на българското председателство. Сред централните теми бе и тази за мръсния въздух.\"Темата за мръсния въздух се повдига за първи път на толкова високо ниво, България постави темата, благодарение на европредседателство. Това е проблем, който се припознава от всяка една държава, свързан с благосъстоянието и здравеопазването. Той не може да намери единно решение\", каза Димов.От думите му стана ясно, че България ще предложи въвеждане на регламент на европейско ниво, който да задължи държавите, въвеждащи забрани за движение на дизелови автомобили, да забранят и износа им към други страни. Той коментира, че подобни забрани изкривяват пазара и е редно, който го предизвиква, да защити останалите.", "date": "2018.04.12", "title": "Увеличават екотаксите за стари автомобили, затягат и условията при техническия преглед"}
{"url": "https://offnews.bg/ikonomika/oshte-loshi-novini-za-putinovia-oligarh-deripaska-678532.html", "text": "Близкият до Кремъл олигарх Олег Дерипаска отказа да бъде номиниран в Съвета на директорите на компанията \"Норилски никел\", обявиха от дружеството, съобщава ТАСС.\"Олег Дерипаска отказа да бъде номиниран в Съвета на директорите на \"Норникел\", официално е\", каза представител на дружеството с 80-годишна история, акциите на което се търгуват на борсите в Москва и Лондон.Новината идва на фона на новите американски санкции срещу Русия.Акциите на основната компания на Дерипаска - руския алуминиев гигант „Русал“ се сринаха на борсите, след като САЩ обявиха допълнителните мерки и дори се заговори за опасност от фалит заради невъзможност да плати част от дълга си.При затварянето на фондовата борса в Хонконг в понеделник - един от пазарите, където се търгуват акциите на „Русал“, цената им падна с 50%.Сривът изтрива над 3,5 млрд. от пазарната капитализация на компанията, оглавявана от милиардера Олег Дерипаска и осигуряваща около 7% от световното производство на алуминий.Компанията стана обект на обявени в петък санкции от президента Доналд Тръмп, насочени срещу олигарси, близки до колегата му Владимир Путин. Те последваха взаимно гонене на 60 дипломати и затваряне на консулства заради случая „Скрипал“.Вашингтон обвини Дерипаска, че работи за руското правителство, а сред санкционираните се оказа и шефът на „Газпром“.„Русал“ излезе с изявление, в което казва, че санкциите “могат да доведат до технически фалит във връзка с определени кредитни задължения на групата“.Новите санкции удариха индексите на руски фондови борси, като потънаха с около 10%.В същото време цената на алуминия на Лондонската борса за метали поскъпна с почти 4% - най-големият скок от три години.Администрацията на Тръмп наложи санкции на 7 олигарси, 12 компании, които контролират, 17 висши руски представители и държавната компания за износ на оръжия „Рособоронекспорт“.Вашингтон обясни, че мерките се налагат по закон, приет да накаже Русия за намесата ѝ в изборите в САЩ през 2016 г. , както и за намесата ѝ в конфликтите в Сирия и Украйна.", "date": "2018.04.12", "title": "Още лоши новини за путиновия олигарх Дерипаска"}
{"url": "https://offnews.bg/112/pozhar-goria-do-uchilishte-v-tcentara-na-sofia-video-678552.html", "text": "Пожар избухна в района на ул. \"Ангел Кънчев\" близо до 127 СУ „Иван Николаевич Денкоглу“ в центъра на София. Огънят тръгна от контейнер за смет и обхвана близко дърво към 12 ч, видя репортер на OFFNews.Пожарът не е причинил големи щети, тъй като е обхванал малка площ. Пострадали също няма.Към 12:20 ч огънят вече беше потушен от пристигналите пожарникари.", "date": "2018.04.12", "title": "Пожар горя до училище в центъра на София (видео)"}
{"url": "https://offnews.bg/tehnologii/domashnoto-na-zukarbarg-ot-izslushvaneto-v-kongresa-kakvo-oshte-preds-678549.html", "text": "По време на двудневното си изслушване пред Конгреса на САЩ основателят на \"Фейсбук\" Марк Зукърбърг на няколко пъти се наложи да каже, че екипът му \"ще отговори допълнително\" на въпроси на сенаторите, когато те бяха твърде детайлни или деликатни.Над 20 пъти в общо 10-часовото изслушване Зукърбърг обеща екипът му да подготви и изпрати на Конгреса отговорите, които той не успя да предостави на място.Тези отговори биха повдигнали много нови въпроси и вероятно ще станат причина за нова вълна от гръмки заглавия. Ето някои от най-важните от тях:(1) Какви данни събира Фейсбук данни за хора, които нямат профили?Един от конгресмените (Бен Луджан, Ню Мексико, Демократи) заяви, че социалната мрежа събира данни дори за хора, които не са нейни потребители и не са се съгласявали с условията за поверителност. Става въпрос за т.нар. \"профили в сянка\", за които се знае съвсем малко.Зукърбърг отговори, че този термин не му е известен, но призна, че компанията му наблюдава и не-потребителите от съображения за сигурност. Той обеща екипът му да предостави повече данни как прави това и какво количество данни е събрал.На сходен въпрос Зукърбърг обеща да отговори допълнително (2) как потребителите са проследявани чрез техните устройства, когато излязат от профилите (акаунтите) си във Фейсбук.(3) Друг конгресмен предложи социалната мрежа да обърне наобратно един от основните си принципи - да показва информация само ако потребителят пожелае (opt-in), а не да му предлага да не ги показва (opt-out). В момента настройките по дефолт са \"всичко на показ освен, ако изрично не забраниш\". Зукърбърг обеща да обмисли тази идея, както и как да събира по-малко данни за потребителите.(4) Имало ли е последствията за грешка при цензуриране на съдържание?Когато социалната мрежа решава да върне премахнато преди съдържание, т.е. признавайки своята предишна неправилна преценка, има ли последствия за отговорните за тази преценка? Ако някой е създал алгоритъм, филтриращ хората с определени политически възгледи например, имало ли е наказани?(5) По-строги правила за децата потребителиСенаторът от Демократите Ед Марки (Масачузетс) настоя за това, като каза: \"Оставяме тези деца на най-свирепите търговски хищници в страната, които ще ги експлоатират освен ако нямаме закон черно на бяло.\"Правилата сега допускат деца да се регистрират, ако са навършили 13 години. Но за тези между 13 и 18 г., или дори може би между 13 и 21 г., е редно да има по-строги правила, добави сенаторът.Главният изпълнителен директор на \"Фейсбук\" каза, че \"идеята заслужава голяма дискусия\", но може би не чак нов закон.(6) Колко бутона Like/Харесвам има по страници извън \"Фейсбук\"?Имате Фейсбук профил или не, по милиони странници в мрежата се появява бутонът Like. Чрез него може да се събира допълнително информация дори за хора, които никога не са влизали във \"Фейсбук\". Колко са приблизително инсталираните бутони, попита един от конгресмените.", "date": "2018.04.12", "title": "Домашното на Зукърбърг от изслушването в Конгреса: Какво още предстои да разкрие Фейсбук"}
{"url": "https://offnews.bg/sviat/germania-niama-da-uchastva-vav-voenna-operatcia-v-siria-obiavi-merkel-678579.html", "text": "Германия няма да участва във военни удари по Сирия в отговор на химическата атака в Дума, но ще подкрепи западните усилия срещу използването на химически оръжия.Това заяви германският канцлер Ангела Меркел след среща с датския премиер Ларс Льоке Расмусен в Берлин. Меркел подчерта, че за момента германското правителство не е взело никакво решение за военни действия. Ние обаче подкрепяме всичко, което се прави, за да се покаже, че употребата на химически оръжия е недопустима, допълни тя.Меркел каза още, че след атаката в бунтовническата зона край Дамаске е очевидно, че сирийският режим все още разполага с химически арсенал и сирийските химически оръжия не са били напълно унищожени. САЩ вече обяви, че Русия трябва да очаква американски ракети в Сирия след атаката. В разговор с американския президент Доналд Тръмп британският премиер Тереза Мей е изразила решимост да не се позволява да бъдат извършвани повече химически атаки в Сирия.Темата коментира и френският президент Еманюел Макрон, който подчерта, че през следващите дни ще вземе решение дали Франция да нанесе военни удари по обекти в Сирия.", "date": "2018.04.12", "title": "Германия няма да участва във военна операция в Сирия, обяви Меркел"}
{"url": "https://offnews.bg/futbol/bosat-na-iuventus-iska-vavezhdane-na-var-v-shampionskata-liga-678535.html", "text": "Президентът на Ювентус Андреа Аниели поиска въвеждането на системата за видеоповторения (ВАР) по време на мачовете от Шампионската лига.Желанието му бе породено, след като тимът му беше ощетен със спорна дузпа при победата с 3:1 над Реал (Мадрид) като гост и така \"бианконерите\" отпаднаха от турнира.\"Длъжни сме да запазим спокойствие и да анализираме ситуацията. Видях спорни ситуация в европейските клубни турнири, при които пострадаха италиански отбори.Това доказва, че Шампионската лига трябва да се въведе VAR, както го направиха националните първенства на няколко държави в Европа. Тук не става дума за обикновен спорен момент, а за това кой ще се класира за полуфинал на Шампионската лига.Това е турнир, който генерира огромни приходи и престиж. Не можем да допуснем такива инциденти да се случат отново\", каза Аниели.", "date": "2018.04.12", "title": "Босът на Ювентус иска въвеждане на ВАР в Шампионската лига"}
{"url": "https://offnews.bg/obshtestvo/slantce-do-29-gradusa-dnes-gramotevichni-buri-v-petak-678512.html", "text": "Слънчево, с временни увеличения на облачността след обяд, ще е времето днес, показва прогнозата на Националния институт по метеорология и хидрология при БАН. Валежи са малко вероятни. След обяд ще духа слаб източен вятър.Времето ще е топло, с максимални температури между 24° и 29°.В София те ще са между 10 и 25 градуса, в Пловдив - от 11 до 27, във Варна и Бургас - от 8 до 15. Във Велико Търново и Сандански максималната температура ще достигне 29 градуса.В планините ще бъде слънчево. След обяд ще се развива купеста облачност, но само на отделни места в масивите от Западна България слабо ще превали. Ще духа умерен до силен вятър от южната четвърт. Максималната температура на височина 1200 метра ще е около 19°, на 2000 метра - около 11°.По Черноморието ще бъде слънчево. Ще духа слаб югоизточен вятър. Максималните температури ще са 14°-16°. Температурата на морската вода е 11-12°. Вълнението на морето ще бъде 1- 2 бала.Денят  ще продължи 13 часа и 14 минути. Слънцето ще изгрее в 6:51 часа и ще залезе в 20:05 часа.Ето и прогнозата за страната в периода 13-18 април:", "date": "2018.04.12", "title": "Слънце, до 29 градуса днес. Гръмотевични бури в петък"}
{"url": "https://offnews.bg/kultura/taria-turunen-i-stratovarius-sas-savmesten-kontcert-v-sofia-678543.html", "text": "Таря Турунен и Stratovarius ще имат съвместен концерт в София на 29 октомври.Събитието е част от съвместното „A Nordic Symphony” турне, а у нас ще се състои в столичната зала „Универсиада“ на 29 октомври 2018 година от 19:00 часа.Концертът е единствен в региона и на него двете групи ще се представят с равни по време репертоари. Изпълнителите обещават на феновете приятни изненади, казват организаторите от BGTSC.Първите 45 билета са на цена от 45 лева. След тяхното изчерпване и до деня на концерта цената ще е 50 лева, а в в случай на останали в деня на събитието и на място в залата цената на входа ще е 55 лева.Билети може да откриете в мрежата на Eventim в цялата страна и онлайн.", "date": "2018.04.12", "title": "Таря Турунен и Stratovarius със съвместен концерт в София"}
{"url": "https://offnews.bg/112/tezhka-katastrofa-ubi-trima-i-rani-edin-na-magistrala-trakia-678531.html", "text": "Трима души загинаха, а един беше ранен в тежка катастрофа на магистрала \"Тракия\" тази нощ, съобщи Областната дирекция на МВР в Сливен.Пътното произшествие е станало в района на 267-и километър, посока София, към 2:30 ч тази нощ.Лек автомобил \"Рено\" спрял в аварийната лента и бил ударен от \"Ауди\".Обстоятелствата и причините за произшествието са в процес на установяване.Образувано е досъдебно производство.", "date": "2018.04.12", "title": "Тежка катастрофа уби трима и рани един на магистрала Тракия"}
{"url": "https://offnews.bg/ikonomika/balgaria-e-vnesla-34-hil-tona-opasen-bokluk-iznesli-sme-5-hil-kam-t-678540.html", "text": "България е изнесла 11 хиляди тона опасен боклук през 2015 г., а е внесла повече от 34 хиляди,  на Евростат.Най-много опасни отпадъци сме изнесли към Турция - 5.1 хил. тона. Близо два пъти по-малък е износът ни към Румъния и Германия, съответно 2.3 и 2.2 хил. тона. Към Австрия сме изнесли хиляда тона, а към Гърция - 329 тона.Вносът ни на опасен боклук е 34 хиляди тона или повече от 3-пъти по-голям от износа. Най-много сме внесли от съседна Румъния - 15.8 хил. тона. 4.2 хил. тона опасен боклук са дошли от Сърбия, следвана от Израел с 4 хил. България е внесла 3.6 хил. тона опасни отпадъци от Холандия, а най-малко от Македония - 1.8 хил. тона.Франция е изнесла 925 хил. тона опасен боклук, което я прави първенец в цяла Европа. 328 хил. тона или 35% от този боклук е отишъл в Испания. Франция обаче е внесла 3.4 милиона тона опасни отпадъци, което я поставя на първо място на стария континент. Най-голям е вносът ѝ от Швейцария - 1.6 млн. тона.Холандия се нарежда на второ място в Европа по износ на опасен боклук с 875 хил. тона, следвана от Италия с 823 хил. тона.", "date": "2018.04.12", "title": "България е внесла 34 хил. тона опасен боклук, изнесли сме 5 хил. към Турция"}
{"url": "https://offnews.bg/kultura/evropejskata-nosht-na-muzeite-shte-se-provede-na-19-maj-678562.html", "text": "На 19 май ще се проведе четиринадесетото издание на Европейската нощ на музеите.Очаква се отново десетки музеи и галерии в страната да се включат в европейската инициатива с интересни изложби, концерти и разнообразни арт прояви.В инициативата могат да участват национални музеи и галерии, ведомствени, регионални музеи и общински културни институти, а също така и частни галерии и изложбени пространства, които проявяват интерес към събитието.По традиция през последните години само в София над 50 музея и галерии се включват в събитието и посрещат хиляди посетители с безплатен вход.Европейската нощ на музеите е организирана за първи път през 2005 г. във Франция и само за няколко години тя се разпространи успешно из цяла Европа. По своя формат Европейската нощ на музеите е широко отворена програма, при това към възможно най-широк кръг от хора, които имат възможност не само да се докоснат до експонатите и творбите, които музеите и галериите показват, но и до техните послания.", "date": "2018.04.12", "title": "Европейската нощ на музеите ще се проведе на 19 май"}
{"url": "https://offnews.bg/zvezdi/maraia-keri-prizna-che-strada-ot-tciklofrenia-678530.html", "text": "Поп звездата Марая Кери разкри, че страда от биполярно разстройство и започва терапия, предаде AFP.Певицата, която беше един от най-успешните изпълнители през 90-те години, каза, че е решила да разкрие диагнозата публично, за да преодолее изолацията и постоянния страх, че \"някой ще ме разкрие\", казва тя пред сп. People.Кери признава още, че е предполагала, че има проблеми със съня, но не и че безсънието и раздразнителността ѝ се дължат на биполярно разстройство, познато още като маниакално-депресивна психоза или циклофрения.Биполярното разстройство не трябва да ви определя и аз отказвам да ме определя или контролира, допълва Кери пред списанието.Биполярно афективно разстройство е класифицирано като психично заболяване, което се характеризира най-вече с промяна в настроенията. Епизоди на депресия и меланхолия са последвани от периоди на еуфория. Те са циклични, но между тях може да има периоди от време без никакви признаци на заболяването.", "date": "2018.04.12", "title": "Марая Кери призна, че страда от циклофрения"}
{"url": "https://offnews.bg/tenis/uchastnitcite-na-us-open-shte-razpolagat-s-25-sekundi-mezhdu-tochkite-678566.html", "text": "Откритото първенство на САЩ (US Open) ще стане първият турнир по тенис от Големия шлем, на който ще има часовник, измерващ времето за вкарване на топката в игра. Участниците ще разполагат с 25 секунди между точките.Другата промяна е свързана с началото на двубоя – първата точка трябва да бъде изиграна най-късно 7 мин., след като двамата тенисисти са на корта.Ново правило дава 1 мин. за излизане на корта, 5 мин. за загряване и 1 мин. за подготовка за изиграване на първата точка. Нарушителите на правилата може да получат глоба до 20,000 долара.Миналия сезон на Next Gen ATP Finals имаше часовник, който отброяваше секундите за подготовка на начален удар, като единствено хърватинът Борна Чорич тогава се оплака, че не обича да бъде поставян под напрежение.", "date": "2018.04.12", "title": "Участниците на US Open ще разполагат с 25 секунди между точките"}
{"url": "https://offnews.bg/sviat/kartar-prizova-tramp-da-se-vazdarzha-ot-voenni-dejstvia-prezidentat-678561.html", "text": "Бившият американски президент Джими Картър заяви, че се гордее с мира по време на управлението си и предупреди настоящия държавен глава Доналд Тръмп да не прибягва до каквито и да било военни действия във връзка със Сирия или други горещи точки и на всяка цена да избегне ядрено нападение, предаде Асошиейтед прес, цитирана от БТА.\"Моля се той да запази страната ни мирна и да не преувеличава или изостря предизвикателствата в отношенията със Северна Корея, Русия или Сирия\", каза 93-годишният Картър в интервю за американската информационна агенция39-тият президент на САЩ допълва, че се надява Доналд Тръмп да е напълно наясно, че евентуална размяна на ядрени удари може да е катастрофална за цялото човечество. Дори ограничена военна атака пък би могла да доведе до неконтролируема ескалация на конфликта, каза Картър.Малко по-късно Доналд Тръмп пусна ново съобщение в профила си в Тутър - предпочитаният от него канал за комуникация.В интервюто си президентът Джими разкритикува Тръмп по много теми и каза, че вече мнозина съжаляват, че са гласували за него. В същото време го поздрави за политиката спрямо Северна Корея и намерението да се срещне с лидера на страната. Самият Джими Картър не е бил в Северна Корея по време на мандата си, но я е посещавал поне три пъти като бивш президент, за последен път - през 2011 г., когато се опита да убеди севернокорейците да се включат в многостранни преговори за прекратяване на програмата им за ядрено оръжие, припомня АП.", "date": "2018.04.12", "title": "Картър призова Тръмп да се въздържа от военни действия. Президентът: Може да е скоро или съвсем не"}
{"url": "https://offnews.bg/obshtestvo/v-tcentara-na-sofia-bez-sergii-i-bilbordove-samo-masi-pod-tenti-678559.html", "text": "Рекламни пана няма да се поставят по стените на детски заведения, училища и читалища в София. По тротоарите в централната част на града няма да има хладилни витрини и сергии, а заведенията ще градят декинг-подиуми за масите си само при денивелация над 10 на сто. Това предвиждат промени в Наредбата на Столичния общински съвет за преместваемите обекти, за рекламните, информационните и монументално-декоративните елементи и за рекламната дейност на територията на Столична община, публикувана за обществено обсъждане. Целта на вносителите Силвия Христова, Милка Христова, Искра Ангелова, Зафир Зарков, Борислав Бориславов – общински съветници, и главния архитект на София Здравко Здравков, е \"подобряване на естетическото въздействие на градската среда чрез намаляване на наситеността с преместваеми и рекламни елементи и ограничаване на размерите им, подобряване на хигиенните условия на обитаване и труд чрез привеждане на нормите за разстояния към тези на ЗУТ, подобряване на достъпността на средата чрез ограничаване на възможностите за създаване на физически препятствия в публичните пространства, както и по-гъвкав режим за привеждане на тези обекти и елементи към промените в публичната градска среда и нормативните промени\", пише в мотивите към промените. Поставянето на рекламни елементи или преместваеми обекти върху общинска собственост ще се извършва от предприятие или фирма, избрана по ЗОП. В стария център на София да има само маси за консумация на открито и слънцезащитни съоръжения към тях, като се забраняват други рекламни елементи и преместваеми обекти, освен такива към спирките, предвижда наредбата. Друга новост е, че рекламните елементи няма да могат да излъчват видео или анимация, мигащи или движещи се светлини, когато се намират на открито. Статичните изображения на дигитилни рекламни и инфомарционни елементи пък няма да се сменят по-често от 8 секунди, като смяната трябва да стане за секунда. Освен това дигиталните елементи ще притежават задължително възможност за автоматично затъмняване. Рекламните елементи ще се поставят по схема, като тези над 12 кв.м. ще се съгласуват предварително от СОС.Ограничава се брандирането върху прозорците и витража на търговски обекти, разположени на партерните етажи по големи улици, конкретни правила има и за паната и реклами по сградите. При поставяне на калкан например, ако рекламният елемент или стойките му се надвесват над 1,5 м към съседен имот, задължително ще се изисква нотариално заверено съгласие от собственика. Наредбата забранява използването на устройства за озвучаване на рекламни и информационни елементи и прецизира рекламите дори върху предпазните мрежи при рехабилитация на фасадите. ", "date": "2018.04.12", "title": "В центъра на София: Без сергии и билбордове, само маси под тенти"}
{"url": "https://offnews.bg/tenis/chicho-toni-e-iznenadan-ot-formata-na-rafael-nadal-678541.html", "text": "Дългогодишният треньор на Рафаел Надал - Тони Надал, призна изненадата си от високото ниво, на което се е завърнал испанецът.\"Не следя много тренировките на Рафа, но знам, че беше тренирал малко след дълга пауза. Истината е, че той победи световния №4 по категоричен начин, което не е никак лесно.Все пак говорим за състезател, който преди година спечели \"Мастърс\" турнира в Рим, което означава, че е силен на тази настилка. Нивото, което Рафа демонстрира за Купа Дейвис ни дава основание да мислим, че му предстои добър сезон на клей\", каза Тони Надал.Рафа не беше играл от Australian Open насам преди мачовете за Купа Дейвис, където победи Филип Колшрайбер и Александър Зверев.", "date": "2018.04.12", "title": "Чичо Тони е изненадан от формата на Рафаел Надал"}
{"url": "https://offnews.bg/sviat/erdogan-shte-govori-s-putin-za-himicheskite-orazhia-v-siria-678564.html", "text": "Турският президент Реджеп Тайип Ердоган заяви, че днес ще разговаря по телефона с руския държавен глава Владимир Путин за развитията в Сирия, предаде БТА. Снощи Ердоган е разговарял и с американския президент Доналд Тръмп.Снощи разговарях с Тръмп, днес ще говоря с Путин. Ще говорим по въпроса за предотвратяване на химическите нападения, посочи Ердоган, цитиран от турската телевизия НТВ.Турция ще запази присъствието си и ще продължи действията си в Сирия, докато страната не стане сигурна за всички, допълва той.", "date": "2018.04.12", "title": "Ердоган ще говори с Путин за химическите оръжия в Сирия"}
{"url": "https://offnews.bg/sviat/ruskoto-posolstvo-v-london-se-usamni-che-britantcite-nasilstveno-darz-678536.html", "text": "Руското посолство в Лондон се усъмни, че Юлия Скрипал е автор на публикуваното от нейно име първо изявление след изписването ѝ от болницата.Вчера британската полиция пусна , която преди месец бе отровена заедно с баща си на публично място в Сейлсбъри. В него младата жена казва, че не иска да контактува с руското посолство, нито със свои роднини на този етап.\"Първото изявление на Юлия Скрипал е \"интересно четиво\". Ако всичко споменато в него е истина, можем само да поздравим нашата сънародничка. Но тъй като нямаме възможност да проверим неговата автентичност, то по-скоро повдига нови въпроси, отколкото дава отговори, се казва в позицията на руското посолство.Според Москва текстът на изявлението е съставен по специфичен начин, за да подкрепи официалната британска позиция по случая, като в същото време отрязва възможността на Юлия Скрипал да контактува с външния свят - дипломати, журналисти и дори нейни роднини. Изразяват и съмнения в казаното от нея, че поддържа връзка със семейството си и приятели, защото до момента нямало доказателства за това. \"Доколкото ни е известно, Юлия няма други близки роднини освен братовчедка си Виктория и баба им Елена (майката на Сергей), които живеят заедно. Изниква въпросът: с кого тогава е в контакт Юлия\", питат от посолството.\"Особено учудваща е фразата \"Никой не дава изявления от мое име\", която се появява в изявлението, вместо например Юлия да я прочете пред камера. (...) Като цяло, документът само засилва подозренията, че става въпрос за насилствена изолация на руски гражданин\", допълват дипломатите и призовават британските власти да дадат доказателства за противното.", "date": "2018.04.12", "title": "Руското посолство в Лондон се усъмни, че британците насилствено държат Юлия Скрипал в изолация"}
