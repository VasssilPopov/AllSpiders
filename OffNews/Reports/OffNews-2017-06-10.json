{"url": "https://m.offnews.bg/news/Drugi_18773/Lebron-Dzhejms-otdalechi-titlata-ot-Goldan-Stejt_657811.html", "text": "Мегазвездата Леброн Джеймс записа рекорден за финални серии девети трипъл-дабъл, а Кайри Ървинг отбеляза 40 точки при победата на Кливланд Кавалиърс със 137:116 срещу Голдън Стейт Уориърс, с което шампионите запазиха шансове за дублиране на титлата си в НБА.Също като през миналата година, след четири мача Кавалиърс изостават с 1:3, а сега предстои двубой в Оукланд, но домакините вече няма да бъдат окрилени от победна серия, свършила на 15 мача.Шампионите от миналата година отбелязаха 86 точки само за първото полувреме и удържаха чудовищния си аванс в луди последни две четвъртини. До момента няма отбор, ставал първенец след изоставане от 0:3, но Джеймс и неговите съотборници показаха, че са напълно способни да повторят миналогодишния обрат.Уориърс минаха на парад през Западната конференция и бяха на 48 минути от партито, което планираха цяла година, но 35-те точки на Кевин Дюрант не бяха достатъчни. Той не получи особено голяма помощ и от Стеф Къри, който вкара 14 точки при 4/13 в стрелбата си.Джеймс завърши мача с 31 точки, 10 спечелени борби и 11 асистенции. Кевин Лав вкара шест тройки за отбора на Кливланд, който завърши деня с 24 точни стрелби от далечно разстояние. Това е друг рекорд за финална серия в историята на НБА. Тя пък можеше да е равна при 2:2, ако Кайл Корвър не бе пропуснал стрелба от тройката в последната минута на третия мач.", "date": "2017.06.10", "title": " Леброн Джеймс отдалечи титлата от Голдън Стейт"}
{"url": "https://m.offnews.bg/news/Politika_8/Kabinetat-sas-speshni-merki-za-namaliavane-na-biurokratciiata-v-KAT_657830.html", "text": "Спешни мерки за намаляване на административната тежест в КАТ са набелязани по време на извънредната среща в МВР, в която участваха премиерът Бойко Борисов, вицепремиерът Томислав Дончев, министърът на вътрешните работи Валентин Радев и министърът на отбраната Красимир Каракачанов.След срещата вицепремиерът Томислав Дончев посочи, че кабинетът се заема с намаляване на административната тежест във всички сфери, като ще се започне от КАТ. „КАТ е едно от местата, където административното обслужване е трудно, бавно и понякога дори мъчително за гражданите“, каза Дончев и допълни, че през КАТ София всеки ден минават по 2500 души и около 900 автомобила, а обслужването там не е на нужното ниво.Той уточни, че по мерките вече се работи, а крайната цел е пълна електронизация.Мерките, които трябва да бъдат изпълнени в краткосрочен план, са изработване на качествен сайт на КАТ с конкретно описани услуги, наличие на необходими документи в електронен вид, ползване на ПОС терминал за плащане, компютри за гишетата. Ще се работи и по подобряване на условията на труд за служителите. На срещата е възложено на вътрешния министър до вторник да е готов с конкретни разчети, като вече е получил и уверение от премиера Борисов, че мерките ще получат финансиране. ", "date": "2017.06.10", "title": " Кабинетът със спешни мерки за намаляване на бюрокрацията в KAT"}
{"url": "https://m.offnews.bg/news/Obshtestvo_4/Dishaj-e-temata-na-izpita-po-zhurnalistika-v-Sofijskiia-universitet_657809.html", "text": "Кандидат-студентите за специалност журналистика в Софийски университет трябва да пишат по темата \"Дишай!\". В момента в 272-ра аудитория се провежда изпита от втората кандидатстудентска сесия, предаде .433 е броят на младежите, подали документи, за да се явят на изпит. Бяха изтеглени и още две контролни теми: „Четящият човек” и „Ние и другите”. След успешно полагане на изпита, кандидат-студентите могат да запишат специалностите \"Журналистика\", \"Връзки с обществеността\" и \"Книгоиздаване\".", "date": "2017.06.10", "title": " \"Дишай!\" е темата на изпита по журналистика в Софийския университет"}
{"url": "https://m.offnews.bg/news/Obshtestvo_4/Borisov-za-padnaliia-helikopter-Osven-beztcenen-choveshki-zhivot-zag_657814.html", "text": "\"Понеже застраховките не важат за военната техника, сме загубили и 50 млн. лв. вчера, освен безценния човешки живот на един прекрасен летец. Но и 50 млн. лв. – колкото са коледните надбавки на пенсионерите\", заяви премиерът Бойко Борисов пред журналисти, цитиран от агенция \"Фокус\", след инцидента по време на военно обучение, в който наш хеликоптер падна в Черно море, в който загина пилотът на хеликоптера кап. Георги Анастасов.\"Познавах лично Анастастов – прекрасен пилот. Пак със своите действия до последно се е борил и е спасил живота на другите двама. С г-н Каракачанов ще се видим в МВР и посмъртно ще го повишат в чин майор\", обеща Борисов.По думите на Борисов падналият хеликоптер, когато е бил закупен е бил един от най-добрите в света. Пред бТВ министърът на отбраната Красимир Каракачанов потвърди, че загиналият кап. Георги Анастасов ще бъде повишен посмъртно.\"Министерство на отбраната поема всички разходи по погребението и транспорта на близките на загиналия до Варна\", заяви Каракачанов. Каракачанов заяви, че кап. Атанасов е имал достатъчно часове нальот в коментар на изказването на президента Румен Радев, че българските летци имат близо 3-4 пъти по-малко часове нальот от стандартния безопасен минимум. ", "date": "2017.06.10", "title": " Борисов за падналия хеликоптер: Освен безценен човешки живот, загубихме и 50 млн. лв."}
{"url": "https://m.offnews.bg/news/Futbol_18793/Hubchev-ostava-optimist-za-svetovnoto_657816.html", "text": "Селекционерът на България Петър Хубчев остава оптимист за класирането на световното първенство в Русия догодина, независимо от изненадващата загуба от Беларус с 1:2 снощи.\"Сега точно ще ми е малко трудно да обясня в детайли поражението. Но се случи това, което очаквахме. И двата гола бяха от чисти единоборства, които загубихме.Това го очаквахме, не беше изненада за нас. Стават такива грешки. Тази загуба не слага край на амбицията ни за класиране на световно първенство с оглед на другите резултати, но пропуснахме голям шанс.Лично аз много съжалявам, защото, предвид развитието на другите мачове, при победа щяхме да бъдем на точка от първото място. Това щеше да е уникален успех за нас и да ни даде много по-голям ентусиазъм в работата.Сега всички отбори са в 4 точки и за мен все още не сме загубили шансове\", коментира Хубчев.След загубата нашите останаха четвърти в класирането с 9 точки, като пред нас са Франция с 13 и Швеция и Холандия с по 10.", "date": "2017.06.10", "title": " Хубчев остава оптимист за световното"}
{"url": "https://m.offnews.bg/news/Istoriia_18809/5-malko-poznati-balgarski-vastaniia-video_657819.html", "text": "В поредния епизод на \"Минало в минути\" водещата Мирела не разказва за конкретна личност или събития, а за 5 въстания, случили се през съвършено различни епохи.Общото между тях е нестихващият български стремеж към свобода. Всички епизоди от поредицата \"Минало в минути\" може да гледате .", "date": "2017.06.10", "title": " 5 малко познати български въстания (видео)"}
{"url": "https://m.offnews.bg/news/Tenis_18788/Sharapova-propuska-turnira-v-Birmingam_657820.html", "text": "Бившата номер 1 в света Мария Шарапова по всяка вероятност ще пропусне турнира по тенис за жени в Бирмингам, който ще се проведе между 17-и и 25-и юни. Според информация на Дейли Мейл, причината е контузия, която ще я извади от надпреварата, въпреки че тя получи уайлдкард.Шарапова възобнови наскоро кариерата си, след като нейното наказание от 15 месеца заради употреба на допинг изтече. Тя стигна до полуфиналите на турнира в Щутгарт, а след това отпадна във втория кръг в Мадрид.Рускинята игра и в Рим, където се отказа заради травма. Според предварителните информации Шарапова отново чувства болки в бедрото и няма да играе в Бирмингам.В последните седмици Маша усилено тренира за сезона на трева, тъй като й предстои тежък \"Уимбълдън\", където ще стартира от квалификациите, след като отказа от гордост \"уайлд кард\" от организаторите заради шума, който се вдигна около предишните й покани.", "date": "2017.06.10", "title": " Шарапова пропуска турнира в Бирмингам"}
{"url": "https://m.offnews.bg/news/Temida_18762/Lozan-Panov-Ako-sadat-e-cherniiat-drob-na-obshtestvoto-to-strada-ot_657821.html", "text": "Ако съдът е черният дроб на обществения организъм, това означава, че българското общество страда от тежка форма на цироза. Оздравителният процес минава през връщането на доверието в справедливостта, но преди това ние съдиите трябва да докажем, че сме способни да се борим с несправедливостта.Това обяви председателят на Върховния касационен съд (ВКС) Лозан Панов на откриването на общото събрание на съдиите, което трябва да избере представители в следващия Висш съдебен съвет от съдийската квота. Панов подчерта, че ниското недоверие в съдебната система съществува и \"не можем да продължаваме да се лъжем, че нещата не са такива, каквито са. Царят отдавна е гол, макар, че години наред едни от най-високопоставените субекти в съдебната власт ахкаха от възторг пред неговите одежди\".По думите му трябва ясно и категорично да се посочат корумпираните магистрати, но за тази цел първо трябва да се създадат такива условия за работа, че грешките им да изпъкват, тъй като сега те често са маскирани от недостатъците на съдебната система. \"Изумен съм от единодушния политически отказ, дори от дебат да бъде създадена онази законова рамка за българското правораздаване, при която моралните и професионалните грешки на съдиите да могат да изпъкват. А това означава, че каквито и да са критиките срещу съдебната система, нейните недостатъци са най-доброто извинение на политиците, че нещата не вървят, а не защото съдебната система не работи. Затова и отказват да я оправят, защото тя винаги е била най-удобната изтривалка. Разбираемо, че мнозинството от политическия елит изпитва напълно основателен страх от една сериозна и работеща съдебна система, която би била непримирима спрямо техните неправомерни деяния, много от които отдавна са известни на обществото\", каза шефът на ВКС.Панов цитира думите на Буров, който казва на депутатите: \"Господа, дайте пари да построим затвори, защото един ден всички ще лежим в тях\".\"Затова и преди година и половина с някои от вас, провокирани от неслучилите се промени в Конституцията, решихме, че е крайно време да излезем и да кажем, че не сме съгласни с това, което се случва. Че то не е полезно нито за нас, нито за гражданите... Тогава ние направихме голяма крачка и пречупихме в себе си убеждението, че мястото ни не е на улицата. Оттук нататък всяко връщане назад няма да говори добре нито за нас, нито за това, с което сме се захванали\", подчерта той.\"В отровния климат, в който работим, да устояваш свободната си воля, се превърна в голямо изпитание. Медийните бухалки, които далече не служат на обществения интерес, са предизвикателство за силата на характера на всеки един магистрат. Цялата тази истерия безспорно създава усещането за контрол. А когато имаш усещане, че те контролират отвън, ти сам започваш да си налагаш автоцензура. В това е нашата драма\", коментира още Лозан Панов.\"Страхът, който се усеща в системата, е причината редица отговорни фактори да се упражняват върху гарантирането ни на още по-голяма независимост, а след това шумно обявяват, че са направили реформа. Парадоксът е в това, че непоносимият макроклимат задушава съдията, но пък е толкова харесван от системата\", допълни Панов.\"Още Гьоте беше казал, че \"няма по-безнадеждно поробени от тези, които погрешно вярват, че са свободни\". Голяма мода е да се говори за корупцията в съдебната система, разбира се не без основание. Но дали некомпетентността не е тази, която създава най-подходяща среда за развитие на корупцията.Обезпокоителен е фактът, че през годините, качеството на правораздаване все повече намалява. Но колкото и по-компетентни хора работят в една система, толкова по-некорумпирани са те. Най-лесната плячка за корупционните практики винаги е бил некомпетентният магистрат. Бедата е, че в съдебната система посредствеността получава тласък нагоре. И това е нашата голяма драма\", подчерта шефът на ВКС.\"Следващият ВСС е този, който ще се изправи пред всички тези предизвикателства. Какви хора ще решават нашите проблеми, зависи от нас. Или както казва Дъмбълдор от Хари Потър: \"Не нашите способности показват това, което сме всъщност. А нашият избор\". Всъщност изборите, които ще направим ще разкрият кои сме ние и кои са ценностите, които споделяме. Пожелавам на всички участници в днешното общо събрание една благотворна работа и ви моля да се вслушаме в съвестта си, която винаги знае правилните отговори. Другото би било обида за всеки един от вас. Запазете достойноството на българския съдия. От вас зависи\", подчерта в речта си Панов.", "date": "2017.06.10", "title": " Лозан Панов: Ако съдът е черният дроб на обществото, то страда от цироза"}
{"url": "https://m.offnews.bg/news/Litca_18761/Shegata-koiato-za-kasmet-stana-realnost_657530.html", "text": "Захари Велев е на 44 години, адвокат е от дълги години и се радва на своето семейство в троянското село Ломец. И поне на пръв поглед, си има всичко.Съдбата обаче не мисли така и наскоро го превърна в един от победителите на Националната лотария.С късметлийски билет той си осигури печалба от 3000 лева месечно в следващите 20 години или 720 хил. лева общо. За себе си Захари казва, че винаги е бил късметлия, а срещата ни е след записа на тв шоуто, в което му връчват заветния чек за печалбата.Късметлийският билет \"Печалба за цял живот\" е подарък от майка му. Купен е от Троян. А в село Ломец вече се радват на своя победител.\"Даже местните ползват сина ми като талисман\", разказва с усмивка Захари.\"Когато спечелих, естествената ми реакция беше, че има някаква печатна грешка. Не можех да повярвам\", споделя ни адвокатът. Дотогава той е мислил, че печеливши са само нагласени хора, а предаването е просто едно шоу.За своя 44-годишен житейски път Захари казва, че винаги е бил късметлия, не само относно печалби, а дори със запознанствата си с хора. \"Никога няма да забравя как с едно случайно запознанство спасихме човешки живот преди години\", споделя той.Захари си купува билети, когато му остане ресто в магазина. Не повече от стотина билета за последните 2 години. С приятелите му често обичат да се шегуват с късмета. \"Имало е случаи, в които на шега преправяме непечеливш билет да изглежда като печеливш и го даваме на приятели. Те си мислят, че печелят по 1000, 5000 лева, но това продължава около час, защото еуфорията е голяма и все пак трябва да му кажем, че не печели.\"И така от няколко шеги с лотарийни билетчета, съвсем не на шега Захари и неговото семейство ще се радват на печалба от 720 хил. лева, които планира да ползва за пътувания, ремонти и нов автомобил.", "date": "2017.06.10", "title": " Шегата, която за късмет стана реалност"}
{"url": "https://m.offnews.bg/news/Politika_8/Poslednata-rech-na-Radan-Kanev-kato-lider-na-DSB-Borisov-RB-i-kompro_657823.html", "text": "Има два пътя, две алтернативи. Да се уплашим (или по-точно - да се уплашите) от моето падане от високо като лидер на ДСБ и да решим да пълзим ниско през следващите години, заяви Радан Кънев в последната си реч като председател на ДСБ, малко преди избора на нов лидер на партията. В речта си Кънев отчете постигнатото от партията, но и допуснатите грешки, приетите компромиси, влизането в кабинета на Бойко Борисов с Реформаторския блок и излизането на ДСБ от управлението. В речта си Кънев засегна и неуспеха на последните избори, който стана причина за неговата оставка като лидер на партията. Според Кънев създаването на Реформаторския блок е било без алтернатива и въпреки направените компромиси, не е накарало много избиратели да оттеглят подкрепата си, което си е проличало на последните избори. \"Нашето предложение да има коалиционно управление с друг премиер нямаше подкрепата не само на лидерите на ДБГ и СДС, но и на широката гражданска, медийна и протестна общност, която днес ни критикува за направените компромиси. Този двоен морален стандарт е една от големите беди на демократичната и реформаторска общност в България\", подчерта Кънев. \"Платихме огромна цена за подкрепата на един кабинет, на едно мнозинство, в което интересите на ДПС и Делян Пеевски бяха често по-добре защитени от тези на десните избиратели и почтения бизнес. Но искам да подчертая оценката си, че тази цена си струваше, защото работата на политика е да плаща със собствения си публичен образ за защита на обществения интерес. Когато започнеш да жертваш обществения интерес, за да защитиш образа си, се превръщаш в Бойко Борисов, дори и да се мислиш за много повече от него…\", каза още Радан Кънев. \"Ключов момент в участието ни в управлението беше т.нар. исторически компромис от юли 2015 г. и последвалото му проваляне от ГЕРБ през декември. Постигането на компромиса предопредели оставането ни във властта, провалянето му - нейното напускане. Този компромис беше момент, в който ДСБ и партньорите ни от ГС, с ресурса на девет народни представители, променихме дневен ред, около който се бяха обединили всички останали. В деня преди края на преговорите, единствени защитници на първоначално внесения законопроект бяхме ние и министър Христо Иванов. Активно се опитваха да ни убедят да отстъпим ГЕРБ, ДПС, лично премиерът Борисов и президентът Плевнелиев, партньорите от Патриотичния фронт, главният прокурор Цацаров. В края на следващия ден, всички те бяха приели първоначалната версия\", допълва той.Радан Кънев засяга и въпроса за решението на Петър Москов да остане във властта, независимо от решението на ДСБ да я напусне, което Кънев определя като свой провал. \"Приемам го като личен лидерски неуспех, защото това беше ключовият момент пред реформаторската десница в България - тази оставка щеше да повлече напускане на целия Реформаторски блок и заслужена правителствена криза, от която - със или без предсрочни избори - дясното щеше да излезе и по-силно, и по-единно. В политиката има моменти, в които или си на висотата на отговорността си, или не си. ДСБ не беше. Подчертавам - не един човек, не д-р Москов, защото той представляваше във властта партията, а не себе си, неговото решение беше представително за политическата отговорност и дисциплина на партията, а не неговата лична. Този момент беше проигран, с него и шансът на цяло поколение десни лидери да играят важна роля в българската политика\", коментира темата той.Ето и цялата му реч:", "date": "2017.06.10", "title": " Последната реч на Радан Кънев като лидер на ДСБ: Борисов, РБ и компромисите (пълен текст)"}
{"url": "https://m.offnews.bg/news/Nashite-avtori_2490/Res-XXXVI-Love-Yourself_657817.html", "text": "Вече покойният Дейвид Рокфелер, казват, в по-младите си години носел винаги малка стъкленица със себе си – защото маниакално събирал буболечки. Впоследствие се оказа, че събрал над 2000 различни вида. Дейвид беше умерен републиканец (вече изчезнал вид), баптист (даваше за тяхната си църква), сдържан (като класически добре образован републиканец отпреди Рейгън), но най-вече мразеше profligacy и имаше social conscience. Защо го разказвам? Защото вече “не ги правят такива” – богати хора, които смятат, че great wealth confers responsibility. А у нас създаването на подобен човек – камо ли отговорна бизнес-класа - все още предстои.***Разбира се, всичко опира и до добрия вкус. Ето ви пример за добър вкус, който вероятно дори не сте забелязали – на концерта за Манчестър Бийбър “миноризира” леко хита си “Love Yourself”, в памет на жертвите.***Ние сме Нарния на лошия вкус.***Нещо като нация от псевдо-хайдегеровци – мислим, че като не мислим, мислим по-добре от всички и “си знаем”. Нашият “филм” не се препоръчва за млади хора.***Дали Цветанов всъщност не работи подмолно за ГЕРБ 2.0? Дали вече не привижда себе си като вид милиционерски хобсов Левиатан (стига да знаеше както е това), кроейки курт-капан на своя едър, хм, Пигмалион?***Ако не друго, Цветанов, с всичките му там осцилации, овласти посредствените – стотици тъпанари по места, които не са се осъществили в нищо друго освен в цветановата машина. Един бясно успял Салиери, който “абзолвва” посредствените по байганьовскому.***И като казахме “Бай Ганьо”, колосът Алеко да ни прости една перифраза - туй се казва “по гербаджийски”. Скоро ще видим и “вампор” на кое викат.***Това вече не е просто какистокрация, както прогнозирах – живеем в метриокрация, властта на посредствените. А че думата много прилича на “меритокрация” – това е още един горчив ироничен щрих.***Човекът-“метриос” в перикловата демокрация не е просто посредствен – той е и нещо като нагаждач в днешния смисъл. Характеризира се с “хомонойа” – т.е. “единомислие” (на което атиняните днес са си кръстили цял площад); винаги е съгласен с властта, стига това да му носи известни облаги. Нито “мезои”, нито “метриои” не означават “средна класа”, хеле пък в днешния смисъл; това са хора тип Mittelschicht. Те могат да бъдат пелтасти в атинската войска или някви обезнаследени земеделски бачкатори, но се родеят, прекосявайки вековете, с гербаджийските “калинки” – хора без специални умения, но с родови или икономически връзки с властта.***Кадрите на Цветанов вече се превръщат в отделен биологичен вид.***Самият Цветанов копнее да стане новия Пеевски и сериозно работи за това, което имаме като ситуация – без да се опасява, че няма потенциала. Доколкото е подкрепен от Цацаров, той недоразбира, че в ДПС все пак са чели някакви книги. И връзката с Израел и “частната централа” за подслушване не стига да се овладее държава.***Ние никога не произвеждаме нищо, но сме първи в коментарите in extremis. Сякаш знаем. Царе на патриотарщините и елементарните тъпотии, от които би се изчервил и Дерулед.***Продължавам да живея в тази наша трагикомедия и заради доброто си възпитание. (Впрочем самоубийството, освен грях, ми се струва и крайно чалгаджийски акт, част от културата на лесното. В “Тристана” на Бунюел един там казва, да се самоубиеш е да ИМ доставиш удоволствие.)***Цветанов копнее и за друго, след като си върна контрола върху МВР: да върне политическото и бизнес-преследване и тормоз. Докато усвоява кинтите от Европа за охрана на границата, никой никога от нашата бляскава журналистическа гилдия не понечи да се обади за нарочно провалени поръчки, камо ли за факта, че – ако позволите – никой кмет на ГЕРБ не може дори да се почеше с химикалката в ухото, без да се отчете на Цветанов.***Целта? Цветанов с основание смята, че Борисов си отива. И не иска още един часовник, а цялата държава. “Хобсова”, със силна ръка, още по-милиционерска. Парадоксално, но единственият, който може да го спре, е Цацаров, който държи едни там файлове, трупани още от изгрева на Цветанов в началото на миналото десетилетие. Това е някак дори платонов ескиз.***Защо в Русия може да съществува Звягинцев, а у нас – не? Нима у нас не знаем за Хобс? И това в путиновата държава, която някой по-невнимателен путинофоб би нарекъл “новият болен човек на света”.***\"Du Lappen\", както викат иначе рядко разочарованите на Алианц Арена към своите.***Има хиляди форми на протест, когато има гражданственост (civitas, anyone?). Веднага скорошен пример: два венецуелски футболни тима – “Лара” и “Ансоатеги” – веднага след първия център застинаха в минута мълчание против смазващата и трагическа диктатура на Мадуро, този безподобен и опасен соц-латино-криминал. (Венецуелската ситуация, впрочем, ни напомня какво става винаги, когато има “цоциализъм”, т.е. когато привидно лява партия изцоцва държавата и los hechos са такива, каквито са; но това е предмет на друг дискурс.)***Същевременно – Боксит? Да изчакаме простите – Dummköpfe - да узреят и да прогонят Боко, или да действаме? А да не би думкьопфетата да сме ние?***Едно уточнение: “свобода на продаваемото слово”.***За всички confutatis maledictis (flammis acribus addictis) и т.н., винаги идва и voca(te) me cum benedictis. Т.е. може да се постъпва и правилно - без непременно да сте обречени на адския огън. Освен на онзи на собствената съвест.***Разбира се, имаме структурен проблем. Както писа някой, невежи млади хора, бездни от липси на елементарна обща култура. Непознаване на каквато и да било по-висока лексика извън ежедневно-битовата. Духовен фалит, уж бременен със смисъл, но с трагично ниски нива на прогестерон.***Но извън всичките там силогизми и параболи, то е въпрос на гражданска енергия, “ключевая вода” и съпротива. Multi sunt in bello cervi, in pace leones, вика Хораций, и никой днес не го чува.***Тръмп се оказа истинският apprentice.***Уотърс, с неговия sleight of mind, и без да иска, е обобщил нашата сегашна медийна ситуация още през 1987 – who needs information, when you’re living in constant fear?***Нашето сегашно е живот в миазма, гарнирано със седуктивния талант на Еднокнижния; патронът, чийто клиент е цялата държавност, който ви държи в стагнация, режим на скрито тъгуване и всъщност катастрофичен фантазъм, мъчителен за тънкокожите като мен. Гербераси, сър.***Да перифразираме Господинов: спомнете си мантрата на късния соц – за нас вече е късно, ама поне вие, децата, да живеете по-добре. Не е ли време да произнесем същото? Има ли истинска трагика в този провал?***Реалната медийна ситуация: пас-прес.***Сегашното управлени е pig iron. И онази фраза на Плутарх – за рибата откъм главата – е вярна, две хилядолетия по-късно.***Кеворк е прав: някога имаше титани на културологичното несъгласие (спомнете си Стратиев), които смятаха, че достойнството на всички хора е равноценно. Сега има предимно nada y pues nada.***“Управляват” невъзпитани, безкнижни хора, а в културен аспект - павелмишеморовци. Кадуцеите на Хермес ги няма.***Няма и кой да наложи обикновена епитимия в дясното, камо ли да създаде Politikwunder; да обясни разликата между обожествяването на държавата в гротескното лице на Еднокнижния (Staatsfrömigkeit) и достойнството на човека, особено на протестиращия човек (Würde des Menschen и т.н.)***Някой, който да подпали хората да съзрат хоризонт, да заработят не само за децата и за личното, но и за нацията, за съседния обикновен българин, за НАС.***А ако нещо не сте съгласни, да се облегнем на съвременния класик – you can go and love yourself.***Шаламов, старият лагерист от края на света, ме “научи”, че постпартум–чувството за безизходица е преодолимо; щом той е оцелял там, ние трябва да сме абсолютни лигльовци, за да не понечим да променим тази държава.***Българският Брут:- И ти ли, Бруте?- А-a, не, аз не.Още на NB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2017.06.10", "title": " Res XXXVI: Love Yourself"}
{"url": "https://m.offnews.bg/news/112_6/Izkliuchvat-tehnicheska-neizpravnost-da-e-prichinila-za-intcidenta-v-C_657815.html", "text": "Метеорологичните условия и техническото състояние на хеликоптера са изключени като възможна причина за падането на машината в Черно море. Това обявиха от щаба на военноморските сили, цитирани от \"Фокус\". Военният хеликоптер падна по време на учение вчера. При инцидента загина пилотът - капитан Георги Анастасов. Останалите двама членове на екипажа – капитан Павел Симеонов и капитан Анатоли Апостолов, бяха ранени и са настанени в болница без опасност за живота.Комисия е започнала разследване на инцидента и се очаква то да продължи около месец. Докато тече разследването, останалите два хеликоптера \"Пантер\", на въоръжение във Военноморските сили, няма да се ползват.Двамата пострадали пилоти са в стабилно състояние. Те са настанени за лечение в реанимацията на Военноморска болница – Варна, съобщиха от Министерството на отбраната.Капитан Павел Симеонов и капитан Анатоли Апостолов са контактни и с нормални жизнени функции. Лекуващият екип дава добри прогнози за пълното възстановяване на двамата пилоти.Военният министър обяви, че загиналият пилот капитан Георги Анастасов ще бъде повишен в майор. ", "date": "2017.06.10", "title": " Изключват техническа неизправност да е причинила за инцидента в Черно море"}
{"url": "https://m.offnews.bg/news/Drugi_18773/Gran-pri-na-Kanada-ostava-do-2029-godina_657818.html", "text": "Правителството на Канада и организаторите на Формула 1 обявиха, че са продължили договора си за сътрудничество до 2029 година.Това означава нови пет години зрелище за феновете на \"кралските гонки\", тъй като предишният договор изтичаше през 2024 година.Канадското правителство се атгажира да инвестира 36 милиона долара в инфраструктурата на парк \"Жан Драпо\" в Монреал, където се провежда състезанието.Подписването на договора съвпадна с 150-годишният юбилей на Канада и 375-годишнината на града Монреал. Местната упава се надява, че чрез Формула 1 ще увеличи работните места и ще повлияе благоприятно на развитието на икономиката на страната.Състезанието в Монреал е утре, а днес предстои квалификацията, която можете да проследите в от 20 часа.", "date": "2017.06.10", "title": " Гран при на Канада остава до 2029 година"}
{"url": "https://m.offnews.bg/news/Politika_8/DSB-izbira-nov-predsedatel_657794.html", "text": "ДСБ ще избере днес нов председател. Това ще стане на ХVІ Национално събрание на партията. Заседанието ще започне в 11 часа с отчет на настоящия председател Радан Кънев.Следва политическа дискусия, а едва след това ще се стигне до гласуване за нов председател.Според членове на партията се очаква изборът да е оспорван, като най-вероятните претенденти за лидерския пост са ген. Атанас Атанасов и доц. Светослав Малинов.Шансовете на двамата засега са равни, твърдят членове на ДСБ. Другите двама претенденти за поста са Ралица Кирилова и Борис Точев.Досегашният лидер на партията Радан Кънев подаде оставка след слабия резултат на Нова република на изборите. ", "date": "2017.06.10", "title": " ДСБ избира нов председател"}
{"url": "https://m.offnews.bg/news/Politika_8/Tcatcarov-Nomerat-v-tazi-darzhava-e-da-imash-dobar-schetovoditel-i-do_657812.html", "text": "\"Да искаш съдебна реформа в България може да се разглежда по два начина - може да е професия, може да е средство за препитание, може да е средство за политическа прехрана, а в стриктно професионален план мисля, че е съвсем полезно\", заяви в интервю за Нова телевизия главния прокурор Сотир Цацаров в отговор на въпрос опасно ли е да иска съдебна реформа в страната ни, особено след случая с развитите болтове на колата на шефа на ВКС Лозан Панов. \"Личен конфликт не мога да имам с  човек, с който нямам никакви близки допирателни точки в личен план. Ние имаме различни ценности системи\", заяви той за конфликта с Панов.\"Не мога да кажа какво е установила проверката, мога да кажа, че са снети обяснения от всички длъжности лица от състава на НСО. Извършена е експертна справка на автомобила\", заяви Цацаров по случая с развитите болтове на колата на Панов. \"До края на другата седмица колегите от Военноокръжна прокуратура ще имат съвсем точни сведения. Те няма да бъдат скрити\", коментира Цацаров. \"Това е най-опасната концепция, тя прави прокуратурата придатък на изпълнителната власт. Това би означавало смяна на областните прокурори, както всяко правителство маха областните управители така, както им е удобно\". По негови думи така могат да се насочват разследвания според различни партийни нагласи. Цацаров заяви, че не това е големият проблем, който стои пред България сега, и 90% от хората, които искат реформа, не са докрай запознати с последиците от нея. Според него не е вярно твърдението, че в момента прокуратурата е безконтролна. Единственото действие, което не подлежи на съдебен контрол, е задържането на заподозрян за 72 часа. По думите му всички прокурори, с които е разговарял, са против съдебната реформа. \"Да разкажа повече за тази среща означава да прекрача една граница на коректност, която всеки човек трябва да има\", отговори той на въпроса кой го е поканил на скандалната среща. \"ЦУМ беше поредният пропаганден балон\", заяви главният прокурор. \"Срещнах се със Сашо Данчев, защото приех, че в тази среща няма нищо незаконно или опасно\".По думите му атаките срещу него идват от партия, \"която не е успяла да мине бариерата за влизане в парламента\". \"Тя не успя да прескочи бариерата и не им остана нищо друго, освен да скандира за съдебна реформа и да атакува прокуратурата. За тях европейското правосъдие е с намаляване на правомощията на главния прокурор. За мен европейското правосъдие е \"Наглите\" да си стоят в затвора\", заяви той. По думите му давностният срок за неизгодни сделки е отдавана изтекъл и сега всички са \"чисти\".Цацаров заяви, че всички възложени данъчни проверки на сделките, свързвани с Делян Пеевски, са приключили с извода, че \"той е чист като сълза\".\"Номерът в тази държава е да имаш добър счетоводител и добри адвокати\", коментира Цацаров, \"не зная доколко номерът е да приключи с добра проверка на контролните органи\".", "date": "2017.06.10", "title": " Цацаров: Номерът в тази държава е да имаш добър счетоводител и добри адвокати"}
{"url": "https://m.offnews.bg/news/Futbol_18793/Natcionalite-v-TcSKA-Sofiia-shte-poluchat-po-dalga-pochivka_657824.html", "text": "Треньорът на ЦСКА-София Стамен Белчев даде допълнителна почивка на седем от играчите си, които бяха ангажирани с националните си отбори.Божидар Чорбаджийски, Кирил Десподов, Станислав Манолев, Георги Китанов и Антон Недялков няма да започнат подготовка с отбора в понеделник, а ще се присъединят направо към групата за лагера в Австрия.Същото важи и за Стойчо Атанасов, който бе на лагер с младежкия национален отбор на България. Кевин Кубемба ще играе днес (10 юни) за Конго в квалификацията за Купата на африканските нации срещу ДР Конго. Той също получава по-дълга почивка и ще се присъедини към тима за лагера във Фюген.\"Червените\" заминават за австрийския град на 17-и юни. Още на следващия ден възпитаниците на Стамен Белчев ще участват в блиц турнир. По време на престоя във Фюген са предвидени още две проверки.Те ще се играят на 21 и 24 юни. На 25 юни червените ще се завърнат обратно в България, където ще продължат да се готвят за първия официален мач.", "date": "2017.06.10", "title": " Националите в ЦСКА-София ще получат по-дълга почивка"}
{"url": "https://m.offnews.bg/news/Sport_18752/3000-dushi-se-vkliuchvat-v-obikolkata-na-Vitosha_657797.html", "text": "Около 3000 души ще се включат в едно от най-мащабните спортни събития на Балканите - обиколката на Витоша, известна още като \"Витоша100\". Стартът за колоездачи е в 6:00 часа пред Резиденция \"Бояна\". Началото на ултра маратона за скороходци е в същия ден, но в 23:59 часа.Тази година организаторите удължиха маршрута до 98 км, след като миналата година беше 93 км. Официалните награждавания са в събота и в неделя от 16 ч. в зоната на старта/финала.Тръгва се по бул. „България” по посока на кв. „Бояна”, после се продължава по пътя за м. „Златни мостове” и след това се следва подробно описаниq в сайта  маршрут, оттам може да се свали и специалният файл с GPS следата.И тази година Обиколката на Витоша е част от инициатива София2018 – Европейска столица на спорта.Проектът има за цел да популяризира активния начин на живот, добрите практики, програми и събития с акцент върху масовия спорт, спортът близо до дома и върху значението на физическата активност като приоритет в живота на хората от различни общности, възрасти и социални слоеве.", "date": "2017.06.10", "title": " 3000 души се включват в обиколката на Витоша"}
{"url": "https://m.offnews.bg/news/Obshtestvo_4/Sofiia-Prajd-i-protesti-sreshtu-gej-parada-v-tcentara-na-Sofiia_657795.html", "text": "Шествието на лесбийки, гей мъже, бисексуални, трансджендър и интерсекс хора (ЛГБТИ) София Прайд ще се проведе днес в центъра на София. Началото на шествието е от 18 часа пред Паметника на съветската армия. София Прайд се провежда за десета поредна година. Кампанията тази година е под наслов „Да прогоним предразсъдъците“ и цели да насърчи дискусия за приемането на различните и да покаже красотата на толерантното поведение към хората с нехетеросексуална ориентация.В тазгодишното шествие ще участват кукери, но в цветове, свързани с ЛГБТИ общността. В българските традиции кукерите плашат и прогонват чрез специални магически танци и страшни маски завинаги злите духове и орисници, така че да има богата реколта през следващата стопанска година. Преобразяването на кукерската традиция за София Прайд в цветове и елементи, свързани с ЛГБТИ общността, носи посланието, че усилията трябва да се насочат към премахване на вътрешните ни бариера, а именно — предразсъдъците към различните. С включването на преобразените кукери към шествието, София Прайд 2017 гони злия дух на хомофобията и трансфобията от българското общество, обявиха организаторите.Тази година шествието е подкрепено от 18 дипломатически мисии, УНИЦЕФ-България и Върховния комисариат на ООН за бежанците за България. По традиция в същия ден ще се проведат и шествия на несъгласни с провеждането на гей парад. В 17 часа - един час преди началото на София Прайд, са насрочени две инициативи. До пилоните на Национален дворец на културата ще се проведе митинг „За възраждане на семейните ценности”.За същия час, но пред Паметника на съветската армия е насрочено шествието на \"Национална съпротива\" под надслов \"Да изчистим София от боклука\".Шествието София Прайд 2017 ще бъде съпроводено от полицейски екипи по маршрута си на движение. ", "date": "2017.06.10", "title": " София Прайд и протести срещу гей парада в центъра на София"}
{"url": "https://m.offnews.bg/news/Obshtestvo_4/Kandidat-studenti-na-izpiti-po-zhurnalistika-i-matematika-v-SU_657796.html", "text": "Кандидат-студенти се явяват на писмен изпит по журналистика и математика в Софийския университет днес. Писменият изпит по журналистика е с начален час 9 часа. Изпитът по журналистика започва с теглене на една тема от кандидат-студент, като контролно се отварят поне още две теми. Темите са от съвременния обществен, политически, икономически и културен живот, отразен в българския периодичен печат, радиото, телевизията, интернет и са формулирани от изпитната комисия непосредствени преди изпита.Писменият изпит по журналистика е с продължителност 3 астрономически часа. Изпитът по математика I, пък ще започне в 14 часа. Форматът на изпита съвпада с матурата по математика.  Времето за провеждане на изпита е 4 часа.", "date": "2017.06.10", "title": " Кандидат-студенти на изпити по журналистика и математика в СУ"}
{"url": "https://m.offnews.bg/news/Sviat-_12/Masoviiat-ubietc-ot-Oslo-Andersh-Brajvik-smeni-imeto-si-advokatat-mu_657801.html", "text": "Норвежкият масов убиец Андерш Брайвик, който излежава 21-годишна присъда за убийството на 77 души през 2011 г., законно е променил името си на Фьотолф Хансен, предаде АП.Земеделската му фирма, която бе използвал, за да купи специални торове, с които да сглоби бомба и да я взриви на 22 юни 2011 г. в центъра на Осло, вече е регистрирана на името на Фьотолф Хансен.Адвокатът му Остайн Сторвик заяви, че не иска да разкрие причините за решението на клиента си да си смени името.Брайвик, или вече Хансен, беше осъден на максималните 21 години затвор за извършването на два терористични акта през 2011 г. в Норвегия, при които загинаха общо 77 души. ", "date": "2017.06.10", "title": " Масовият убиец от Осло Андерш Брайвик смени името си, адвокатът му мълчи за причините"}
{"url": "https://m.offnews.bg/news/Horoskop_18798/Horoskop-za-10-16-iuni_656156.html", "text": "Тези дни идват с трудности в работата, вероятно и финансови притеснения. Е, за доста Овни те не са основателни, но пак да не се разпускат в харчове дори за домашни нужди и близки. Някои са настроени философски, разбираемо е, май са разочаровани от колеги, съседи, познати, роднини. Няма да вдигате шум, а във вторник и сряда ще обмислите най-детайлно начинанията си, предпочитате да действате сами. Затова и пречките са повече. Ако обаче излъчвате обич към това, което правите, и към най-тясното си обкръжение, резултатите ще са ОК.Започва 7-дневие, което не е за по-мащабни делови проекти и вие с радост ще посветите времето на най-обичани хора. Настроението на група Телци обаче е по-колебливо – ту са доволни от хода на нещата, ту се дразнят от капризи на близки. До вторник сте склонни да търпите, да се връщате към стари идеи и уговорки, пречките ви притесняват. От сряда до петък сте решителни, имате си чудесни хрумвания за изява и печалби, но обкръжението ви не е на тази вълна. Не спорете и не се налагайте, работата в един екип се върши от всички в него.Този период е благоприятен за вас, но мнозина нека се взрат по-строго в това, което смятат за свое постижение. Част от Близнаците да обърнат внимание на партньорствата си, поставят си високи делови цели, а даже близки ги винят за донкихотщина. Други пък много са си повярвали, не са бдителни за финанси и новости в професията, поддават се на ласкателства, може да се хвърлят даже в далавери. От понеделник търсете по-добри съюзници, в сряда не налагайте мнението си в екипи, в петък избягвайте споровете, темите не ви засягат пряко.Нелеко 7-дневие, имате куп идеи за изява и печалби, а трябва да се съобразите с мнението на шефове, влиятелни познати. Раците предпочитат самостоятелни дейности, околните много приказват, а поетите ангажименти чакат, ли чакат... Не налагайте мнение в понеделник и не се претоварвайте във вторник, иначе в сряда и четвъртък може да възникне повод за сериозни спорове, излишно е да настройвате и близки срещу себе си. Част от зодията не са толкова притеснени за добрите делови шансове, в любовта мъчно напасват желания с избраника си.Следващите 7 дни ви изправят пред по-сериозни делови проблеми, макар че през уикенда нещата изглеждат под контрол и най-вероятно ще се занимавате с отдих, развлечения и близки. Лъвовете да се държат нащрек, сега ще научат ценна информация, която ще ги предпази от немалки рискове в работата и бизнес партньорствата. Редно е във вторник да уговорите услуги от роднини и приятели, защото после ще трябва да се нагърбите и с част от задълженията на други в екипа. В петък не дразнете с амбиции, някои проекти просто отложете.Настройвате се по-критично, откривате пропуски на близки, колеги, познати. Разбира се, прави сте, но е важен начинът, по който ще преодолеете грешките им. Девите да поискат съвети и услуги от семейството си, от понеделник до четвъртък да избягват спорове и влошаване на отношения. Ако все още не сте обвързани, нужна ви е насока как да развиете интересуващото ви познанство. Общуване и отзивчивост към грижите на околните са ключът към сърцето им. Последните 2 дни на периода са доста напрегнати, внимавайте и за тонуса си.И в понеделник зависите от плановете на шефове, влиятелни колеги, познати и роднини. Везните имат определени служебни амбиции, ала ще се съобразяват със ситуацията в деловата сфера, не е уместно да се захващат с начинания само заради своята лична изява и печалби. Особено в сряда и четвъртък е добре да се съсредоточите в по-рутинните си задължения, ще се открие и ненадеен шанс да покажете какво знаете и можете. Ще се радвате на добри доходи, но все пак действайте предпазливо, има и неясни моменти в нови оферти и партньорства. Този период е динамичен, имате куп идеи за работа, но и неяснотите, с които се сблъсквате, не са малко. Скорпионите в понеделник да потърсят помощ от роднини и съмишленици, ако преценят – във вторник може да останат и на по-заден план в екипа. Следващите дни са по-напрегнати, ще има доста изненади. Пречките няма да ви уплашат, знаете си възможностите, а интуицията ще ви помага да вникнете в мотивите на хората от кръга си, така че решенията ви са точни и навременни. Някои са узрели за по-важни стъпки в личния си живот...През тези дни се натъквате на проблеми, доста трудности в работата ви са плод на колегиални интриги. Стрелците да не бързат с изясняване, да не се месят в чужди спорове, постепенно ще надмогнат клюките на злонамерени хора, а на приятели и близки могат да помогнат в напрегнатите моменти. Във вторник и сряда намалете темпо и амбиции, случаят ще ви поднесе информация, която ви е от голяма полза или ще ви подтикне да се пренасочите дейност. Четвъртък и петък укрепват по-плодотворни съюзи, зареждат ви с нужната енергия за дела.Хубаво 7-дневие, обаче работата наистина е доста, а има и неясноти, които до петък ще ви държат в напрежение. Козирозите да се съсредоточат в домашните и служебните си задачи, стъпка по стъпка ще свършат много повече и по-добре, отколкото ако проявят припряност. В понеделник помагайте на околни, имате енергия и за другите. Във вторник помислете с какво да зарадвате своето семейство, в сряда и четвъртък извлечете плюсовете от трудните ситуации,  ще можете да се сближите с нови хора, а и да започнете печеливши партньорства.През следващите няколко дни ви просветва от проблеми в работата и битови грижи, намирате точни решения за трудните въпроси. Водолеите обаче да не бързат с важни стъпки, пък и да не демонстрират властта си без нужда. Едно, че това не ви приляга, второ, така не печелите искрени симпатии, а има и трето – излишно се претоварвате. Къде по-разумно е в понеделник и вторник да изясните някои неща и отношения, да наваксате пропуските в екип. Четвъртък идва с финансови тревоги, но няма да са за дълго, ако сте бдителни в съюзите.Няколко дни ще ви се видят като миг, имате куп грижи, но сте пълни със сили и желание да се справите с всичко. Ако група Риби добавят и че са влюбени, времето наистина ще лети за тях. Мнозина се заемат с дела, имат идеи за изява, натрупали са опит, но ако използват и реклама на труда си... В понеделник и вторник избягвайте спорове вкъщи и в службата, макар че сте прави. С такт ще постигнете повече, включително и ако някой иска да ви използва за своята изгода. Бъдете отзивчиви с колеги и клиенти, няма да забравят ценните услуги.", "date": "2017.06.10", "title": " Хороскоп за 10-16 юни"}
{"url": "https://m.offnews.bg/news/Futbol_18793/Balgariia-se-prosti-s-Mondiala_657806.html", "text": "Българският футбол се прости с поредното голямо първенство. Националите загубиха 1:2 гостуването на Беларус и ще пропуснат Мондиал 2018, освен ако не се случи невъзможното. Българите се сринаха до четвърто място в група \"А\". Швеция удари 2:1 Франция и ще е чудо, ако някой помръдне двата тима от първите две позиции, които дават право на класиране и бараж.Нашите играха безобразно среща тотални анонимници в световния футбол. Беларус изгони всичките си големи звезди и пусна млади момчета от местни отбори или второразредни руски клубове.Чорбаджийски направи глупава дузпа, от която домакините откриха резултата пред празния стадион. Той тушира Лаптев и съдията нямаше какво друго да даде. Сиваков, съотборник на нашия Благо Георгиев в руския Оренбург, откри резултата.Савитски вкара уникален гол след почивката. Той се възползва от контра и копна топката над Николай Михайлов. Тя се удари в гредата и се оплете в мрежата за 2:0. Буквално в последните секунди Георги Костадинов намали резултата след центриране. Голът е слабо утешение.Беларус имаше едва 2 попадения и две точки в 5 мача досега. Срещу България подобри от раз статистиката.Нашите не са се класирали за първенство от Евро 2004 в Португалия. Оттогава Боби Михайлов взе властта, случайно или не, все гледаме важните турнири по телевизията.", "date": "2017.06.10", "title": " България се прости с Мондиала"}
{"url": "https://m.offnews.bg/news/Volejbol_18779/Izhvarliat-Tedi-Dzhordzho-ot-volejbola_657805.html", "text": "Домакинствата на България във волейболните мачове ще загубят своята неподражаема атмосфера, след като един от талисманите на \"лъвовете\" - дряновският диджей Теди Джорджо, получи забрана да подгрява зрителите по време на предстоящото световно първенство по волейбол, информира bTV.Атрактивният диджей се грижеше за настроението на публиката по време на събития не само във Варна, а и в цялата страна, от почти 10 години.Причината е неодобрението, което е изказал делегата на Световната федерация по волейбол след победата на България над световния шампион Полша с 3:2 в среща от Световната лига в Морската ни столица.Според него гръмогласният диджей не отговаря на изискванията на централата.Атрактивният Теди Джорджо има неподражаем стил, който включва тичане и обикаляне на цялото съоръжение, като по този начин успява да \"зарази\" с настроение всеки фен в залата.От Световната федерация явно не са се поддали на доброто настроение, което придава Теди Джорджо, и са поставили категорична забрана на неговото участие на световното първенство през 2018 година, което ще се проведе у нас и в Италия.Той обаче ще се грижи като за последно за доброто прекарване на публиката по време на следващите два мача на \"лъвовете\" от Световната лига във Варна - на 10 юни срещу Канада и на 11 юни срещу олимпийския шампион Бразилия.", "date": "2017.06.10", "title": " Изхвърлят Теди Джорджо от волейбола"}
{"url": "https://m.offnews.bg/news/Sport_18752/Sportat-v-efir-na-10-iuni_657803.html", "text": "Разнообразна програма за спортните фенове предлага ефирът на телевизиите днис. Ще има много тенис, колоездене и футбол, както и волейбол от Световната лига.10.45 ч MotoGP, Гран при на Каталуня (трвн.), Mtel sport 112.30 ч Голф, Lyoness Open в Австрия, Mtel sport 2 13,30 ч  MotoGP, Гран при на Каталуня (кв.), Mtel sport 1 14.45 ч Колоездене, критериум „Дофине“, Eurosport 1 15.45 ч Тенис, „Гейм, сет и Матс“, Eurosport 116.00 ч Тенис, „Ролан Гарос\" (жени, финал), Eurosport 1/БНТ HD 16.30 ч Волейбол, Световна.лига, Бразилия - Полша. БНТ 2 17,00ч  Формула 1, Гран при на Канада (трен.), Диема спорт 1 18.00 ч Тенис, „Ролан Гарос“, Eurosport 1 19.00 ч Минифутбол, ЕП, Германия - България, БНТ HD 19.00 ч Футбол, Шотландия - Англия, Диема спорт 20.00 ч  Формула 1, Гран при на Канада (кв.), Mtel sport 2 20.00 ч Тенис, „Гейм, сет и Матс“, Eurosport 1 20,25 ч Волейбол, Световна лига, България, БНТ 1", "date": "2017.06.10", "title": " Спортът в ефир на 10 юни"}
{"url": "https://m.offnews.bg/news/Tenis_18788/Grigor-Dimitrov-se-sboguva-s-Parizh-snimki_657822.html", "text": "Григор Димитров използва профилите си в Туитър и Инстаграм, за да благодари на хотела, в който беше отседнал по време на турнира \"Ролан Гарос\".Гришо напусна Париж след отпадането си от третия кръг на на втората за сезона надпревара от Големия шлем. Най-добрият български тенисист загуби от испанеца Пабло Кареньо Буста с 5:7, 3:6, 4:6 за малко над два часа на корта. Димитров публикува снимка в социалната мрежа и написа: \"Последният ми мач на клей! Благодаря Хотел Роял Монсо за страхотния престой\".В Туитър пък българинът качи своя снимка пред входа на хотела с коментар: \"Благодаря на целия персонал на хотела, който ме накара да се чувствам като у дома през последните седмици!\"Григор завърши сезона на клей, който не бе от най-успешните за него, и сега гледа с оптимизъм към тревата, където по традиция се чувства много по-комфортно.", "date": "2017.06.10", "title": " Григор Димитров се сбогува с Париж (снимки)"}
{"url": "https://m.offnews.bg/news/Futbol_18793/Spas-Rusev-v-prav-tekst-Za-men-Levski-beshe-stechenie-na-obstoiatelst_657808.html", "text": "Босът на Левски Спас Русев заяви откровено, че за него клубът е бил стечение на обстоятелствата. Така той потвърди ширещото се мнение, че не се интересува от живота на клуба. На пръсти се броят мачовете, на които Русев е присъствал, а феновете откровено недоволстват от тази негова незаинтересованост.\"Съвсем откровено Левски за мен е едно стечение на обстоятелствата. Предишните собственици ме поканиха да вляза като акционер на базата на тяхна презумпция, че след като БТК е голям спонсор, компанията ще е съгласна да бъде и акционер\", коментира Спас Русев по повод влизането си в Левски в обширно интервю за \"Капитал\", в което говори и за ангажиментите си към \"сините\".Попитан дали придобиването на футболния Левски е било условие държавата да не пречи на смяната на собствеността в БТК, Русев отговаря:\"Никой не ми е поставял такива условия и не съм поемал никакви ангажименти. Съвсем откровено Левски за мен е едно стечение на обстоятелствата. Предишните собственици ме поканиха да вляза като акционер на базата на тяхна презумпция, че след като БТК е голям спонсор, компанията ще е съгласна да бъде и акционер.Аз по силата на условията за сигурност на сделката за БТК нямах право да контактувам с местния мениджмънт на компанията, преди сделката да е факт, и затова нямах идея какви са намеренията им по отношение на отбора. След приключване на сделката за телекома информирах веднага останалите акционери в него и всички бяха категорично против влизането във футболния клуб, тъй като това беше несъвместимо с политиката на компанията. Тяхната препоръка беше и аз да изляза от клуба.\"Спас Русев продължава: \"Тоест, съгласявайки се в началото да вляза в Левски, направих нещо, което не е в стила ми на бизнесмен - поддадох се на емоции, защото и за мен, както и за половин България, Левски не е просто отбор или само бизнес, а е символ. Точно това не прецених и смятам от днешна гледна точка и от гледна точка на бизнеса, че решението ми не беше правилно.\"\"Преди време заявих, че връщам акциите, и това все още е валидно. В момента позицията ми е, без да пренебрегвам отговорностите си, да направя така, че собствеността да попадне в ръцете на най-подходящите за това хора, които имат, визията, енергията, ентусиазма и компетенцията да изведат отбора напред.Защото това е важно не само за отбора и феновете, но и за самочувствието ни като нация. Ако мога да цитирам един мой близък приятел, психоаналитик, Левски е част от колективното подсъзнателно на българите и с него са свързани много очаквания, които в крайна сметка нямат нищо общо с бизнеса. Докато се намери такъв акционер, ще изпълнявам задълженията си\", казва още Спас Русев.Попитан дали Делян Пеевски е бил предишният собственик на Левски, настоящият бос на \"сините\" Русев отговаря: \"Не. Придобих акциите от две физически лица (едното е Александър Ангелов, адвокат на Пеевски - бел. ред.). Феномена \"Пеевски\" го чувам отвсякъде. При мен няма модела \"Кой\", има модела \"Той\" - аз съм това, което виждате.\"", "date": "2017.06.10", "title": " Спас Русев в прав текст: За мен Левски беше стечение на обстоятелствата"}
{"url": "https://m.offnews.bg/news/Sviat-_12/Dvama-savetnitci-na-Tereza-Mej-podadoha-ostavka_657826.html", "text": "Двама от главните съветници на британския премиер Тереза Мей  - Ник Тимъти и Фиона Хил, подадоха оставка заради резултата от изборите. Тереза Мей свика предсрочни избори през април, за да получи по-голяма подкрепа за преговорите за Брекзит. Консерваторите спечелиха изборите, но загубиха мнозинството в парламента и се наложи да търсят допълнителна подкрепа, за да съставят правителство. На помощ им се яви северноирландската Демократична юнионистка партия. С нейните 10 мандата в парламента партиите имат общо 329 мандата при необходими 326 за мнозинство.  Тимъти обяви решението си да подаде оставка в отворено писмо, в която посочи, че за партията му са гласували много повече хора сега, отколкото на предишни избори, а причината за загубата на мнозинството е възходът на лейбъристите. „Простата истина е, че Великобритания е една разделена държава: мнозина са изморени от финансовите ограничения, мнозина са фрустрирани от брекзит и много от младите осъзнават, че нямат възможностите, които е имало поколението на родителите им. Иронията е, че премиерът е политическият лидер, който разбира това разделение (…) кампанията на консерваторите обаче не успя да разбере това”, написа той, като допълни, че поема вината за провала на изборите. ", "date": "2017.06.10", "title": " Двама съветници на Тереза Мей подадоха оставка"}
{"url": "https://m.offnews.bg/news/Sviat-_12/Atentatorite-ot-London-opitali-da-naemat-7-5-tonen-kamion-za-napadenie_657807.html", "text": "Британската полиция е задържала в Източен Лондон още един заподозрян в хода на разследването на терористичния акт в центъра на британската столица на 3 юни, съобщи на сайта си Скотланд Ярд, цитиран от Ройтерс и БТА.Бил е арестуван 27-годишен мъж в дома му. В момента е задържан под стража в Бъркшър. В момента в ареста остават още петима задържани в рамките на разследването. Други 12, арестувани на по-ранен етап, бяха освободени без повдигане на обвинения, припомня ТАСС.Нападението на Лондон бридж е можело да бъде много по-смъртоносно, разкри полицията, която днес представи подробности за разследването, предаде Асошиейтед прес.Атентаторите планирали да наемат по-голям камион, способен да прегази повече хора, съобщи Дийн Хейдън, шеф на контратерористичния отдел на лондонската полиция.Един от извършителите, Хурам Бут, първоначално се опитал да наеме 7,5-тонен камион, подобен на този, използван при нападението в Ница миналата година, който уби 86 души и рани стотици. След като плащането му било отхвърлено, Бут и двамата му съучастници се спрели на по-малък микробус. В него разследващите открили чакъл, може би натоварен с цел автомобилът да стане по-тежък.", "date": "2017.06.10", "title": " Атентаторите от Лондон опитали да наемат 7,5-тонен камион за нападението"}
{"url": "https://m.offnews.bg/news/Futbol_18793/TcSKA-Sofiia-privleche-braziletc_657804.html", "text": "Бразилски футболист е чакан за старта на подготовката на ЦСКА-София, разкри \"Тема Спорт\". Новото попълнение вече е уредено, но не е 100% сигурно дали ще пристигне още на 12 юни, когато ще бъде първата тренировка на тима.Южноамериканският играч обаче със сигурност ще пристигне през следващата седмица в София преди заминаването за лагера в Австрия.Подготовката в алпийската страна на този етап остава за датите 17 - 24 юни, което е индикация, че отборът се надява да участва в Лига Европа още този сезон.Освен бразилеца, за когото от клуба отказват да разкрият други подробности, пред договор с \"армейците\" е още един чужденец. С него обаче не е постигнато окончателно споразумение.\"Червените\" са в напреднали преговори с футболисти на няколко поста - вратар, централен защитник, плеймейкър и централен нападател.Преди няколко дни се появи информация, че полският страж Гжегож Сандомиерски е пред трансфер на \"Армията\". Клубът има интерес към него, но дали ще се стигне до сделка с Краковия е отделен  въпрос.", "date": "2017.06.10", "title": " ЦСКА-София привлече бразилец"}
{"url": "https://m.offnews.bg/news/Futbol_18793/Zatvor-za-nosene-na-ekip-na-Barselona-vavezhdat-v-Sauditska-Arabiia_657828.html", "text": "Обтегнатите отношения между Катар и съседите от Саудитска Арабия може да излезе солено на футболните фенове, които симпатизират на Барселона.Саудитска Арабия забрани носенето на фланелки на каталунците заради името на спонсора на тима - Qatar Airways. Нарушението на забраната може да донесе глоба от 135 000 евро на нарушителя и затвор до 15 години. Барселона вече няма договор с катарските авиолинии, а от новия сезон ще носи логото на японската компания Rakuten.Саудитските фенове просто трябва да изхвърлят старите си фланелки и да си купят от новите,за да избегнат проблеми със закона.Катар е в центъра на огромен скандал, след като беше обвинен в подкрепа на тероризма. Дипломатическите си отношения със страната скъсака редица арабски страни. Очаква се подобна забрана да бъде въведена и в Египет, Йемен и други страни.Подобни проблеми се очаква да застигнат и Пари Сен Жермен, който е с катарски собственици.", "date": "2017.06.10", "title": " Затвор за носене на екип на Барселона въвеждат в Саудитска Арабия"}
{"url": "https://m.offnews.bg/news/Izvan-terena_18817/Vojna-na-dupeta-za-sartceto-na-Ronaldo_657832.html", "text": "Бившата и настоящата приятелка на мегазвездата на световния футбол Кристиано Роналдо си спретнаха задочна война в социалните мрежи на тема коя е с по-хубаво дупе.Първият залп даде рускинята Ирина Шейк, която си пусна снимка от басейна. Топмоделът демонстрира изкусителното си тяло само месеци след раждането на първото си дете от актьора Брадли Купър.Актуалната приятелка на Роналдо Джорджина Родригес, за която се знае, че е бременна от португалеца, не закъсня и пусна подобен кадър в профила си.Феновете на Роналдо веднага решиха да направят допитване чие дупе е по-привлекателно - това на Ирина, или това на Джорджина?Роналдо едва ли ще се пусне в анкетата, тъй като вече е направил своя избор в полза на госпожица Родригес.", "date": "2017.06.10", "title": " Война на дупета за сърцето на Роналдо"}
{"url": "https://m.offnews.bg/news/Futbol_18793/Zvezdi-na-Roma-predizvikaha-zdravo-mele-sled-Bosna-Gartciia-video_657831.html", "text": "Съотборниците в Рома Един Джеко и Костас Манолас се хванаха за гушите след мача от световните квалификации от група Н между Босна и Херцеговина и Гърция. Двата тима не можаха да излъчат победител в директния сблъсък за второто място завършвайки наравно - 0:0.Напрежението бе осезаемо по време на целия двубой като стартира още с освиркването на химна на Гърция от босненските фенове.Домакините пропуснаха множество положения и по този начин Гърция си запази второто място в класирането с 12 точки, а Босна и Херцеговина остава на третото с 11.В края Джеко и Манолас се спречкаха и дори се стигна до физически контакт. Двамата влязоха в сериозна разправия, която провокира вълна от грозни сцени на терена като хора от двата лагера размениха удари.", "date": "2017.06.10", "title": " Звезди на Рома предизвикаха здраво меле след Босна - Гърция (видео)"}
{"url": "https://m.offnews.bg/news/Sviat-_12/Rusiia-predlozhi-pomosht-na-Katar-v-konflikta-s-arabskite-strani_657833.html", "text": "Русия предложи помощ на Катар за разрешаването на дипломатическия конфликт с арабските страни. 5 държави в Близкия Изток скъсаха дипломатически отношения с емирството с мотива, че подпомага терористи. По неофициални данни повод за това е станал платен откуп за членове на кралското семейство.Макар причината да не бе официално обявена, Египет косвено я потвърди, като внесе искане Съветът на ООН да разследва информацията, че Катар е платил 1 милиард долара на действаща в Ирак терористична група. Подкупът е за освобождаването на 26 заложници, сред които членове на кралската фамилия.\"Бих искал да благодаря на руските учреждения, които изразиха готовност да предложат своята помощ на фона на тези незаконни мерки, които бяха приети против нас\", заяви катарският министър на външните работи шейх Мохамед бен Абдулрахман Ал Тани на среща с руския си колега Сергей Лавров, цитиран от ТАСС и БТА. От своя страна, Лавров посочи, че Русия ще направи всичко възможно за постигане на съгласие между страните в ситуацията с Катар.\"Поддържаме контакти с повечето участници в протичащите процеси, осъществяват се телефонни разговори на президента на Русия с негови колеги в региона и днешният ни разговор ще бъде продължение на тези усилия\", отбеляза Сергей Лавров.", "date": "2017.06.10", "title": " Русия предложи помощ на Катар в конфликта с арабските страни"}
{"url": "https://m.offnews.bg/news/112_6/Perkata-na-padnaliia-helikopter-zakachila-korab-ot-uchenieto-obiasni_657825.html", "text": "Най-вероятната причина за падането на военен хеликоптер в Черно море вчера е порив на вятъра, заради който перката на хеликоптера е закачила пилон на носа на един от участващите в учението кораби, обяви военният министър Красимир Каракачанов.При инцидента загина пилотът на хеликоптера, а другите двама членове на екипажа бяха ранени.Каракачанов обясни и ситуацията по време на инцидента. Той заяви, че към момента е ясно, че по време на учението хеликоптерът се е целил по морска цел. Стрелбата е преминала успешно, после хеликоптерът е трябвало да се отправи към брега.Захождайки към брега, перката на хеликоптера се закача за един от пилоните на съпътстващия обучението кораб. Пилотът успява да овладее хеликоптера и се отправя към брега. Той уточни, че пилотът е действал професионално, овладял е хеликоптера и го е отдалечил от кораба. След това обаче вероятно машината е дала дефект, затова капитан Георги Анастасов е решил да се върне в близост до кораба, за да може спасителният екип да реагира бързо и да спаси екипажа. Благодарение на тази съобразителност на пилота неговите колеги са спасени, категоричен е Каракачанов. Това е и причината загиналият пилот да бъде повишен посмъртно в чин майор.\"Още се изяснява причината защо кап. Анастасов не е успял да излезе от хеликоптера\", заяви Каракачанов.\"Ще бъде награден още един член на спасителния екипаж, старши-лейтенант, който е водолаз и благодарение на когото другите двама членове на екипажа са извадени мигновено\", обясни Каракачанов.В момента тече разследване на инцидента и се очаква то да приключи след около месец. ", "date": "2017.06.10", "title": " Перката на падналия хеликоптер закачила кораб от учението, обясни Каракачанов"}
{"url": "https://m.offnews.bg/news/Volejbol_18779/Spretnaha-iznenada-v-sablekalniata-na-natcional-predi-dvuboia-s-Kanada_657827.html", "text": "Волейболният национал Георги Сеганов празнува 24-я си рожден днес, а съотборниците му се погрижиха празникът му да е перфектен.Въпреки, че момчетата на Пламен Константинов излизат срещу Канада днес в мач №2 от втория уикенд на Световната лига, те намериха и малко време за забавление.Разпределителят получи специална торта от своите колеги в съблекланята, след сутрешната тренировка в зала \"Конгресна\" на ДКС във Варна, пише bgvolleyball.com.В социалните мрежи се появи клипче, на което играчите сипят пожелание след пожелание към Сеганов. Либерото на националния отбор Теодор Салпаров пък ги посътетва да не прекаляват със сладкишите преди мача.Момчетата на селекционера Пламен Константинов излизат срещу Канада тази вечер от 20:40 часа в зала \"Конгресна\", където ще гонят втора победа на турнира в Група Е1 от първа дивизия на Световната лига.", "date": "2017.06.10", "title": " Спретнаха изненада в съблекалнята на национал преди двубоя с Канада"}
{"url": "https://m.offnews.bg/news/Politika_8/Atanas-Atanasov-e-noviiat-lider-na-DSB-Radan-Kanev-stava-zam-predsed_657840.html", "text": "Атанас Атанасов е новият председател на ДСБ. Решението беше взето с тайно гласуване на делегатите на Националното събрание на партията. Другите кандидати за поста бяха Светослав Малинов, Борис Точев и Ралица Кирилова.Атанасов беше избран на втори тур. На първия тур с най-много гласове се оказаха Атанасов и Светослав Малинов съответно със 191 и 177 гласа. До избора на нов председател на партията се стигна, след като досегашният лидер Радан Кънев подаде оставка след слабото представяне на парламентарните избори. Атанас Атанасов беше дългогодишен депутат, досегашен зам.-председател на партията и един от учредителите й. \"Ние трябва да създадем алтернатива на днешното статукво, не може БСП да е алтернатива, те са наши опоненти\", каза Атанасов след избирането си. Радан Кънев беше избран за зам.-председател. За зам.-председатели бяха избрани още Димитър Сяров и Цецка Бачкова. В ръководството на ДСБ влизат още Катя Панева, Димитър Божилов, Людмила Илиева, Дора Димитрова, Стоян Захариев, Стоил Яков, Грети Стефанова и Зарко Узунов. ", "date": "2017.06.10", "title": " Атанас Атанасов е новият лидер на ДСБ, Радан Кънев става зам.-председател"}
{"url": "https://m.offnews.bg/news/Tenis_18788/Senzatciiata-Ostapenko-e-shampionka-na-Rolan-Garos_657838.html", "text": "47-ата в света латвийка Йелена Остапенко сензационно спечели турнира от Големия шлем \"Ролан Гарос\" в Париж!20-годишната тенистистка победи на финала Симона Халеп с 4:6, 6:4, 6:3 и триумфира в тазгодишното издание на надпреварата и по този начин стана първата непоставена победителка в турнира от Големия шлем в Париж в Откритата ера. А последната, която е правила това е британката Маргарет Скривън през 1933 година.Освен това, благодарение на историческия си триумф, Остапенко ще се изкачи от 47-о до 12-о място в ранглистата на WTA. Латвийката е най-младата носителка на титлата от 1997 година насам, когато на 19-годишна възраст триумфира Ива Майоли от Хърватия.Халеп, която бе трета в схемата, пък пропусна възможността да се изкачи на върха на световната ранглиста, като за капак тя отново остава без титла от четирите най-големи турнири в света.Симона успя да се опълчи на впечатляващата огнева мощ на 20-годишната Остапенко и спечели откриващия сет с точно 1 уинър на сметката си.От другата страна на мрежата обаче тийнейджърката опита всичко, пробва с брутална мощ от форхенд, смени тактиката и потърси разнообразие с излизания на мрежата, извади целия си технически арсенал и в крайна сметка триумфира.", "date": "2017.06.10", "title": " Сензацията Остапенко е шампионка на \"Ролан Гарос\""}
{"url": "https://m.offnews.bg/news/112_6/Piian-i-drogiran-shofior-pregazi-peshehodetc-v-Sofiia_657836.html", "text": "Пиян и дрогиран шофьор блъсна и уби пешеходец в София. Инцидентът е станал около 22.50 часа снощи на бул. \"Сливница\". Мъжът седнал зад волана, след като пил алкохол и употребил кокаин. 67-годишният пешеходец е починал на място. Водачът на колата е на 25 години. Той е задържан.По случая е образувано досъдебно производство, а работата по документирането му продължава.", "date": "2017.06.10", "title": " Пиян и дрогиран шофьор прегази пешеходец в София"}
{"url": "https://m.offnews.bg/news/Sviat-_12/Isliamska-darzhava-zaplashi-che-shte-otkasva-glavi-na-Balkanite_657802.html", "text": "\"Ислямска държава\" обеща \"да обезглави неверниците и да убие сърбите, хърватите и мюсюлманските предатели\", които живеят в сръбските и хърватски територии. Това пишат от терористичната групировка в босненската версия на списанието си \"Rumiyah\" в статия озаглавена „Балканите: Кръв за враговете и мед за приятелите“.\"Кълнем се в Аллах, че не сме забравили Балканите\", пишат джихадистите,\"скоро войници от халифата ще преминат през Белград, Загреб, Сараево, Тирана, Прищина, Скопие и други градове, откъсвайки главите им и проливайки кръвта им\".От ИД казват, че не са забравили страданията, на които сърби и хървати са подложили мюсюлманите в периода 1992-1995 г. по време на войната.Всички предатели на „ислямската вяра в Босна, Сърбия, област Санджак, Албания, Косово и Македония ще бъдат „ликвидирани“ със „саби и кинжали“, гласи заплашителната статия на групировката. Джихадистите обясниха, че са били твърде ангажирани със страни, като Франция, Англия, Белгия и Германия, за да се заемат с действия срещу балканските страни. Те твърдят, че са превърнали страните в \"унижени и уплашени народи\".\"Ни мислете, че сте сигурни и готови\", пише се в статията. ", "date": "2017.06.10", "title": " \"Ислямска държава\" заплаши, че ще \"откъсва глави\" на Балканите"}
{"url": "https://m.offnews.bg/news/Koloezdene_18819/Richi-Port-zapazi-zhaltata-flanelka-na-Alp-D-IUez_657829.html", "text": "Австралиецът Ричи Порт от отбора на BMC запази жълтата фланелка на лидер в критериума Дофине и след пробягването на седмия етап.Авансът на австралиеца преди утрешния последен етап на надпреварата е минута и 2 секунди пред основния конкурент Кристофър Фрум от Sky и 1,15 минути пред Якоб Фугсланд от Астана и явно всичко предстои да се реши в него.Етапът е с дължина от 115 км и включва и изкачване от висша категория - (11,3 км при 9,2%).Седмият етап беше спечелен от британеца Питър Кенак от екипа на Sky, който беше маст от група от 17 бегълци.Той изкова победата си с близо 13 секунди аванс пред втория Бен Суифт от UAE-Team Emirates в последните две изкачвания преди финала в знаменития Алп д'Юез.", "date": "2017.06.10", "title": " Ричи Порт запази жълтата фланелка на Алп Д'Юез"}
{"url": "https://m.offnews.bg/news/Futbol_18793/Talant-na-Man-Siti-sas-zloveshta-travma_657841.html", "text": "Талантливият нападател на бразилския национален отбор Габриел Жезус е със счупена очна орбита и ще отсъства от терените неопределено време.20-годишният футболист се нуждаеше от продължителна медицинска помощ по време на загубата на Бразилия от Аржентина с 0:1 в Мелбърн.По ирония на съдбата тежката травма дойде след въздушен дуел с неговия съотборник при „гражданите” – централния бранител Николас Отаменди.Малко след мача самият Жезус написа в „Туитър”, че е добре, но отборният координатор на Бразилия Еду – бившият халф на Арсенал – разкри колко късмет е имал младокът, за да не пострада значително по-сериозно.Въпреки невъзможността на Жезус да играе, в тима няма да бъде викан негов заместник за контролния мач с Австралия, който отново е в Мелбърн.", "date": "2017.06.10", "title": " Талант на Ман Сити със зловеща травма"}
{"url": "https://m.offnews.bg/news/Futbol_18793/Kandidat-za-emblemata-na-TcSKA-se-otkaza_657843.html", "text": "Припомняме ви офертите и тяхната стойност: Фирмата \"Еко Депозит Сълюшънс\", която се яви на търга за емблемата на фалиралото дружество ПФК ЦСКА АД, проведен в Кърджали, е оттеглила задатъка си от малко над 160 000 лева, информира \"Тема спорт\".Тя предложи втората най-голяма оферта в търга - на стойност 3 061 000 лв.Победител в наддаването стана фенската групировка \"Ред Енимълс\", зад която стои Гриша Ганчев. Нейната оферта бе за 8 милиона лева.Синдикът Дора Милева тепърва трябва да определи реда на разпределяне на парите и едва след това съответната сума се превежда.В регистрите вчера бе отбелязано движение от страна и на друг кандидат - Никола Газдов. Не е ясно дали и той не е поискал да оттегли задатъка си. Неговата оферта бе на стойност от около 2.5 милиона лева, като той се яви на търга като физическо лице.1. \"Ред Енимълс\" - 8 милиона лева2. \"Еко Депозит Сълюшънс\" ЕООД - 3 061 000 лева3. Никола Газдов - 2 588 000 лева4. \"Интегрис Лаб\" ООД - 2 107 000 лева ", "date": "2017.06.10", "title": " Кандидат за емблемата на ЦСКА се отказа"}
{"url": "https://m.offnews.bg/news/Bojni_18771/Dzhoshua-i-Klichko-mozhe-da-se-biiat-v-Nigeriia_657842.html", "text": "Нигерия вечее фаворит за място на провеждане на най-очакваната боксова среща в тежката категория при професионалистите между Антъни Джошуа и Владимир Кличко.Това става ясно от думите на промоутъра на британеца Еди Хърн пред iFL TV.\"Към днешна дата Нигерия е фаворит за провеждане на мача. Много хора смятат, че това е изостанала страна, в която хората си палят огън, като търкат пръчки, но това съвсем не е така. Нигерия е държава с мощна икономика и голяма средна класа\", споделя познанията си за страната Хърн.Двубоят все още не е на 100 процента сигурен, тъй като Кличко не е дал окончателен отговор. Той загуби от Джошуа в края на април на \"Уембли\", като по този начин британецът защити пояса си във версия IBF и добави този на супершампион на WBA.Срокът за провеждане на мача-реванш е до 2 декември, като той беше поставен от IBF.Претендент номер 1 за пояса в тази версия е нашия Кубрат Пулев, но той ще трябва да почака. Евентуален мач между него и Джошуа е възможен чак догодина през пролетта.", "date": "2017.06.10", "title": " Джошуа и Кличко може да се бият в Нигерия"}
{"url": "https://m.offnews.bg/news/Temida_18762/Spetcsadat-pusna-pod-garantciia-petima-ot-zadarzhanite-za-koruptciia-v_657839.html", "text": "Специализираният съд пусна под парична гаранция задържаните изпитващи от ДАИ, които бяха арестувани заради корупция. В ареста остава само Венцислав Георгиев, който според обвинението е организатор на престъпната група. При спецакцията бяха арестувани 14 души, сред които служители на ДАИ и шефове на столични автошколи. Заедно те са уговаряли по-лесно минаване на шофьорски курс за тези, които си платят.При направени обиски бяха открити над 119 000 лева в различна валута. На шестима от задържаните са повдигнати обвинения. Сред обвинените няма шефове на автошколи, тъй като те са свидетели по делото, съобщи БНТ. Обвинения са повдигнато на Емил Михайлов, Венцислав Георгиев, Николай Стоилов, Георги Младенов, Атанас Тодоров и Данчо Драганов.Те са обвинени в участие в престъпна група. Всички те са изпитващи. Един от тях е обвинен и за вземане на подкуп. ", "date": "2017.06.10", "title": " Спецсъдът пусна под гаранция петима от задържаните за корупция в ДАИ"}
{"url": "https://m.offnews.bg/news/Sviat-_12/Putin-Niama-smisal-da-se-stremish-da-si-tcar-kam-absoliutna-vlast_657845.html", "text": "\"Няма смисъл да се стремиш към абсолютна власт и към това да си цар. Най-важното е правилно да се разпореждаш с тези пълномощия, които вече имаш\". Това заяви руският президент Владимир Путин в интервю за американския режисьор Оливър Стоун. Интервюто е част от документалната поредица на Стоун за Путин, която ще бъде излъчена следващата седмица. Изказването на Путин е в отговор на репликата на Стоун \"Имате пълна власт. Казват, че искате да станете цар\", съобщава РИА Новости, цитирайки отделни части от документалната поредица, които бяха разпространени от Showtime. Четирите части на документалния филм за Путин ще бъдат излъчени между 12 и 15 юни. Оливър Стоун е известен с интереса си към политически теми. Той засне и филм за бившия служител на ЦРУ Едуард Сноудън, който през 2013 г. разпространи секретни данни на Националната агенция за сигурност, доказващи, че Агенцията подслушва масово жители на САЩ. ", "date": "2017.06.10", "title": " Путин: Няма смисъл да се стремиш да си цар, към абсолютна власт"}
{"url": "https://m.offnews.bg/news/Izvan-terena_18817/Lindzi-Von-napravi-furor-na-Rolan-Garos_657846.html", "text": "Американската алпийка Линдзи Вон демонстрира перфектната си визия и познания върху тениса при гостуването си в култовото предаване на \"Евроспорт\" \"Гейм, сет и Матс\".Линдзи разкри, че е фен на Роджър Федерер, а когато той не играе, както в случая с тазгодишния \"Ролан Гарос\", стиска палци за Рафаел Надал. По-късно тя гостува и на легендата Джон Макенроу в шоуто му \"Комисионерът на тениса\". Тя обясни защо е фен на Роджър.\"И двамата ни отписваха през годините, а сме все още на върха\", каза Линдзи Вон. Макенроу се разпали в типичния си стил и се наложи Вон да го успокоява.Накрая Макенроу я попита какво мисли за идеята на бранителя на Барселона Жерар Пике да създаде турнир, конкурентен на купа \"Дейвис\".\"Това мъжът на Шакира ли е? Значи може да му се доверим\", отсече Линдзи и запя един от първите хитове на колумбийската поп звезда.", "date": "2017.06.10", "title": " Линдзи Вон направи фурор на \"Ролан Гарос\""}
{"url": "https://m.offnews.bg/news/Obshtestvo_4/Stotitci-se-vkliuchiha-v-Sofiia-Prajd-2017-zhandarmeriia-gi-pazi-sni_657837.html", "text": "Стотици се включиха в тазгодишното шествие на лесбийки, гей мъже, бисексуални, трансджендър и интерсекс хора (ЛГБТИ) \"София Прайд\", което започна до Паметника на съветската армия. Инициативата е под надслов „Да прогоним предразсъдъците“ и цели да насърчи дискусия за приемането на различните и да покаже красотата на толерантното поведение към хората с нехетеросексуална ориентация.Парадът преминава при изключително засилено полицейско присъствие, а участниците преминават през специални буферни зони, като целта е да не се стигне до напрежение между тях и участниците в протестното шествие против гей парада, което се проведе час по-рано отново до Паметника на съветската армия.Снимка: Сергей АнтоновОрганизатор на анти гей демонстрацията е \"Национална съпротива\". Тя премина под надслов \"Да изчистим София от боклука\".Снимка: Сабин КоларовТази година шествието \"София Прайд\" е подкрепено от 18 дипломатически мисии, УНИЦЕФ-България и Върховния комисариат на ООН за бежанците за България. Организаторите подчертаха, че нито един представител на властта не е изразил подкрепата си. Снимка: Сергей АнтоновШествието беше подкрепено и от редица известни личности, сред които Свилен от група \"Остава\" и поета и драматург Стефан Иванов. Снимка: Сабин КоларовОрганизаторите на събитието обявиха, че се борят за признаване на гей браковете, за адекватни мерки срещу агресията срещу ЛГБТИ обществото, обучение в училище за ЛГБТИ. Снимка: Сергей АнтоновШествието потегли малко преди 19.30 часа, като маршрутът му не беше обявен предварително от мерки за сигурност. Снимка: Сабин КоларовКакто беше обявено първоначално, в шествието се включиха и кукери в цветовете на ЛГБТИ обществото, които да изгонят духа на хомофобията. Те обаче се появиха за кратко, може би заради реакцията, която предизвика в обществото решението им за включване на кукери - редица организатори изпратиха писма до Столичната община и Министерството на културата, за да изразят недоволството си от това. Снимка: Сабин КоларовШествието тръгна по ул. \"Ген. Йосиф Гурко\", след това по \"Г.С. Раковски\" и по бул. \"Княз Александър Дондуков\", за да се върне отново до Паметника на съветската армия. Заради шествието движението в центъра на София беше спряно за кратко. Снимка: Невена Илиева", "date": "2017.06.10", "title": " Стотици се включиха в София Прайд 2017, жандармерия ги пази (снимки)"}
{"url": "https://m.offnews.bg/news/Politika_8/Borisov-se-zakani-da-ne-hodi-poveche-na-KSNS-bez-medii_657847.html", "text": "Премиерът Бойко Борисов се закани, че повече няма да участва в заседания на Консултативния съвет за национална сигурност (КСНС) при президента, ако на тях не присъстват и представители на медиите.Причината за изказването му е разсекретяването на  от президента Румен Радев. Стенограмата от КСНС при президента Росен Плевнелиев от 29 юни 2014 г. беше качена на сайта на президентската институция. Борисов подчерта, че КСНС било единственото място, където отговорните хора в държавата можели спокойно да разговарят, но това вече не е така.\"Стенограмата е в моя услуга, но оттук нататък вече КСНС губи своя смисъл. Аз ще участвам на Консултативен съвет, само ако медиите са вътре. В най-лошия случай, ако се извади монитор долу, както е във Висшия съдебен съвет. Няма да допусна след година, две или три да ме скарат с някоя съседна държава, ако сме изказали свои опасения, съображения или каквото и да било и някой реши да си направи евтин пиар с това\", заяви Борисов, цитиран от \"Фокус\".\"Много е хубаво - ако може всички стенограми да ги разсекретят, ако може и аз това постановление за \"Грипени\"-те също, за да видите каква глупост\", каза още Борисов.Малко по-късно темата коментира и лидерът на БСП Корнелия Нинова. \"И на мен ми се иска обществото да знае истината, медиите да бяха вътре, за да види народът истинското Ви лице за първия КСНС при президента Радев, г- н премиер. Няма да прекрача граници и няма да коментирам секретна информация. Както на КСНС при президента Плевнелиев, така и на този съвет, единствената Ви грижа бе Вашето лично и на партията Ви оцеляване, а не националният интерес\", написа Нинова във Фейсбук.Тя подчерта, че по времето на Росен Плевнелиев единствената мисъл на Борисов е била как да свали законно избраното правителство, а при Радев - как правителството на ГЕРБ да изкара цял мандат за пръв път.\"На този съвет, Вие отказахте да назначите 1000 души в МВР и 5000 в МО. Попитах Ви какво става с 3 млрд. излишък, та нямате 300 млн. лева, с които да осигурите нормални условия за работа на полицаите. Не ми отговорихте - къде се изпари излишъкът, но заявихте, че спешно ви трябват още 10 млрд лв. \", посочи Нинова. \"Отказахте да започне веднага модернизацията на армията и я разсрочихте за 15 години напред. Вашият министър Горанов заяви, че няма да увеличи до 2% от БВП разходите за отбрана. Тогава казах, че е пълно лицемерие да декларираме, че човекът е най-важен в системата на сигурност, че ще има ускорена модернизация и че ще има 2% за отбрана, след като всички чухме от Вас, че това няма да стане. Казах, че отказвам повече да лъжем хората и по-добре да обявим истината. Десетки години политиците лъжат народа\", допълва тя. \"Попитах Ви - защо го правите. Ще говорите нещо, което нямате никакво намерение да изпълните. Отговорихте - \"за да не излезе, че противореча на президента Радев и да изглеждаме приятели\". Предупредих държавния глава, че го подвеждате и се оказах права. Още на другия ден изтеглихте от МС доклада по сигурността на служебния министър Янев, в който се казваше цялата истина за състоянието на отбраната. И днес да ми се правите на загрижен спасител - няма да стане\", посочва Нинова. ", "date": "2017.06.10", "title": " Борисов се закани да не ходи повече на КСНС без медии"}
{"url": "https://m.offnews.bg/news/Sviat-_12/Pochina-aktiorat-Adam-Uest-izigral-roliata-na-Batman_657844.html", "text": "На 88-годишна възраст почина американският актьор Адам Уест. Уест е починал в Лос Анджелис, обграден от близките си, съобщи сп. \"Холивуд рипортър\", позовавайки се на говорител на актьора.Адам Уест е бил болен от левкемия. Една от най-известните роли на Уест е в телевизионния сериал за Батман от 60-те години. Уест е озвучавал и персонаж в анимационния сериал Family Guy.", "date": "2017.06.10", "title": " Почина актьорът Адам Уест, изиграл ролята на Батман"}
{"url": "https://m.offnews.bg/news/Futbol_18793/V-Zenit-se-razmechtaha-za-Zlatan_657848.html", "text": "Слух за преминаване на Златан Ибрахимович в руския Зенит Санкт Петербург накара сърцата на феновете на футбола в Русия да затуптят с ускорен пулс.Поводът за това стана факта, че само ден след изявлението на Ибрахимович, че няма да продължи кариерата си в Манчестър Юнайтед, от Зенит започнаха да следват профила на шведа в Туитър.По принцип това не е гаранция за нищо, но в разгара на трансферното лято дори такива дреболии се приемат многозначително. Треньор на Зенит стана Роберто Манчини, който е много амбициозен, както и Зенит.Тимът от Санкт Петербург разполага с огромен бюджет и веднъж вече привлече интереса на света, като похарчи 100 милиона евро за трансфери за една нощ.Златан би дошъл като свободен агент, а заплатата му едва ли ще затрудни руснаците, още повече, че той е футболист, който пълни стадионите.Подобен трансфер би вдигнал изключително репутацията на Зенит и улеснил трансферната политика на клуба, тъй като много играчи биха дошли в Санкт Петербург дори и само заради възможността да играят с Ибрахимович.В Русия привеждат и друг аргумент в полза на очакванията за появата на Ибра. Само седмица преди идването на Манчини от клуба започнаха да следват и профила в Туитър на италианския спец.", "date": "2017.06.10", "title": " В Зенит се размечтаха за Златан"}
{"url": "https://m.offnews.bg/news/Obshtestvo_4/Politciiata-v-Pazardzhik-zadarzha-dilar-na-nov-vid-sintetichna-droga_657835.html", "text": "Полицията в Пазарджик е задържала дилър на синтетична дрога.Операцията е проведена след няколкомесечно разследване след засечени множество млади мъже и жени с дози от т.нар. \"синтетични канабиноиди\" - сравнително нов вид наркотици за пазара на дрога в региона.В хода на разследването полицията хванала дирите и на основния дилър. Криминалистите установили, че за разпространението на наркотика той е изградил мрежа от клиенти дилъри, чрез които, освен в областния град, е разширил влиянието си в Септември, Стрелча, селата Симеоновец, Семчиново, Мало Конаре и Динката. Работел при пълна конспиративност и с висока степен на предпазливост, посочиха от МВР.39-годишният В.А., известен с прякора Вайдин, е задържан, след като автомобил, в който се е возил, шофиран от негов съсед, е спрян за проверка на пътя Пазарджик-Пловдив, в близост до разклона за село Говедаре.При обиск у Вайдин са открити над 30 г от синтетичната дрога, достатъчни за изготвянето на между 300 и 500 дози за улично разпространение.В.А. бил задържан първоначално за срок от 24 часа, а с постановление на прокуратурата срокът на ареста му е удължен с още 72 часа. По случая е образувано полицейско производство, работата по което продължава под наблюдението на прокуратурата.", "date": "2017.06.10", "title": " Полицията в Пазарджик задържа дилър на нов вид синтетична дрога"}
{"url": "https://m.offnews.bg/news/Volejbol_18779/Volejbolistite-ni-otstapiha-pred-Kanada-vav-Varna_657850.html", "text": "Националите по волейбол допуснаха болезнена загуба от Канада с 1:3 гейма във втория си мач от домакинския турнир в Световната лига във Варна.Поражението дойде само ден след волевата победа над световния шампион Полша с 3:2 и умората определено си каза думата, макар нашите момчета да не се дадоха без бой.В последния си мач в неделя България играе с олимпийския шампион Бразилия, който няма загуба във Варна, след като днес победи Полша с 3:1.Първият гейм беше спечелен от \"кленовите листа\", които наложиха волята си с 27:25. Във втория гейм отново Канада спечели след изключително драматичен гейм и равностойна игра - 30:28. Третият гейм беше в полза на момчетата на Пламен Константинов,които след 25:21 се върнаха в мача.В четвъртия гейм Канада наложи все пак волята си, като спечели с 25:23, а с това и мача.В решителния четвърти гейм нашият тим поведе с 4:1, след това дръпна с 8:3 и 10:4, но допусна равенство 12:12 и пълен обрат до края на гейма.", "date": "2017.06.10", "title": " Волейболистите ни отстъпиха пред Канада във Варна"}
