{"url": "https://offnews.bg/sviat/tramp-veroiatno-niama-da-se-sreshtne-s-putin-v-parizh-691353.html", "text": "Най-вероятно американският президент Доналд Тръмп няма да се срещне с руския му колега Владимир Путин в Париж.Във френската столица ще има официални чествания на 100-годишнината от края на Първата световна война и Тръмп и Путин ще бъдат там.\"Не съм сигурен, че двамата ще се срещнем в Париж. Вероятно няма\", каза самият Тръмп. Президентът на САЩ добави, че вероятно среща ще има на форума на лидерите на Г-20 в Аржентина, който ще се проведе в края на ноември.", "date": "2018.11.05", "title": "Тръмп вероятно няма да се срещне с Путин в Париж"}
{"url": "https://offnews.bg/politika/ninova-upravliavashtite-ni-otneha-evropejskoto-badeshte-v-shengen-sas-691343.html", "text": "„Искаме оставката на цялото правителство, защото то нанесе на страната ни такъв удар пред Европа, какъвто никой досега\".Това каза председателят на БСП Корнелия Нинова пред журналисти по повод арестите в Държавната агенция за българите в чужбина и повдигнатите обвинения за търговия с български лични документи.\"Шенген бе темата, по която работеха всички правителства досега. С това, което направиха с българските паспорти и гражданство, ни върнаха десетки години назад\", каза още Нинова. По думите ѝ докато Борисов е разхождал премиери на други държави по границата с Турция и е показвал как с оградата пазим Европа от нелегални мигранти, през държавните институции легално са се осигурявали паспорти на хора, които нямат право да са български граждани.\"Продадоха не само най-ценното - българската национална идентичност, но и европейските ценности\", добави тя и подчерта, че българското правителство е допуснало пробив не само в българската, но и в европейската сигурност.Лидерът на левицата призова Борисов да не се крие зад патриотите. \"Това е политика на правителството. Цветанов (бел.ред - зам.-председателят на ГЕРБ Цветан Цветанов) беше избран за член на управителния съвет на Европол. Ще сезира ли колегите си там, как България допусна пробив в европейската сигурност\", попита Нинова.Според нея трябва да се идентифицира кои и колко хора са получили български паспорти, без да имат право за това и да се разбере - къде се намират в България и Европа, а след това да се започне процедура по отнемане на тези паспорти.\"Много хора по света, които имат основание да получат български паспорти, чакат от години, докато някой, чрез корупция, е получил документи без основание\", каза още лидерът на левицата.", "date": "2018.11.05", "title": "Нинова: Управляващите ни отнеха европейското бъдеще в Шенген със скандала с гражданството"}
{"url": "https://offnews.bg/kultura/kinomania-2018-golemite-filmi-predi-golemite-nagradi-691335.html", "text": "Филмовият фестивал \"Киномания\" ще се проведе за 32-и път у нас. Той ще продължи от 15-и ноември до 29-и ноември.Мотото на тазгодишния киномаратон е \"Големите филми идват преди големите награди\", а амбицията на организаторите - българските зрители да оценят филмите преди те да получат своите престижни награди. Откриването на фестивала ще бъде на 15 ноември в зала 1 на НДК от 19:00 с филма „Времето е наше”. Продукцията е вдъхновена от романа „Разруха” на Владимир Зарев, който е „най-пълноценният художествен образ на Прехода”, според режисьора Петър Попзлатев. Впечатляващият актьорски състав включва: Рушен Видинлиев, Елена Телбис, Леонид Йовчев, Ирини Жамбонас, Ицхак Финци, Красимир Доков, Ивайло Христов, Светлана Янчева и Валентин Ганев.Между 8 и 14 ноември зрителите ще могат да се насладят на селекция от филми на големия режисьор Ингмар Бергман - \"Вълшебната флейта\", \"Поляната с дивите ягоди\", \"Шепот и викове\", \"Сарабанда\" и др.Последното превъплъщение на Робърт Редфорд е във филма \"Старецът и оръжието\", в ролята на  елегантен банков обирджия, извършил последния си удар на 78-годишна възраст. \"Музикалният храм на Алабама\" е с номинация за „Грами” за саундтрак компилация и е истинско съзвездие от имена: Боно, Мик Джагър, Ета Джеймс, Алиша Кийс, Кийт Ричардс, Арита Франклин.Децата могат да избират между \"Белия зъб” , чудните създания на Туве Янсон в  “Мумините и чудната зимна страна” и глезената котка в “Светът на Марни”. Най-вероятният претендент за \"Оскар\", според критиците е \"Ван Гог: Пред портите на вечността\" и покъртителното изпълнение на Уилям Дефо – неговият Винсент е едновременно просветлен, луд, брилянтен, безпомощен, съсипан и, в крайна сметка, триумфиращ.", "date": "2018.11.05", "title": "Киномания 2018: Големите филми преди големите награди"}
{"url": "https://offnews.bg/izvan-terena/mohamed-salah-e-poredniat-futbolist-kojto-be-uvekovechen-sas-stranna-691312.html", "text": "Звездата на Ливърпул Мохамед Салах получи голямо признание и вече може да се гордее със собствена статуя.По време на Световния младежки форум в Шарм Ел Шейх, Египет, творбата беше показана. Вместо да впечатли феновете обаче, тя предизвика сериозен смях.Същото се случи през месец март миналата година, когато подобно произведение на изкуството бе представено на летището в Мадейра в чест на португалската суперзвезда Кристиано Роналдо. Няколко месеца по-късно асът на Реал Мадрид Гарет Бейл бе \"уважен\" по същия начин.Статуята на Салах е с разперени ръце и гледаща към небето – така, както празнува головете си. Ръцете, краката и торса обаче са по-малки, което предизвика много шеги в социалните мрежи.Египетският скулптор Маи Абдел Алах заяви, че идеята му е дошла през 2016 г. и работата по статуята му отнела един месец. ", "date": "2018.11.05", "title": "Мохамед Салах е поредният футболист, който бе увековечен със странна стауя"}
{"url": "https://offnews.bg/obshtestvo/sedmitcata-na-bashtata-e-691319.html", "text": "Днес започва Седмицата на бащата. Традиционно тя се провежда през втората седмица от ноември и е част от националната кампания \"Да бъдеш баща\". Началото на тазгодишната инициатива съвпада с отбелязването на световния ден на мъжа - 5 ноември.Тази година кампанията е посветена на балансираното хранене и здравословния начин на живот. Под мотото „Истински chef“, бащите са предизвикани да готвят - да приготвят вкусна и здравословна храна за децата си у дома или да организират празници в детските градини и училища.Инициативата се провежда за шеста поредна година и подкрепя равнопоставеното участие на мъжете в живота на своите деца.Татковците могат \"официално\" да се възползват от възможностите да се включват в различни активности, с които да прекарат  време с децата си и да подпомогнат успешното им емоционално и социално развитие. Според учените връзката между баща и дете е от първостепенна важност за психичното здраве на подрастващите.По повод Седмицата на бащата повече от 100 различни институции и организации у нас се включват в организирането на разнообразни събития и дейности, в които бащите могат да участват. В периода от 5 до 11 ноември в Спортна база София ще има безплатни занимания за бащи и деца по плуване, волейбол, баскетбол и други.", "date": "2018.11.05", "title": "Седмицата на бащата е"}
{"url": "https://offnews.bg/obshtestvo/uvolniha-petar-haralampiev-ot-agentciata-za-balgarite-v-chuzhbina-691339.html", "text": "С решение на правителството Петър Харалампиев е освободен като председател на Държавната агенция за българите в чужбина, съобщи пресслужбата на Министерски съвет. Длъжността временно ще бъде изпълнявана от заместник-председателя на Агенцията Димитър Владимиров до определянето на нов титуляр.Правителственото решение, предложено от министър-председателя Бойко Борисов, е прието неприсъствено.Рокадата във ведомството се случва след ареста на Харалампиев, който е обвинен като организатор на престъпна мрежа за търговия с български лични документи.По-рано днес лидерът на БСП Корнелия Нинова обяви, че заради този скандал България няма да бъде приета скоро в Шенген. Тя поиска бързо изясняване колко души неправомерно са получили българско гражданство и бързо анулиране на купените лични документи.", "date": "2018.11.05", "title": "Уволниха Петър Харалампиев от агенцията за българите в чужбина"}
{"url": "https://offnews.bg/obshtestvo/manolova-se-povozi-na-avtobus-i-taksi-bdzh-dva-dni-podgotvia-vagon-za-691336.html", "text": "Омбудсманът Мая Манолова отиде в Стара Загора с междуградски автобус, за да се срещне с граждани там. Решението й да пътува така е в отговор на идеята на управляващите, внесена през бюджета за догодина - да ѝ отнемат служебната кола и шофьора от НСО, ползвани през годините и от нейните предшественици на поста – Гиньо Ганев и Константин Пенчев. \"Опитват се да ми попречат да си върша работата, но няма да успеят. Ето с автобус, с влак, с обществен транспорт, с градски транспорт аз ще си върша работата и ще бъда сред хората. Ако се окаже, че това е възможно, след това ще започна една кампания, с която да призова всички представители на държавни институции да слязат от служебните коли и да се насочат към обществения транспорт. Пробвам да видя дали е възможно, даже за човек като мен, който пътува непрекъснато\", коментира Манолова.Шофьорът на автобуса, с който пътува омбудсманът, се оказа бивш дългогодишен служител на НСО.\"Да, факт е, че служебната кола е удобство и предвид очакванията на хората да съм на точното място и в точното време, общественият транспорт изглежда сложен за постигането тази цел\", посочи още омбудсманът, но изрази готовност, ако е необходимо, да пътува всеки ден било то с такси, тролей, метро, автобус или влак.\"Моят екип предложи да пробваме как ще бъде пътуването с обществения транспорт. Утре отваряме приемна във влака по жп линията София – Варна, за да уплътним 8-те часа пътуване\", подчерта омбудсманът.Мая Манолова подчерта още, че обмисля да осчетоводи билетите на гражданите, които ще ползват приемната във влака и да ги изпрати на финансовия министър Владислав Горанов, който да им ги заплати. По думите й, гражданите не са длъжни да плащат за приемна с когото и да било, но акцентира, че така може да им излезе по-евтино, отколкото да пътуват до офиса й в столицата.Междувременно бившия депутат и настоящ лидер на Единна народна партия Мария Капон публикува снимка на вагон на БДЖ, който старателно се почиства. Ето какво написа тя:От БДЖ казаха пред OFFNews, че от екипа на Манолова не са се свързали с тях, за да съобщят за намерението на омбудсмана да открие приемна във влака София – Варна утре. Разбрали от медиите и решили да се подготвят за височайшия пътник. ", "date": "2018.11.05", "title": "Манолова се повози на автобус и такси, БДЖ два дни подготвя вагон за нея"}
{"url": "https://offnews.bg/bojni/kubrat-stoichkov-e-edin-istinski-chovek-machat-s-dzhoshua-shte-e-fak-691337.html", "text": "Звездата ни в профибокса Кубрат Пулев също бе част от гостите при откриването на автобиографичната книга на легендата Христо Стоичков и говори за мача за световната титла с Антъни Джошуа.\"Не може да кажа нещо по-специално, не сме се били и не сме играли футбол. Близки сме и той е един истински човек, много готин, прекалено откровен даже. Бях дете, когато участваха на САЩ 94', бях му фен от малък и за мое щастие, станахме приятели. Много мачове си спомням, възхищавах се на хладнокръвието му, което е много голямо качество. Боксьорите имат такъв хъс като неговия.Малко или много Пулеви сме написали вече историята и се надявам да донеса световната титла в България, за да завършим историята. Смятам, че догодина мачът с Джошуа ще е факт. Ще имам друг мач преди това, защото няма да го чакаме да благоволи. Ще имам един-два мача, които трябва да спечеля, естествено. Липсваше ми рингът много\", каза Пулев.Друг интересен гост на събитието бе бившият вратар на Левски и бивш президент на \"сините\" Томас Лафчис, който разказа интересна случка, която двамата са преживели преди дни.\"Най-пресният ми спомен със Стоичков е от онзи ден. Пътувахме заедно от Лондон с доста перипетии в негов стил. Заплашиха, че ще ни свалят от самолета и ще ни арестуват.Спомените с Христо са много. Страшно го уважавам заради това, което е постигнал. Постигнал е всичко сам. Трябва да си изключителен човек и талант, за да достигнеш тези върхове. Той е фигурата, която обичат страшното много хора и фигурата, която може да отвори всяка врата.За мен качествата като футболист са безспорни, но по-важното е, че е добър човек с добро сърце. Всичко в нашия футбол е сбъркано от самото начало. Начинът на тренировки и подхода към децата са отживелица. В България явно никой не следи как се развива футболът\", каза пред Спортал Лафчис.", "date": "2018.11.05", "title": "Кубрат: Стоичков е един истински човек, мачът с Джошуа ще е факт догодина"}
{"url": "https://offnews.bg/obshtestvo/otkriha-martva-riba-vav-vodoem-kraj-pomorie-691342.html", "text": "Има мъртва риба във водоема край Поморие. Това установи повторната проверка, извършена от Бургаската екоинспекция и черноморската Бесейнова дирекция, съобщава БНР.Местни хора смятат, че до това се е стигнало заради спукана тръба на намиращ се в близост завод.От двете институции  са открили по брега мъртвата риба, която е от един вид и размер. Те са обходили 50-метров участък и не са констатирали разливи на нефтопродукти и замърсяване на водата от брегови източници.Кметът на община Поморие трябва до утре да разпореди почистване на брега от мъртвата риба. Отново са взети проби, които са констатирали завишаване на pH и изключително ниско съдържание на кислород на повърхността на водата. Взетите днес водни проби ще бъдат изследвани в лаборатория и за повишени стойности и на други показатели.Първият сигнал е подаден на телефон 112 още на първи ноември. Водата била със зеленикав цвят и гниеща миризма, но не е установена мъртва риба и мазни петна от разливи на нефтопродукти. ", "date": "2018.11.05", "title": "Откриха мъртва риба във водоем край Поморие"}
{"url": "https://offnews.bg/kultura/balgarska-istoria-predstavia-dokumentalnata-poreditca-nashite-palko-691338.html", "text": "Сдружение \"Българска история\" ще представи документалната поредица „Нашите пълководци“.Тя се състои от 10 късометражни филма. Всеки от тях е с продължителност до 6 минути.Във филмите са представени забравени пълководци, участвали в петте войни от периода 1885-1945 г. - Сръбско-българска, Балканска, Междусъюзническа, Първа световна, Втора световна.  Премиерата на „Нашите пълководци“ ще бъде на 8 ноември от 19:00 часа в Концертна зала на Военния клуб в София.Инициативата има за цел да покаже историята по по-интересен начин и така учениците да я възприемат и запомнят по-лесно. Новите късометражни филми са продължение на поредицата „Българско военно чудо“, която е гледана над 1.5 милиона пъти във Facebook, а над 400 000 -  в YouTube.", "date": "2018.11.05", "title": "'Българска история' представя документалната поредица 'Нашите пълководци'"}
{"url": "https://offnews.bg/politika/karakachanov-otmeni-obshtestvenata-porachka-za-remont-na-su-25-691347.html", "text": "Вицепремиерът и министър на отбраната Красимир Каракачанов е отменил решението беларуска фирма да изпълнява ремонта на изтребителите Су-25, съобщава БНР.В края на октомври се разбра, че за ремонта на самолетите се е явил само един кандидат, който предлага 6 пъти по-голяма от първоначално обявената цена. Министерството на отбраната  - 558 Авиационен ремонтен завод, Беларус и Обединена авиостроителна корпорация, Руска федерация. Интерес обаче проявява само първата компания, която единствена е предоставила оферта, но вместо предвидените 41 млн. лева без ДДС, те предлагат оферта от близо 133 млн. евро.По-късно от МО опровергаха публикациите по темата с аргумента, че няма подписан договор и офертата подлежи на договаряне.Отменянето на обществената поръчка за ремонт е станало само ден, след като БСП алармираха, че  не можел да ремонтира щурмовиците Су-25Отмяната на поръчката може да бъде обжалвана пред Комисията за защита на конкуренцията в 10-дневен срок.", "date": "2018.11.05", "title": "Каракачанов отмени обществената поръчка за ремонт на Су-25"}
{"url": "https://offnews.bg/112/otkriha-1-3-mln-falshivi-dolara-pri-spetcaktcia-vav-varna-691334.html", "text": "При спецакция е разбита печатница за фалшиви долари във Варна, съобщиха от МВР.ГДБОП и Специализираната прокуратура са задържали трима души, на които са повдигнати обвинения.В печатницата са били намерени и готови, и недовършени 100-доларови банкноти - общо около 1 350 000 долара. Фалшивите пари са били иззети.Мастилата, използвани за изработването им, имитират магнитно мастило. Това прави фалшификатите изключително трудно различими от истинските пари.", "date": "2018.11.05", "title": "Откриха 1,3 млн. фалшиви долара при спецакция във Варна"}
{"url": "https://offnews.bg/kultura/za-parvi-pat-pokazvat-u-nas-velikite-prez-obektiva-na-arnold-niuman-691346.html", "text": "За пръв път в България ще има изложба на емблематичния фотограф Арнолд Нюман (1918 - 2006).В нея ще има 55 кадъра с исторически портрета на знакови личности. Тя ще бъде открита утре в Софийска градска художествена галерия и ще може да бъде разгледана до 9 декември.Една от снимките му е на вглъбен и уморен мъж, вперен над огромен роял, чийто отворен капак прилича на обърната нота и сякаш го поглъща. Когато Игор Стравински види този свой портрет ще възкликне: \"Вие ме направихте известен!\"Друга фотография представя легендрания Труман Капоти излегнат на дивана. Върху лицето му се протяга предизвикателна усмивка, а очите му се смеят под периферията на бяло бомбе.Наричат ги портретите на Арнолд Нюман, а него - майстор на фотографията. Роден през 1918 г., той пръв извежда моделите от студиото си и ги връща в обичайната за живота им среда. Така се раждат едни от най-емблематичните портрети и се появява нов жанр във фотографията: „фотопортрет в интериор”. Изложбата на Арнолд Нюман в България е десета от поредицата „Майстори на фотографията”, реализирана от фондациите „МУСИЗ” и „Америка за България”. ", "date": "2018.11.05", "title": "За първи път показват у нас великите през обектива на Арнолд Нюман"}
{"url": "https://offnews.bg/obshtestvo/kzk-pak-shte-proveriava-tcenite-na-gorivata-po-benzinostantciite-691349.html", "text": "Комисията за защита на конкуренцията (КЗК) пак ще прави секторен анализ на пазара на горивата в България. От антимонополния орган съобщават, че са получили сигнал, че цената на горивото на бензиностанция във Велико Търново е съществено по-висока от тази на другите бензиностанции от същата верига в останалата част на страната.Решението на КЗК за проверка идва след редица протести срещу цените на горивата в няколко града. От органа посочват, че след публикации в медиите установили, че увеличение има и в други градове. Такова имало в градовете Пазарджик, Пловдив, Хасково, Бургас и в част от градовете в Северна и Северозападна България - Враца, Видин, Монтана, Велико Търново и съществуват големи различия в цените на бензиностанции от една и съща верига в отделните региони и дори в зависимост от разположението на обекта.\"Освен това, в голяма част от статиите се коментира, че бензиностанциите в някои градове в България продават гориво на цени, които са доста по-високи от средноевропейските, което също така не кореспондира и с тенденциите на чувствително понижение в цените на петрола на международните пазари\", съобщават от комисията.От КЗК казват още, че извършват постоянен мониторинг на публично достъпни факти и обстоятелства, имащи отношение към правоприлагането на Закона за защита на конкуренцията. \"Във връзка с изразените съмнения за евентуални непазарни причини за това увеличение, Комисията намира за необходимо да бъде извършен детайлен анализ на функционирането на конкурентната среда на пазарите на производство и реализация на автомобилни горива в Република България, разгледана в контекста на цените на петрола в международен аспект, както и спазването на принципите, валидни за общия европейски пазар, като събере и актуализира информация относно динамичното развитие на конкурентната среда в сектора на автомобилните горива\", казват още оттам.Комисията призовава обществеността за активно съдействие за предоставяне на всякаква информация и данни във връзка със състоянието на конкурентната среда в сектора.Такива секторни анализи е имало през 2011 и 2015 г. ", "date": "2018.11.05", "title": "КЗК пак ще проверява цените на горивата по бензиностанциите"}
{"url": "https://offnews.bg/kultura/kontcert-na-balkandzhi-i-khana-na-8-noemvri-691330.html", "text": "На 8 ноември от 19.00ч. в столичния клуб „MIXTAPE 5“ е концертът на родните групи Балканджи и Khanъ. Група Балканджи е основана през есента на 1999 г. Печелила е награди за авторска песен, има участия в редица знакови фестивали и три издадени албума, като от дебютния албум “Пробуждане” до момента са продадени над 1500 копия.Характерният стил на групата е синтез от традиционна рок-музика и елементи на българския фолклор.Тази седмица групата пусна новото видео към хита си \"Бела девойка\".  Khanъ определят себе си като  „фолккоръ” - комбинация между тежък и модерен метъл с автентичен български фолклор. Силното и атрактивно присъствие на сцената ги налага като една от най-активните групи в българския ъндърграунд.", "date": "2018.11.05", "title": "Концерт на Балканджи и Khanъ на 8 ноември"}
{"url": "https://offnews.bg/zdrave/proekt-200-lv-po-visoka-nachalna-osnovna-zaplata-za-medsestra-minim-691324.html", "text": "Най-ниската заплата за лекар със специалност да стане 1100 лв., на медицинска сестра - 900, а на специализант - 950 лв. Това предвижда проектът за нов Колективен трудов договор в здравеопазването, цитиран от .Предстои по него да се произнесат работодателите и синдикатите. Последната дума има министърът на здравеопазването Кирил Ананиев.В проекта е заложено увеличение на началната основна заплата за медицинска сестра с 200 лева, от сегашните 700, записани в актуалния КДТ, приет през 2016 година. Това възнаграждение се очаква да получават медсестрите в Спешна помощ, психиатричните болници, центровете по трансфузионна хематология, работещите в училищата и детските градини. 920 лв. се планира да е началната основна заплата на колегите им в болниците по рехабилитация, центровете за психично здраве и общинските лечебни заведения. Минимум 950 лв. са заложени за медсестрите в университетските и областните болници.По-високи начални възнаграждения от 987 лв. предвижда проектът за нов КТД за специализантите. Най-ниската заплата за лекар със специалност да стане 1100 лв., е заложено в проекта. В КТД от октомври 2016 г. размерът ѝ е 850 лв.Сега началниците на клиники получават начална основна заплата 1000 лв., а са заложени 1 500 лв.Все още работодателите не са огласили становища по проекта. Не е ясно дали те ще могат да си позволят по-високи разходи за възнаграждения.", "date": "2018.11.05", "title": "Проект: 200 лв. по-висока начална основна заплата за медсестра, минимум 1100 за лекар"}
{"url": "https://offnews.bg/futbol/beroe-prodalzhava-bez-greshka-u-doma-691348.html", "text": "Отборът на Берое победи с 2:0 у дома Славия в Стара Загора в последна среща от 14-ия кръг на Първа професионална лига.И двата състава излязоха на терена в опит да се реваншират на своите привърженици за отпадането от турнира за Купата на България. Берое напусна надпреварата след загуба от Ботев Пловдив в \"Битката на Тракия\" след изпълнение на дузпи, като подобна бе съдбата и на миналогодишния носител на трофея Славия, който бе отстранен от шампиона Лудогорец след наказателни удари.Двубоят започна по отличен начин за домакините, които поведоха рано в резултата. Точен бе Вандерсон в 15-та минута. До края на първата част не паднаха нови попадения. Гостите бяха видимо изнервени от развоя на събитията на терена и си изкараха няколко жълти картона преди и след почивката, а в 74-та минута отново Вандерсон бе точен, за да оформи крайното 2:0 в полза на Берое.Така старозагорци продължават да са на четвърта позиция във временното класиране на Първа професионална лига с актив от 27 точки, докато възпитаниците на Златомир Загорчич заемат 9-то място в таблицата с 16 пункта. В следващия кръг Берое гостува на Лудогорец, докато Славия приема у дома Локомотив Пловдив.", "date": "2018.11.05", "title": "Берое продължава без грешка у дома"}
{"url": "https://offnews.bg/obshtestvo/plateno-s-evropari-prokisnalo-mliako-ot-polsha-za-uchenitcite-v-perus-691318.html", "text": "Вкиснато прясно мляко, произведено в Полша, са получили учениците от основно училище в гр. Перущица, научи OFFNews.Продуктът е доставен от фирмата \"Млечни продукти Тракия\" на \"БМК Холдинг\" по схема \"Училищно мляко\", която е съфинансирана от ЕС.От етиката става ясно, че млякото е произведено в Полша за дружеството \"Млечна промишленост Хасково\" ЕООД. Справка в Търговския регистър сочи, че едноличен собственик на фирмата е \"БМК Холдинг\".В наредбата, която регламентира схемите \"Училищно мляко\" и \"Училищен плод\", изрично е разписано, че когато доставчикът е производител, \"той доставя само продукти, които са произведени от него\".Това не е единственото нарушение в случая. На опаковката на прясното мляко е посочено, че маслеността му е 3,2%. Изискването обаче е тя да бъде 2%.Пред OFFNews собственикът на \"Млечни продукти Тракия\" Владислав Михайлов отрече да е снабдявал с полско прясно мляко учениците в област Пловдив. Той помоли да почакаме 10 минути за допълнителен коментар, след което обаче спря да си вдига телефона., преетикетиран кашкавал по Схема \"Училищно мляко\". Развалените продукти тогава също бяха доставени от хасковската фирма \"Млечни продукти Тракия\". По повод публикациите Районна прокуратура Сливен разпореди проверка от РЗИ и БАБХ на случая.", "date": "2018.11.05", "title": "Платено с европари: Прокиснало мляко от Полша за учениците в Перущица"}
{"url": "https://offnews.bg/nashite-avtori/iz-delnitcite-na-edin-lud-29-oktomvri-2-noemvri-691333.html", "text": "Понеделник, 29 октомвриЗам.-главният прокурор Гешев съобщи, че за търговията с български паспорти са задържани 20 души, сред които председателят на ДАБЧ Петър Харалампиев, заместникът му Димитър Владимиров и гл. секретар Красимир Томов. ОПГ-то раздавало срещу 5000 евро фалшиви документи за гражданство на македонци, украинци, молдовци, албанци, косовари. ДАБЧ, както е известно, от години се арендува от ВМРО! Те номинираха Петър Харалампиев за директор лани. Но както стана във филма „Топло“, ако помните, войводата каза: „Жертвай го!“ И ВМРО откри, че не бил член на нито една от партиите в коалицията ОП.За тези арести имаме само един въпрос – защо чак сега? Търговията с българско гражданство е обществена тайна от години. През 2013 г. прокуратурата провери 810 случайно избрани преписки, по които е издадено удостоверение за български произход. В 717 от тях (88.5%) българският произход на кандидатите не беше подкрепен с никакви документи. Значи е подкрепен с пари.През 2015 г. БГНЕС писа: „Не е тайна, че съществува паспортната мафия с десетки хиляди лева дневен оборот. Известно е, че един от офисите за подобна дейност е в централата на ВМРО.”Тогава допуснахме, че Каракачанов ще съди БГНЕС за клевета. Но много интересно, той не ги съди. Значи? Именно.При това тази тайна стана известна и в Европа. През март \"Нувел обсерватьор\" публикува статия под заглавие: „Как България фабрикува фалшиви и опасни европейци“. В нея се казваше, че някои от получилите европаспорт били свързани с терористични мрежи. В далаверата участвали най-малко двама националисти -един министър и един вицепремиер.Ден му е на Гешев. Съобщава, че Николай Банев и съпругата му Евгения са арестувани в Ница. Обвинени са за данъчни, длъжностни и документни престъпления и за пране на пари. Гешев обясни, че става дума за източването на приватизирания от Банев завод \"Полимери\": “От 1800 работници, вика, които са 1800 семейства, в момента се изхранват нула семейства.\"Ще си призная честно – кеф ми е, че на тези парвенюта им майбах-а мамата, както образно се изрази г-жа Крокодилова. И хич не ми дреме дали ще ме обвините в чисто българското чувство на омраза към успелите хора. Върху вулгарния успех на тези точно ми иде да повърна!Всъщност, то не е чисто българско. Ницше го нарича “ресантиман” – завистта на не успелия към успелия. Специфично българското е, че у нас и успял на успял завижда, да не говорим пък за не успял на не успял. Българската завист не я хващат научните категории.Не знам какво мрази българинът, но знам, че аз мразя не успеха, а арогантността на успеха по тези ширини. Мразя нахалството на истаблишмънта във всичките му измерения! „Ти знаеш ли кой съм аз?” – това мразя! И мисля, че и повечето българи това мразят.Разбра се, този арест също е безкрайно закъснял. Баневи от десетилетия оглозгват всичко, до което се докопат. Десетки, даже стотици предприятия съсипаха, хиляди хора оставиха без работа.Баневи ги ожени Борисов през 2006 г., когато беше кмет. Кумуваха им Барбукови, други измислени герои на сбъркания ни преход. Тогава младоженците подариха на кумовете „едно ферари в цвят червен“…Между другото научавам, че по данни на НСИ към 31.12.2017 г. населението в градовете на България е било 5 181 755, от които 2 494 068 мъже и 2 687 687 жени. Селяните ни са останали няма и 2 млн. Урбанизираме се, няма съмнение. Урбанизираме се и се профанираме също така…Вторник, 30 октомвриДанни от анализ на Евростат за средната продължителност на живота (СПЖ) по региони в ЕС през 2016 г. показват, че три български региона са начело отзад напред: Северозападен, където СПЖ е 73.3 г., в Югозападен -74.4 г. и в Северен Централен - 74.4 г. За страната СПЖ през 2016 г. е била 74.9 г., което ни поставя отново на дъното в ЕС, където СПЖ е била 81 г. Според Евроспад, пардон, Евростат, излиза, че живеем 6.1 г. по-малко от европейците! Но за сметка на това пък как живеем само… Така живеем, че хич не ни е жал, като свърши. Особено пък тези в Северозапада. Те живеят направо на инат и на биологичните, и на всякакви други закони.СПЖ у нас е най-ниска дори и в сравнение със съседните балкански държави. В Гърция живеят средно до 81.5 г., в Турция – 78.1 г… Даже и албанците живеят по-дълго от нас - 78.5 г.Наскоро Красен Станчев писа, че през 1960 г. СПЖ е била 69,2 години. След 1960 бавно се увеличавала, за да достигне през 1986 г. до 71,7 г., най-високата за периода до 1989 г. От 1987 до 1997 СПЖ спада до равнището на 1963 г. (69,3 г.) И от 1997 г. до 2017 г. непрекъснато се увеличава, за да стигне през 2016 г. до 74.9 г. На последните десетина години, коментира Красен, дължим 4/5 от подобрението за последните 50 години.Тези последни 10 години пък ги дължим на г-н Борисов!А сега, де?!Пенсиите, вероятно ви интересува къде се живее най-дълго? Петте „най-дълголетни“ региона се намират в Испания, Италия и Франция. Който се интересува, да ми пише на лични да му кажа в кои точно региони на тези страни евентуално да мигрира.В интервю пред сайта на Малария Велева Каракачанов вика: „Нито една стотинка не е влязла във ВМРО от паспорти… И ако някой докаже противното, готов съм веднага да напусна поста, да се откажа от политиката и да се гръмна на площада в София!“Обърнете внимание! Той се кълне, че нито стотинка не е влязла в касата на ВМРО! Което е напълно възможно. С един байпас се заобикаля касата на партията и парите отиват направо в лидера. И тогава той може да се закълне с чиста съвест, а дори и със своята, че в касата на партията не е влязла стотинка!Много са смели тези патриоти! Как си рискуват живота с повод и без повод! Когато тричленката на ВАС отмени промените в Плана за НП „Пирин“, Валери Симеонов каза, че, ако държавата не обжалва, \"Ще отида на бургаския мост, ще си закача една релса на врата, ще скоча и ще се удавя.\"Релса?! От както го е казал, все мисля. И на най-кухата кратуна един голям камък ѝ стига. Защо Валери ще си закача релса?Господи, много Ви моля (и троицата), като дойде времето, не ми вземайте първо акъла! Не искам да ме запомнят като сенилно старче!Георги Марков ни приканва да лапаме патките метафорично казано. Всъщност, не се кълна, че е метафорично. Ето цитат, сами преценете: \"Аз виждам бъдещето в Централна Европа. Орбан казва така: оставаме християнска държава, етнически хомогенна, с нашите мъже и жени ще се разплождаме. Затова дава 33 000 евро за трето дете… Днеска Будапеща, Прага и Краков не отстъпват нито в музиката, нито в концертите, нито в хапването на западноевропейските столици. Да, хапването е много важно. Затова са кацнали 13 млн. туристи до септември на \"Ференц Лист\". Щото лапат гулаш, лапат патици и гъски. Никой не ги трепе, не им изнасилват децата, не им таковат приятелките. И държавата е сигурна…“Та излиза, че под вещото ръководство на г-н Борисов и ние ще лапаме патки и гъски.Ще лапаме, ще лапаме. Ние специално може и буквално…Вчера събрал извънредно министрите да обсъждат бюджета и им казал една тайна: \"Държавата не е била никога в по-добра кондиция от сега. Цифрите говорят… \"И други важни работи им казал. Че Бюджет 2019 е един от най-амбициозните от началото на прехода, че още през 2019 г. БВП ще достигне 116 млрд., а до края на мандата ще бъде 133 млрд.Да кажем, че цифрите, в краен случай числата, казват точно това. Но Борисов продължава да ни менти, че по-високите приходи във фиска се дължат на борба с контрабандата: „Благодарение на по-добрата събираемост на приходните агенции, МВР, прокуратурата, борбата с контрабандата и олигархията имаме с 5 млрд. повече приходи в бюджета.“Борбата с олигархията?! Кога я започна, кога взе да дава плодове….Проф. Христина Вучева: Хвалбите за големи успехи в борбата с контрабандата не се потвърждават от постигнатото през първите шест месеца. От акцизи към 30 юни са събрани само 45% от определеното в Закона за бюджета.“Излишъкът, според проф. Вучева идва от това, че има заделени огромни средства за капиталови разходи, които не са направени. Просто като леща. Планираш огромни капиталови разходи, после ги икономисваш и ето ти излишък.Сряда, 31 октомвриИзраелският премиер Нетаняху е на работно посещение в България.Знаете ли какво? Борисов и Нетаняху май си ходят съвсем сериозно! Много често взеха да се виждат. На 5 септември Борисов беше в Израел. Два месеца по-рано отново беше там. Все се намира повод. Другото е да си помислим, че са врътнали някоя далавера заедно.А как се комплиментират един друг… „Ти, вика Нетаняху на Борисов, превърна България във водеща държава в ЕС и света.“ На любов е, да знаете! Или на любов, или на много пари.Верно, че Израел е далече, но все пак е Близък Изток, не е Китай!Но, както казах, те са си близки и не от вчера. През 2013 г. Борисов обясни: \"Днес се срещнах с моя добър приятел Биби Нетаняху в Израел… Много държа на тези контакти, защото още преди да станем премиери, с Нетаняху бяхме добри приятели и за радост такива останахме и до ден-днешен.\"Малко обърква времената. Нетаняху става премиер за сефте през 1996 г., по това време Бойко е водел живот, който не го правел много подходящ за сприятеляване. То настъпва значително по-късно, в „чистите години” на Борисов, когато той е кмет и посещава Израел (2007 г.) Явно евреите още тогава са били наясно кой ще управлява България в бъдеще. Ако си спомняте, при тази визита Борисов посети Стената на плача. И сложи листче с желанията си. Според нас от „Института“ (Мосад) са издирили листчето на Бойко и от него са разбрали, че това му била единствената молба към Господ. То даже не било и точно молба… Просто го е информирал.Допускам, че при това посещение са се сприятелили с Биби. Въпросът е върху какво се гради тази близост. Както и да го гледаме, Борисов няма личен принос за спасяването на българските евреи. Поне засега…Челен опит. Кола се заби в павилион на „Лафка“ на бул. „Мария Луиза“ в София и го поломи. По колата няма видими поражения. Всъщност, тя е на онази почтена възраст, при която старите и новите рани се сливат в общата видимост на гофрирана ламарина… Полицията предполага, че водачът на ламарината е един от многото недоволни клиенти. Та от тук ми дойде идеята. Дето се вика, à la guerre comme à la guerre. Таралясници в движение могат да се намерят и за 200-300 лева. През II Световна японските камикадзета така са яхвали торпедата и са ги разбивали във вражеските кораби.Просто идея.На среща с представители на синдикат \"Защита\" за обсъждане на проекта на червените \"Визия за България\" Кирил Добрев рекъл: „Предстои ни да изминем дълъг път, за да бъде променен сегашният модел на управление на България.“Не знам. Викам този път да извървим този път без тях. Ако милионерите в БСП ще ни водят към смяна на модела… Работата става малко като да тръгнеш след бръмбар. Нали знаете къде ще ни отведе? Знаете, знаете, вече бяхме там. Червените на два пъти ни водиха.Четвъртък, 1 ноемвриДнес, 1 ноември, Ден на будителите, парламентарната ОПГ прие медийния закон (ЗЗДПДП), внесен от медийния империалист Пеефски. Никой не мъцна, за да не се обиди дебелото момче. Страхува ги, един вид. Или ги купува. Вероятно и двете.В. „Сега“ съобщава коментирайки: „НС прие окончателно медийния закон на депутата Пеевски, с който се засилва държавната репресия спрямо неудобните медии и се създава илюзията, че ще се противодейства на фалшивите новини.“Всъщност, онуй перде Цонев си го каза в прав текст. Опонирайки на Кютев обясни, че целта на закона наистина е пиар, но не на Пеефски, а на България. Трябвало да се внуши на Брюксел, че в България се прави положителна промяна и тя да бъде отбелязана в следващия доклад.Мижи да те лажем, Брюкселе…То на Брюксел аслъ толкова му трябва.Между другото, Пеевски не присъстваше. Продължава да не стъпва в НС, но си получава редовно заплатата.Още една медийна новина. \"Стандарт\" спира да излиза.Направих бърза рекапитулация на чувствата си. Ами не ми е тъжно. Не остаря като катедрала. Остаря като цървул, подпетен от властта. И така и умря. Подгъзваше на всяка власт. Под ръководството на Юлий Москов и сЛавка Базукова този вестник има сериозен принос за това днес да се срамуваме от професията, която упражняваме. Благодарение на такива като сЛафка Базукова, Будакова, главният на „Телеграф“ Васко Забраихмуфамилията и другите мекерета на Пеефски журналистиката стана символ на продажност. Между другото, това е третият, свързан с Пеефски вестник, който умира – „Експрес“, „Новинар“, „Стандарт“. „Монитор“ и „Политика“ са в готовност да скъсат с хартията и да станат сайтове. Само „Телеграф“ щял да остане вестник. Извинете, „вестник“. Да се готви „Труд“.Проф. Иван Шишманов казва, че „журналистиката е за високо интелигентни хора, не за помияри.” Ама у нас не случи на хора сиромашката.Между другото, както вече се похвалихме, д-р Филипов получи наградата на фондация \"Комунитас\" „заради неговата професионална дейност в отстояването на независимата журналистика“. Допускаме, че тази награда показва, че нито всички журналисти са продажни, нито всички хора смятат, че всички журналисти са продажни. Има надежда, че тук-таме са останали някои, които поради лош характер, погрешно възпитание, илюзии, артисали от първите години на демокрацията, не са се продали. Но ще ви кажа една тайна. Много журналисти са обратимо продажни. Ако се промени средата, те също ще се държат като почтени хора, но в момента това би ги обрекло на безработица и зазъбица. Защото упражняването на свободата на словото се плаща. Допустимо е свободният журналист понякога да си ляга без да си е чистил зъбите с кибритена клечица, както казваше Захари Стоянов, когато иска да отбележи, че някой е на боб и леща…А някога, много отдавна, журналистите, вестникарите са били първите народни будители - дядо Славейков, Ботев, Каравелов…Ей, знаете ли вчера за Хелоуин на какво се бях маскирал? На Johnnie Walker. По-точно само на Johnnie. Ходенето от един момент нататък дип не ми се отдаваше…От презсцентъра на ГЕРБ разпратили до медиите декларация по случай Деня на будителите. Милена Дамянова я прочете в НС: „Ще си позволя да цитирам Ред Бредбъри, който казва в „451 градуса по Фаренхайт”: „Днес всеки знае, твърде е уверен, че с него нищо няма да се случи. Другите загиват, но аз оставам! Няма никакви последствия, никаква отговорност. Бедата е там, че има!”Напомняме, че Миленка беше зам.-министър на образованието в първото правителство на Борисов. Но това не ѝ попречи да прочете „Ред Бредбъри“, както ѝ го е написал неграмотният пиар. Вероятно същият, който пише Презсцентър…Което дава повод на FBF Петя Стефанова, да напомни на герберите други думи на Бредбъри, казани в едно интервю през 1966 г: \"Има по-лоши престъпления от това да гориш книги. Едно от тях е да не ги четеш.\"Пък друг FBF Любомир Аламанов обръща внимание на неосъзнатата ирония в избора точно на „451° по Фаренхайт“, антиутопия за тоталитарното общество, където пожарникари горят книги. Което е и така, и не е така. От една страна Бредбъри не случайно е поверил унищожаването на книгите на пожарникарите. Дори относително прогресивният пожарникар Гай Монтаг изгаря стотици книги, преди да почне да се съмнява в правотата си. Но все пак накрая се осъзнава и сам става човек-книга. И именно той спасява „Еклесиаст…” Не казвам, че тоя пожарникар е като оня пожарникар, само посочвам, че има прецеденти.Бившата шефка на дирекция \"Българско гражданство\" в МП Катя Матева вика по телевизора: „Имам доказателства, че вицепремиерът Красимир Каракачанов и партията му ВМРО се издържат от продажбата на българско гражданство.“Доказателства?! А сега, де! Май ще загубим един вицепремиер. Но Сидеров каза, че нямало нищо страшно в това.Дали тоя, или оня с релсата…„Аз няма, вика волният ездач, да вляза в ролята на адвокат на това управление, защото то не е моето управление... Аз съм партньор на една голяма партия, но не съм управляващ… Ако аз бях министър-председател, нещата щяха да бъдат съвсем различни.“Абсолютно е прав, нещата щяха да са различни. Да пази Господ! Толкова различни, че направо нямаше да са тия неща, а едни други неща.Петък, 2 ноемвриДържавният секретар на САЩ Майк Помпео вика, че Тръмп дал ясно да се разбере, че Вашингтон ще реагира на убийството на саудитския журналист Джамал Хашоги. Но им били необходими още няколко седмици, за да съберат достатъчно доказателства. САЩ, вика Помпео, не омаловажават случая, но имат \"дълбоки и дългосрочни стратегически отношения\" със СА и искат да са сигурни, че те няма да пострадат.Изключително дълбоки. На 20 май 2017 г. Тръмп подписа спогодба с краля на СА Салман, по силата на която саудитците ще купят от САЩ оръжие за $110 млрд. Сделката предвижда и допълнителни продажби на оръжие за Рияд за $350 млрд. през следващите 10 г.Та предполагам, че сега САЩ ще накажат СА много строго. Ще ги санкционират поне с още $50 млрд. под формата на оръжие=Ало, пенсиите, отдавна не съм ви почесвал, не ли? Да. Някак не попадате в новините напоследък. По-рано все се случваше да ви покажат по телевизора. Я некой дядо гръмнал бабата след 50 години брачен живот, я хванат некоя баба с десетина кила канабис… Ей, знаете ли оня действителен случай, дето един гръмнал госпожата. И съдията го пита защо я е убил след 50 г. брак. Па дедото рекъл: От мързел. Как от мързел? Ами а днес, а утре… Та казвам, че човек трябва да е отговорен. Важните работи не бива така да се протакат.Ей, братя, Борисов съобщи, че ще кандидатстваме за домакинство на Световното по футбол през 2030 г. заедно с Румъния, Гърция и Сърбия. Което, разбира се, вас едва ли ви касае. Но не сме единодушен дали трябва да съжалявате или да се радвате. През 2030 г. светът ще е коренно различен от този, който познавате. Според прогнозите на една американска консултантска компания тогава самоубийството щяло да стане социално приемливо. (В момента само самоубийството с труд е социално приемливо.) През 2030 г., поради пренаселването, обществото щяло да гледа с добро око на всеки, който си иде доброволно… И дълголетието щяло да се възприема като краен егоизъм. Голям късмет извадихте, братя, да ви се случи да живеете във време, в което всеки си живее колкото си иска. Не ли?През 2030 г. обаче съотношението между мъжете и жените щяло да бъде 40:60 и мъжете щели да станат обект на сексуално преследване. Мамка му! Даже и да доживеем до 2030 г., даже и да станем обект на преследване, даже и да бъдем стигнати…Ей, наборчетата, нема да се предаваме! Д-р Бостанджиев вика: \"Не е задължително възрастните да осъществяват класически полов акт.\" Така е, има и други начини. Казвал ли съм ви, че има и безконтактен секс? Да, индийска технология. Медитираш и… При това трябва да знаете, че да се медитира може и на гладно. Даже на гладно е за предпочитане.", "date": "2018.11.05", "title": "Из делниците на един луд (29 октомври – 2 ноември)"}
{"url": "https://offnews.bg/zimni/shvejtcarski-talant-na-skite-zagina-sled-intcident-s-paraplaner-691331.html", "text": "Швейцарският талант в дисциплината ски-алпийски дисциплини Джан Лука Барандун загина при инцидент с парапланер. Tой бе считан за една от най-големите надежди в скоростните дисциплини.24-годишният състезател записа общо 17 участия за Световната купа в последните два сезона, като постигна едно класиране в топ 10, когато се нареди девети в комбинацията в Бормио през декември миналата година.Впоследствие Барандун завърши на респектиращото 15-о място в спускането на пистата \"Лауберхорн\" на родна земя във Венген през януари.\"Швейцарската ски фамилия мисли в този труден момент за почерненото семейство. Изказваме искрени съболезнования\", сподели изпълнителният директор нa федерацията в страната Маркус Волф.", "date": "2018.11.05", "title": "Швейцарски талант на ските загина след инцидент с парапланер"}
{"url": "https://offnews.bg/tenis/dzhokovich-otpraviam-se-kam-finalite-v-london-s-palna-uverenost-691310.html", "text": "Новак Джокович загуби финала на турнира от сериите \"Мастърс 1000\" в Париж от Карен Хачанов 5:7, 4:6 и сега сърбинът отправя поглед към Лондон, където от 11 до 18 ноември предстоят ATP Finals в зала \"О2\". Джокера ще опита да изравни рекорда на Роджър Федерер от шест титли на заключителното състезание в британската столица. Освен това той продължава битката с Рафаел Надал за първото място в края на 2018 година. \"Карен абсолютно заслужи да спечели мача днес. Само поздравления за него. Той е млад играч с бъдеще, но вече е завършен играч. Показа страхотни умения и за в бъдеще ще го гледаме често. Игра много мощно от дъното на корта.С неговите плоски удари може да ти създаде много проблеми. Това е голямото му оръжие. Цялостно играта му през седмицата беше страхотна. Разбира се, че съм доволен от седмицата.Спечелих 20 поредни мача и осъществих пет от най-изумителните месеца от годината. Отправям се към финалното състезание в Лондон с пълна увереност - чувствам, че играта ми е на добро ниво.Сега е време за възстановяване и през втората половина на новата седмица ще започна тренировки. Не искам да говоря затова. Искам да спомена колко добре се представи Хачанов през цялата седмица\", каза Джокович.", "date": "2018.11.05", "title": "Джокович: Отправям се към финалите в Лондон с пълна увереност"}
{"url": "https://offnews.bg/obshtestvo/spasi-sofia-se-vazmuti-ot-trotoar-chijto-remont-zapochva-utre-691332.html", "text": "Паркингът пред Министерството на икономиката в столицата е ремонтиран, а тротоарът пред него - не.Докато за автомобилите, спиращи на незнайно защо съществуващият там паркинг, ще има нови, гладки и удобни настилки, пешеходците ще са принудени да си трошат краката, забутани в тесен коридор между стройни редици от антипаркинг колчета, алармира неправителствената организация Спаси София. Ремонтът на тротоара на ул. \"Славянска\" започва утре по план, уточни за OFFNews зам.-кметът по транспорта Евгени Крусев. ", "date": "2018.11.05", "title": "Спаси София се възмути от тротоар, чийто ремонт започва утре"}
{"url": "https://offnews.bg/protesti/majkite-na-detca-s-uvrezhdania-pak-poiskaha-ostavkata-na-simeonov-toz-691352.html", "text": "За 15-и пореден ден майките на деца с увреждания излязоха на протест в София с искане за оставката на вицепремиера Валери Симеонов.И тази вечер демонстрацията им тръгна от сградата на Министерския съвет. Този път обаче протестът им прерасна в автошествие, съобщи бТВ.Демонстрантите блокираха за кратко движението на Орлов мост. Автомобилите бяха спрени, пропускаха се само автобуси на градския транспорт.Протестиращите настояват Симеонов да напусне поста си заради изказването за \"кресливи жени\" с \"уж болни деца\" по адрес на протестиращите майки.", "date": "2018.11.05", "title": "Майките на деца с увреждания пак поискаха оставката на Симеонов. Този път с автошествие"}
{"url": "https://offnews.bg/futbol/talant-na-bartan-i-goladzhia-na-levski-sa-sred-svezhite-imena-v-spisak-691317.html", "text": "Селекционерът на българския национален отбор Петър Хубчев обяви разширената група футболисти, повикани за двубоите с Кипър и Словения от турнира Лига на нациите.\"Лъвовете\" гостуват в Никозия на 16 ноември, а три дни по-късно приемат словенците на стадион \"Васил Левски\" в последния си мач от надпреварата.Интересното име е вратарят Димитър Евтимов, който защитава цветовете на Бъртън Албиън в Лига 1 (третото ниво на футбола в Англия).Въпреки че има временни едномесечни договори, Евтимов направи впечатление със силните си изяви и класирането на скромния отбор на четвъртфинал в турнира за Купата на Лигата.Другото ново лице, е нападателят на Левски Станислав Костов, който в момента се намира в много добра форма и е голмайстор на българската Първа лига.Вратари: Пламен Илиев (Астра, Рум), Георги Петков (Славия), Димитър Евтимов (Бъртън Албиън, Анг)Защитници: Антон Недялков (Лудогорец), Николай Бодуров (ЦСКА), Божидар Чорбаджийски (ЦСКА), Иван Горанов (Левски), Иван Бандаловски (Берое), Камен Хаджиев (Берое), Страхил Попов (Касъмпаша, Тур), Петър Занев (Енисей, Рус), Васил Божиков (Слован Братислава, Слвк)Халфове: Галин Иванов (Славия), Александър Цветков (Берое), Мартин Райнов (Берое), Кристиян Малинов (ЦСКА), Светослав Ковачев (Дунав), Тодор Неделев (Ботев Пд), Георги Костадинов (Арсенал Тула, Рус), Божидар Краев (Мидтиланд, Дан), Симеон Славчев (Карабах, Азер), Николай Димитров (Урал, Рус)Нападатели: Ивелин Попов (Спартак Москва, Рус), Кирил Десподов (ЦСКА), Радослав Василев (Черно море), Спас Делев (Погон, Пол), Станислав Костов (Левски)", "date": "2018.11.05", "title": "Талант на Бъртън и голаджия на Левски са сред свежите имена в списъка на Хубчев"}
{"url": "https://offnews.bg/sviat/istoria-kato-biblejskia-razkaz-za-mojsej-novozelandski-ribar-spasi-be-691311.html", "text": "История, подобна на библейския разказ за спасяването на новородения Мойсей се случи в Нова Зеландия. Рибар спаси бебе, плаващо в океана, а случилото се бе описано като \"чудо\".Гъс Хът ловял риба на плаж на Северния остров, когато мернал малка фигура, плаваща във водата. Първо помислил, че е кукла, но не след дълго надал вик - оказало се момченце.18-месечното дете се изплъзнало от палатката на родителите си и се озовало в океана.\"Помислих го за кукла. Дори когато го достигнах и сграбчих за ръката, продължавах да си мисля, че е кукла\", казва Хът пред , цитиран от Би Би Си.\"Лицето му беше като от порцелан с полепналата по него мокра коса, но тогава той изписука слабо и си казах: \"О, Боже, това е бебе и то е живо!\".Случката се разиграла на 26 октомври сутринта. Обикновено Хът ловял риба на друго място, но този път решил да отиде 100-ина метра вляво. Това спасило живота на детето. След като проверил рибарските си мрежи, той забелязал плаващото момченце във водата.\"Той се движеше бързо, ако бях отишъл минута по-късно, нямаше да го видя\", споделя мъжът. Увил го в кърпи, за да го стопли и се върнал при съпругата си Сю - семейният им кемпер бил на къмпинг наблизо. Там имало само едно семейство с бебе и Сю отишла да ги открие. Междувременно информирала персонала в къмпинга и Спешна помощ.Оказало се, че бебето се измъкнало от палатката им, като отворило ципа, изпълзяло навън и се озовало във водата.\"Беше шок за всички.... Можеше да се случи много трагичен инцидент\", казва бащата и определя случилото се като \"чудо\".От полицията, отзовала се на сигнала, потвърждават пред Би Би Си, че бебето вече е добре.", "date": "2018.11.05", "title": "История като библейския разказ за Мойсей: новозеландски рибар спаси бебе, плаващо в океана"}
{"url": "https://offnews.bg/interviu/finansistat-emil-harsev-ozhivlenieto-v-biznesa-prodalzhava-no-nabliu-690760.html", "text": "- Г-н Хърсев, вие сте член на журито за конкурса „Най-добра българска фирма”, организиран вече 7 години от Fibank. Според вашите наблюдения как се промени през последните години бизнес средата, в която функционират компаниите?- Промени се не съвсем еднозначно. Защото имаше години, през които бизнес средата се подобряваше с добри темпове. В момента това оживление продължава, но в същото време наблюдаваме смущения. Поскъпва трудът. По-скъпо става за бизнеса да наема необходимите му кадри. Увеличава се постепенно административната тежест. Слава богу, данъчното облагане се запазва ниско и това е един от факторите, които позволяват на България да е конкурентоспособна на европейския пазар.- Къде намирате рисковете в бюджета за догодина?- Особени рискове няма. Бюджетът е консервативно планиран. Естествено, винаги има риск да се увеличат разходите в бюджета, свързани, да кажем, с издръжката на държавната дейност. Примерно защото се увеличават цените на горивата. Но в същото време ще се увеличат и постъпленията от мита и данък върху добавената стойност (ДДС). Бюджетът печели, когато цените на горивата се вдигат.- В изборните години, а следващата е такава, като че резултатите от борбата с контрабандата се влошават.- Нямам такова наблюдение специално за изборните години. В България напоследък всичките години са все изборни. Така че политиката си е политика. Тя не е всичко.- Защо чуждите инвестиции намаляха през последните години?- Не намирам нещо сакрално в преките чуждестранни инвестиции. Това е т. нар. поток - това, което нетно през годината влиза в повече или намалява от това, което вече е влязло. Те в никакъв случай не са милиард и половина евро. Всъщност десетки милиарди са чуждите инвестиции в България. Това е потокът. Всяка година има различни движения през годината и резултатът може да се види само на 31 декември, а ние разбираме какво е реалното състояние някъде през април следващата година. Това впрочем е меродавната оценка дали се увеличава или намалява инвестиционният поток. Имали сме години и с отрицателен поток - в това няма абсолютно нищо страшно. Миналата година има 30% ръст.- Да се върнем към конкурса „Най-добра българска фирма”. Интересът към участие в него е голям.- Да, тази хубава инициатива на Първа инвестиционна банка доби популярност и се радвам, че интересът расте.- Как се отразява на имиджа на фирмите получаването на този приз?- Наградата е един допълнителен сертификат за качество и стабилност на фирмата. Призьорите се оценяват от хора, които разбират бизнеса. В случая нямам предвид само журито, но и екипа на банката. Те събират и обработват първоначално данните. Това е огромна работа на изключително квалифицирани кадри, които цял живот това работят. И е една съвсем достоверна система за оценка на данни, които банката е проверила. В журито, както забелязвате, има доста разнородни специалисти, включително и такива с дългогодишен опит в сферата на кредитирането. Така че оценката е професионална. Тя не е случайна и не е плод на произволна и субективна оценка тип \"харесва ми - не ми харесва\" или пък \"този ми е симпатичен, а този - не\".- Какво е поведението на българския предприемач според вас – склонен ли е да рискува и да експериментира? Развива ли се технологично? Търси ли международни пазари? Каква част от печалбата си е готов да реинвестира?- Това са въпроси, които имат доста различен отговор. Българският предприемач за съжаление доста масово не преценява правилно рисковете. Виждал съм предприемачи, готови на сделка, за която някой им е разказал, да подлагат лековерно на риск всичко, което са изкарали през живота си - в една-единствена сделка, понякога - в измама. Така че за съжаление българският бизнес има сериозен проблем с това. Виждате, че много малка част от фирмите успяват да издържат повече от 3 години. Голяма част от тях си отиват още в годината, в която са регистрирани. Българският предприемач е доста хазартен. Той не съпоставя стойността на паричните потоци. Готов е да финансира сделки, за които не се е подсигурил и не вижда къде му е изходът. С изключително скъпи пари, включително с кредити от небанкови финансови институции с двуцифрени лихвени проценти годишно, а някъде и с трицифрени лихви.- И такова ли има?- Има, има. Заради това се наложи да се прави закон, който ограничава размера на лихвата. Друг проблем на българския бизнес е, че международната дейност не му е силата. Ако погледнем статистиките на Евростат, ще видим, че у нас и в Румъния са най-малко хората, които говорят втори език. А международният език на търговията е английският. Номинално го говорят 10 процента у нас, но, повярвайте ми - понеже аз се опитвам от тези 10% да намеря бъдещи колеги и за нашето дружество, се ужасявам от неадекватната преценка, която имат хората за себе си. Идват с претенцията, че говорят и пишат на английски, а се оказва, че това тотално не отговаря на истината. Не са в състояние да извършат елементарна работа на този език и не могат да водят дори най-обикновен разговор.- Стигаме до големия проблем с кадрите.- Да, така е.- Всъщност, смятате ли, че това е големият проблем?- Това е един от най-големите проблеми. Пак ви казвам - тези, които са в състояние да работят на международния пазар, в конкуренция, примерно в горната част на златния милиард в Западна Европа, предпочитат своята жизнена реализация при максимума касов поток, който могат да получат за себе си. Тоест, най-доброто не се връща. Те гледат на България като на хотел. За съжаление. Това положение е естествен резултат от глобализма, в който сме отгледани. Всъщност марксизмът е свръхглобализъм. В Комунистическия Манифест на Маркс ясно се твърди \"Пролетариатът няма родина\". Това е вярно. В това отношение аз съм марксист.- Интересно звучи от устата ви \"Аз съм марксист\".- По същия начин аз съм и кейнсианец, и монетарист. Зависи за какво. Но по отношение на пролетариата Маркс е бил съвършено прав.- Какви са другите проблеми на микро ниво за бизнеса в България?- Много са. По-скъп е кредитът в България поради вродения порок на българския валутен борд. Този паричен режим води до оранжериен ефект. Ние носим само минусите от обвързването с еврото, но не и плюсовете. Не получаваме рефинансиране от Европейската централна банка на отрицателни лихви, тоест със субсидия за всеки лев взет назаем. Ние имаме кредити, които са в пъти по-скъпи и от тези, които ползват конкурентите ни на Запад.- Това вероятно ще се промени след влизането на страната в еврозоната.- Не веднага. Гърция отдавна е влязла в еврозоната, а там също кредитите са значително по-скъпи от тези в Германия. В Западна Европа междубанковите кредити са отрицателни. Така че зависи от страната. Но във всички случаи с влизането ни в еврозоната цената на финансовия ресурс ще падне драматично.- Необходими ли са според вас законодателни мерки за поощряване на българския бизнес?- Не. Необходимо е само едно. Да се запазят условията, които осигуряват конкурентност, тоест ниското данъчно облагане. Достатъчно е държавата да не пречи. Не трябва да се създават стимули, които след това тя да разпределя по получатели. Това поражда подозрения, че някой е облагодетелстван за сметка на друг, сиреч, че има корупция. Колкото по-далеч е държавата, толкова по-хубаво. Поощренията за едни са всъщност изкривяване на пазара за други.-Какво бихте посъветвали новостартиращите предприемачи?- Няма един-единствен съвет за всички предприемачи, както няма и една рецепта за всички болни. Профилът на всеки навлизащ в бизнеса е съвсем различен.", "date": "2018.11.05", "title": "Финансистът Емил Хърсев: Оживлението в бизнеса продължава, но наблюдаваме смущения"}
{"url": "https://offnews.bg/politika/galap-81-ot-balgarite-iskat-ostavkata-na-valeri-simeonov-691316.html", "text": "Огромното мнозинство от българите смята, че Валери Симеонов трябва да подаде оставка във връзка с изказването за майките на деца с увреждания. Цели 81% от хората поддържат тезата, че лидерът на НФСБ трябва да бъде освободен от правителството заради непремерените си думи \"кресливи жени\" и \"уж болни деца\".Това показват данните от независим телефонен сондаж на Галъп интернешънъл по панелна методика, която осигурява максимална представителност на данните, проведен от 27 октомври до 2 ноември сред 800 души в цялата страна.От агенцията изрично уточняват, че проучването е правено преди да избухнат скандалите около Държавната агенция за българите в чужбина.Според проучването едва 15% от българите застъпват позицията, че Симеонов не трябва да подава оставка.Колкото до правителството, мнозинство от 56% е против оставката му, а 34% са „за“, докато останалите не могат да отговорят.64% смятат, че и Бойко Борисов е отговорен в ситуацията около Валери Симеонов, а 31% са на противоположната позиция, показват още данните от социологическото проучване. Практически всички демографски групи предпочитат оставката на вицепремиера националист. Изключение донякъде правят привържениците на Обединените патриоти, където близо 60% са против оставка, а близо 40% са „за“. Обратната е картината при симпатизантите на ГЕРБ – над 50% „за“ и около 40% - „против“. В този въпрос, разбира се, се отразява не само оценката за конкретния скандал, а и генералното отношение на попитаните за участието на Симеонов в политиката.Евентуалната оставка на правителството обаче предизвиква повече нюанси в мненията. Повечето обществени групи са „против“. Електоратът на БСП е по-скоро „за“. Онези, които не биха гласували и които биха гласували с „не подкрепям никого“, т.е. дистанцираните от политиката хора, са разделени в мненията си.Практически всички слоеве на обществото намират, че премиерът Борисов е отговорен за ситуацията около Валери Симеонов. Единствено привържениците на ГЕРБ са на обратното мнение, а привържениците на Обединените патриоти са разделени по тази тема.Обществото очевидно трудно ще приеме пасивност от страна на премиера и търси от него отговорност като ръководител на правителството. Българите явно очакват уволнение и забавянето носи щета за Борисов, коментират от Галъп.", "date": "2018.11.05", "title": "Галъп: 81% от българите искат оставката на Валери Симеонов"}
{"url": "https://offnews.bg/futbol/stoichkov-na-predstavianeto-na-avtobiografiata-si-ne-sam-spestil-niko-691314.html", "text": "Легендата на българския футбол Христо Стоичков официално представи своята автобиография \"Христо Стоичков - Историята\". Камата сподели, че не е спестил абсолютно нищо за никого в книгата.\"В тази книга исках да обясня всичко, което се изказа през годините. Къде е било истина, къде не. Исках един път да се спрат спекулациите какъв е Христо Стоичков на и извън терена. Всичко е едно към едно, не съм спестил никому нищо. Това, което съм казал не се връща назад.Има някои неща, за които съм направил грешки. Трябваше да обясня какво се е случило. Стиснал съм зъби и по някакъв начин съм се извинил. В тая книга думичката \"аз\" я зачеркнах. Когато започнеш да я споменаваш, пренебрегваш своите колеги, приятели, семейство и искаш ти да си сам.Във футбола и в живота сам човек нищо не може да направи. Моите колеги са там, моите треньори, моето семейство, публиката ми. Всички са там\", каза Стоичков.На събитието присъстваха купища легенди на родния футбол: Наско Сираков, Гриша Ганчев, Тодор Батков, Георги Иванов - Гонзо, Христо Бонев, Петър Зехтински, Пламен Марков, Димитър Пенев и много други.На представянето гост бе и бившият испански съдия Урисар Аспитарте, когото Камата настъпи по време на мача с Реал Мадрид през 1990 година.\"Спомням си, че стана едно влизане на Чендо срещу Стоичков. На мен ми се стори, че не го е ритнал и не отсъдих нищо, а Йохан Кройф започна да протестира. Аз му казах да не го прави и го предупредих, че ще му покажа жълт картон. Той ми каза, че няма да имам смелост и тогава му показах червен картон.Стоичков дойде да го защитава и му показах и на него. Тогава ме заобиколиха от Барселона. Христо се доближи до мен и ме настъпи. В първия момент не усетих, но после ме заболя много и дори започнах да куцам. Това се вижда и на видеото. Тогава наказаха Христо за шест месеца първоначално.След това ме викаха на няколко пъти да обяснявам случилото се и аз усетих, че той се разкайва и затова и му намалиха наказанието. След това сме били няколко пъти заедно в телевизионни предавания и мога да ви кажа, че имате един страхотен човек в негово лице\", каза Аспитарте.", "date": "2018.11.05", "title": "Стоичков на представянето на автобиографията си: Не съм спестил никому нищо"}
{"url": "https://offnews.bg/112/tovaren-kamion-blasna-i-ubi-mazh-na-patia-ruse-biala-691323.html", "text": "Товарен автомобил блъсна и уби на място мъж на главния път Русе - Бяла, съобщи пресцентърът на Областната дирекция на МВР в Русе.Катастрофата е станала час след полунощ в района на километър 38 +300, в землището на село Волово.Самоличността на загиналия не е установена. Ударил го е влекач \"Волво\" с хладилно ремарке, с турска регистрация. Управлявал го е 50-годишен мъж.Причините за инцидента се изясняват.Образувано е досъдебно производство.", "date": "2018.11.05", "title": "Товарен камион блъсна и уби мъж на пътя Русе - Бяла"}
{"url": "https://offnews.bg/ikonomika/ptitcevadi-poiskaha-ostavkata-na-rakovodstvoto-na-agentciata-po-hranit-691320.html", "text": "Птицевъди поискаха оставката на председателя на Българската агенция по безопасност на храните д-р Дамян Илиев на протест пред сградата на БАБХ преди обсъждането на проблемите около птичия грип, съобщи БНТ.Недоволството е заради мерките на БАБХ за ограничаване разпространението на птичия грип у нас. Сред тях е забрана за настаняване на малки патета във фермите за отглеждане. От бранша смятат, че това може да доведе до затваряне на много стопанства в страната. Десетки хиляди птици вече бяха унищожени заради две нови огнища на птичи грип в областите Пловдив и Хасково.\"Искаме незабавна оставка на ръководството на БАБХ, заради неадекватни и безхаберни действия - издаване на половинчати заповеди, безхаберие към хората, неплащане навреме на избитите животни. В момента в две големи люпилни в страната има новоизлюпени патета, които стоят в касетки и кашони, и не се разрешава тяхното настояване във фермата - на практика те ще умрат заради това безхаберие\", коментира Пламен Славов, ветеринарен лекар от Ямбол.В протеста се включиха представители на фирми и ферми за водоплаващи птици. По думите им, 10 000 души ще останат без работа заради мерките, предприети срещу птичия грип.Ръководството на БАБХ преговаря с производители от фермите, а резултатите от срещата се очакват по-късно следобед.", "date": "2018.11.05", "title": "Птицевъди поискаха оставката на ръководството на Агенцията по храните на протест"}
{"url": "https://offnews.bg/112/mazh-pochina-sled-kato-go-blasna-mikrobus-v-sofia-691344.html", "text": "40-годишен мъж е починал, след като е бил блъснат от микробус в София, съобщи МВР. Инцидентът е станал на кръстовището на булевардите “Христо Ботев“ и „Мария Луиза“, а сигнал за него е бил подаден малко след 16.30 часа.По първоначални данни мъжът е пресичал, когато микробусът го е ударил. На място пристигнали екипи на полицията и Спешната помощ.Удареният мъж е починал при качването му в линейката.Самоличността му е установена.На място е извършен оглед. По случая е образувано досъдебно производство.", "date": "2018.11.05", "title": "Мъж почина, след като го блъсна микробус в София"}
{"url": "https://offnews.bg/obshtestvo/v-mladost-4-zapaden-park-beli-brezi-i-sofijski-sela-bez-voda-dnes-691289.html", "text": "Адреси в някои столични комплекси и околни села ще останат без водоподаване, заради планирани ремонти, предупреждава \"Софийска вода\".Адресите са:Село Локорско - бул. \"Димитър Тошков\" 27-42, ул. \"Благой Гердин\" - от ул. \"Димитър Тошков\" до ул. \"Евлоги Тодоров\", и ул. \"Костадин Трайков\". Там няма да има вода от 9:30 до 14 ч.Жилищен комплекс \"Младост 4\", блокове 601 и 602, ул. \"Богдан Томалевски\". Там няма да има вода от 10 до 18 ч.Село Казичене - ул. \"Цар Борис III\" - от ул. \"Христо Ботев\" до ул. \"Хан Крум\", ул. \"Дъбрава\", ул. \"Александър Стамболийски\" до ул. \"Дъбрава\" до ул. \"Димитър Пашов\". Там няма да има вода от 9:30 до 16:30 ч.Село Казичене - ул. \"Прогрес\", \"Цар Борис III\" - от \"Васил Левски\" до \"Траянов път\". Там няма да има вода от 9:00 до 16 ч.Жилищен комплекс \"Бели брези\" - ул. \"Хайдушка гора\" - от ул. \"Дойран\"  до ул. \"Кюстендил\". Там няма да има вода от 10 до 18 ч.Село Герман, село Лозенец, магазин Порше-Изток, център и заведения за хранене около караулка КАТ. Там няма да има вода от 9 до 21 ч.Село Негован - ул. \"Врачанска\", ул. \"Извора\", ул. \"Иван Грозданов\", ул. \"Васил Левски\". Там няма да има вода от 9:30 до 19:30 ч.Село Световрачане - улици \"Войнишки път\", \"Железопътна\", \"Пирин\", 3-ти март\", \"Миладин Цветков\", \"Поляната\", \"Лесновска река\", \"Чавдар войвода\". Там няма да има вода от 9:30 до 14 ч., заради ремонт на сградно водопроводно отклонение.Село Световрачане - улици \"3-ти март\", \"Миладин Цветков\", \"Поляната\", \"Черковна\", \"Чавдар войвода\". Там няма да има вода от 9:30 до 19:30 ч., заради ремонт на спирателен кран.Вълна зона Горна баня - ул. \"Подлозите\". Там няма да има вода от 9 до 15 ч.Жилищен комплекс \"Западен парк\" - ул. \"Зли дол\", \"Булина ливада\" - от бул. \"Александър Стамболийски\" до \"Братин дол\", ул. \"Суходолска\" - от \"Булина ливада\"  до бул. \"Вардар\", магазин \"Т-Маркет\". Там няма да има вода от 9:30 до 19:30 ч.", "date": "2018.11.05", "title": "В Младост 4, Западен парк, Бели брези и софийски села без вода днес"}
{"url": "https://offnews.bg/obshtestvo/malko-po-niski-temperaturi-dnes-ot-5-do-20-gradusa-691288.html", "text": "Мъгливо и с ниска слоеста облачност ще е времето тази сутрин в равнините и около водните басейни. Около и след обяд облачността ще се разкъса и видимостта ще се подобри. Предимно слънчево ще е над планините. Ще духа слаб до умерен вятър от изток-североизток. Температурите ще се понижат още малко и минималните ще са между 5 и 10 градуса. В котловините те ще са по-ниски. Максималните температури ще са между 14 и 20 градуса, показва прогнозата на НИМХ.В планините ще е слънчево. Вятърът ще е умерен, а по високите части - до силен от изток-югоизток. Максималната температура на 1200 метра ще е около 14 градуса, а на 2000 - около 9.По Черноморието ще има ниска слоеста, облачност или мъгла. След обяд облачността ще се разкъса и видимостта ще се подобри, но привечер отново ще се вплътни. Ще духа слаб до умерен вятър от изток-североизток. Максималните температури ще са 16-18 градуса, близки до температурата на морската вода. Вълнението на морето ще е 2-3 бала.Слънцето ще изгрее в 7:05 ч. и ще залезе в 17:15 ч.", "date": "2018.11.05", "title": "Малко по-ниски температури днес: от 5 до 20 градуса"}
{"url": "https://offnews.bg/tenis/grigor-dimitrov-veche-e-19-i-v-sveta-691294.html", "text": "Най-добрият ни тенисист Григор Димитров вече е номер 19 в света. Миналата седмица българинът изигра последния си официален мач, като отстъпи в осминафиналите на турнира “Мастърс” в Париж пред Марин Чилич. Григор няма да защитава титлата си от финалите на АТР и затова настъпи този срив от 9 места в класирането му спрямо миналата седмица.На върха се завръща Новак Джокович, който измества Рафал Надал, а трети е Роджър Федерер.Топ 101. Новак Джокович - 8045 т.2. Рафаел Надал - 7480 т.3. Роджър Федерер - 6020 г.4. Хуан Мартин дел Потро - 5300 т.5. Александър Зверев6. Кевин Андерсън - 4310 т.7. Марин Чилич - 4050 т.8. Доминик Тийм - 3895 т.9. Кей Нишикори - 3390 т.10. Джон Изнър - 3155 т.….19. ГРИГОР ДИМИТРОВ - 1835", "date": "2018.11.05", "title": "Григор Димитров вече е 19-и в света"}
{"url": "https://offnews.bg/politika/ventci-mitcov-uvazhaemi-grazhdani-na-sofia-vie-za-sazhalenie-ste-n-691315.html", "text": "По начина, по който функционират правилата на Общински съвет, референдум в София не може да има. На хартия може, но всъщност референдум никога няма да се случи. Това каза общинският съветник от партия Глас народен Венци Мицов на пресконференция на Политическа група 5 за референдума за инсталацията за изгаряне на RDF гориво, проведена в БТА днес. Общинските съветници от ПГ 5 говориха за предстоящата сесия на Софийски общински съвет в четвъртък, на която ще се гласува дали да бъде проведен референдум за изграждането на третия етап от столичния завод за отпадъци - инсталацията за горене на RDF гориво в ТЕЦ София.От групата призовават за референдум, тъй като според тях това е единственият начин да се проведе информационна кампания, в която да се чуят всички доводи \"за\" и \"против\". Групата подчерта, че не се обявява против приемането на заема или изграждането на каквато и да било система - според тях просто съществуват по-добри алтернативи. По думите им технологията е избрана преди 10 г., но досега е станало ясно, че има много други начини за оптимизация на процеса.Според групата, изграждането на инсталацията би предоставило скрита държавна субсидия за провалящо се предприятие, което не би получило финансиране в свободни пазарни условия. Велков подчерта, че приемането на договора със столичната ТЕЦ също би означавало, че градът обещава да я снабдява с 180 000 тона RDF отпадъци на година. Това е в разрез с дългосрочните цели, които би трябвало да гоним, тъй като вместо да се стремим да намаляваме отпадъците си, ние бихме се задължили да ги произвеждаме.Като пример за обратна на тази практика, той даде завода за отпадъци в Любляна, Словения, който е построен по същото време с този в София, отново по европейски проект. RDF отпадъците, които се произвеждат там обаче, се пращат за ползване в съседна Австрия.Според общинските съветници от ПГ 5 често цитираният пример със завода за отпадъци във Виена като добра практика е неподходящ, тъй като Виена и София имат различни географски условия, а и в завода в Австрия директно се гори суров битов отпадък вместо RDF гориво. Заводът там е построен през 1969 г., когато тази технология е била сред най-добрите решения.Според Симеон Славчев обаче сега разполагаме с много по-добри алтернативни варианти, които е важно да бъдат разгледани. За тази цел той предлага сформирането на независим екип от експерти, които да изследват всички възможни опции. Според него е важно да не се пренебрегват и нашите учени в БАН, които биха могли да допринесат с експертизата си към дискусията.Общинските съветници от ПГ 5 също така казаха, че са внесли предложение в СОС за промяна в наредбата за формирането на бюджета на Софийска община. Според тях не е правилно общинските съветници само да гласуват бюджета, а е нужно и да получават адекватен достъп до процеса по формирането му. Според тях е правилно гласуването да е с квалифицирано, а не с обикновено мнозинство. ", "date": "2018.11.05", "title": "Венци Мицов: Уважаеми граждани на София, вие, за съжаление, сте незаконни"}
{"url": "https://offnews.bg/ikonomika/biudzhetat-na-bsp-6400-leva-pomosht-za-vtoro-dete-po-visok-danak-sam-691313.html", "text": "Еднократна помощ от 6400 лева при раждането на второ дете е предвидена в алтернативния бюджет за 2019 г. на БСП, който бе представен от лидера на червената партия Корнелия Нинова днес.Идеята на бонуса обаче е тези пари да не се дават на общо основание, а само на семейства, в които и майката, и бащата работят и се осигуряват.В алтернативният бюджетен вариант на БСП е предвидено и въвеждането на прогресивно подоходно облагане, но в доста мек вариант. От левицата предлагат за всички доходи до 3900 лева на месец да се запази ставката от 10 процента, която е валидна в момента. За по-високите заплати е предвидено да се начисляват по-високи налози със стъпка от 1300 лева. Така например за доходи от 3901 до 5200 лева ставката е 12,5%, а за тези от 5201 до 6500 лв. - 15%.Според изчисленията на БСП едва 2% от хората в страната получават заплати над 5000 лева, а само 0,2% - над 20 000 лева на месец.От Столетницата предлагат също така минималната работна заплата догодина да стане 640 лева и да се преизчислят старите пенсии - нещо, което не е правено от 2009 г.Социалистите се обявиха за запазване на корпоративния данък на сегашната ставка от 10 процента, но при ДДС настояват за по-ниски ставки за лекарствата (9% вместо сегашните 20 на сто) и за хляба (5 на сто).Друга идея в областта на образованието е да се въведе правило за 1 учебник по всеки предмет и помагалата да са безплатни за всички ученици от 1-и до 12-и клас.Нинова разкритикува практиките на бюджетиране на управляващите от ГЕРБ.Затова от червената партия ще предложат законопроект, според който правителството ще получи правото да харчи само 1 процент от отчитания излишък.", "date": "2018.11.05", "title": "Бюджетът на БСП: 6400 лева помощ за второ дете, по-висок данък само за доходи над 3900 лв."}
{"url": "https://offnews.bg/obshtestvo/iskate-da-razviete-potentciala-si-euandme-689774.html", "text": "Искате да развиете потенциала си?Европейският съюз е инвестирал 86 милиарда евро, за да даде по-атрактивни шансове за заетост на своите граждани.Можете да научите повече на  - кампания на Европейската комисия, която запознава младите хора в възможностите им като европейски граждани.", "date": "2018.11.05", "title": "Искате да развиете потенциала си? #EUandME"}
{"url": "https://offnews.bg/ikonomika/kolko-ni-struva-tegleneto-ot-bankomat-sravnenie-mezhdu-taksite-na-ban-691204.html", "text": "Къде отиват парите ни?Освен за храна, сметки, транспорт и другите пера в личния ни бюджет, част от тях \"изтичат\" - забелязано или не - в банките всеки път (с две изключения), когато теглим от банкомат.Колко ни взимат те, когато теглим от банкомат на банката, в която е сметката ни и колко дърпат, когато наблизо няма такъв и се наложи да използваме друг?Следните две таблици дават отговора, актуален към 1 ноември 2018 г. Таксите бяха публикувани за пръв път Българската народна банка на 31 октомври, а впоследствие - актуализирани.  функционира от 31 октомври 2018 г., огласяването на тези данни се изисква от Директива 2014/92/ЕС на Европейския парламент и на Съвета относно съпоставимостта на таксите по платежните сметки, прехвърлянето на платежни сметки и достъпа до платежни сметки за основни операции и е в съответствие със Закона за платежните услуги и платежните системи.OFFNews вече публикува част от информацията, включваща сравнение между таксите на банките за откриване, поддържане и закриване на разплащателна сметка. А ето колко плащаме на банката, в която е сметката ни, за да получим от банкомат част от собствените си пари:А ето колко ни взима, ако теглим от банкомат на друга банка, различна от тази, в която е сметката ни:", "date": "2018.11.05", "title": "Колко ни струва тегленето от банкомат? Сравнение между таксите на банките (обновена)"}
{"url": "https://offnews.bg/nashite-avtori/za-tikvite-i-horata-691293.html", "text": "В този текст става въпрос за тикви, но е предназначен за хора.Започвам. На нашето квартално пазарче продават тикви. Пазарче като пазарче. Софийско - скъпо и пълно с прекупвачи, които се опитват да минат за производители. Предимно римляни (както са известни по нашите земи).Денят е 29-ти октомври. Ден преди хелоуин.Тиквите са по двадесет лева бройката. Искам да си купя тиква, ама двадесет лева… Бамааму и тиквата. Иначе хубави тикви. Тиквести. Спирам се и питам продавача:- Може ли тиквата за пет лева?- Не!- Защо?- Щото е тиква. Американска.- Стига бе, внос на тикви от Америка? – съмнявам се аз.- Специални са. За хелоинтата.Разбирам, че празникът моделира цените, ама чак пък двадесет лева…- Много пари, бе.- Утре е хелоинтата. Сега тиквите са като елхите на Коледа.- Да, но все пак това е тиква, а и двадесет лева…- Еми… Така е. Убавото е скъпо.- Десет?- Ц- Малко ли е за една тиква? Това е кило и половина месо.- Па купи си месо! - Хили се търговецът - Утре е хелоинтата. Работим на открито. Нали разбираш… Ако нема да купуваш, ае бегай, че ми праиш опашка.Зад мен никой не стои. Хора минават, гледат тиквите за по двадесет лева и цъкат като на двадесет лева.Тръгвам си разстроен и без тиква.Денят е 2-ри ноември.Разхождам кучето и минавам през пазарчето. Същото пазарче, същите тикви, същите римляни, но вече върху тиквите има друга цена. 1 лв бройката.Спирам се и гледам тиквите. Доста мисли ми идват в главата. Пазарна икономика и други дрън-дрън глупости…Римлянинът, като умен и добър търговец, ме кани:- Момче, земи си тиква!- За кво ми е? – веднага му влизам в тона.- Е па за кво… Да си я ядеш.- Не обичам тикви.- Тая ще я заобичаш. Българска тиква. Пазарджишка. Екстра. Сладка като мед.- И кво като е българска?- Сладка е. Ако не ти, кучето да я яде.Кучето се облизва. То, щом яде джанки, съм сигурен и че на тиквата няма да и прости.- Кучето такива тикви не яде? – му отговарям гордо - Само американски от тези за херлоинтата. Ама те са по двадесет лева парчето и явно не ти вървят. Гледам нямаш такива…Търговецът ме гледа неразбиращо.Фръцвам се и продължавам като руски атомен ледоразбивач по пътя си. Хем ми е добре, хем ме е яд, че оня нищо не схвана.", "date": "2018.11.05", "title": "За тиквите и хората"}
{"url": "https://offnews.bg/ikonomika/revizoro-tcenite-na-gorivata-sa-visoki-zaradi-opek-darzhavata-ne-moz-691298.html", "text": "Високите цени на горивата в момента се определят от страните, производителки на петрол, и държавата няма механизми, с които да ги намали. Това заяви депутатът от „Обединени патриоти” Емил Димитров – Ревизоро по Нова тв. Той подчерта, че високите цени се определят от ОПЕК, а от цената на петрола зависи и цената на горивата.САЩ наложи санкции на Иран. Иран е третият по големина производител на петрол. В момента, в който Иран няма да може да разпространява, трябва някой да компенсира количеството, затова цените се вдигат”, даде пример народният представител. Той посочи, че високите цени не са изгодни и за производителите и търговците на горива у нас, тъй като водят до увеличение на контрабандата и сивия сектор. „Високата цена на горивата на никого не е приятна, за държавата също не е добре. Държавата взима ДДС и акциз – да го намали или да не го взима, за да бъдат евтини горивата? Тогава протестиращите, които смятат, че държавата има лостове да намали цените, да кажат на кои да не даваме заплати, пенсии, застраховки, култура, образование. Защото държавата, за да функционира, взима данъци, мита, такси”, коментира Емил Димитров - Ревизоро.", "date": "2018.11.05", "title": "Ревизоро: Цените на горивата са високи заради ОПЕК, държавата не може да ги регулира"}
{"url": "https://offnews.bg/medii/bsp-sofia-startira-radiopredavane-sofijska-tribuna-691300.html", "text": "Столичната организация на БСП стартира едночасово тематично седмично предаване \"Софийска трибуна\" по радио \"Фокус\". Началото ще бъде поставено днес от 17,00 до 18,00 часа.Гости на старта на предаването ще бъдат председателят на БСП - София Калоян Паргов и бившият министър на културата Георги Йорданов.Слушателите ще имат възможност да чуят от първо лице коментар за миналото и настоящето на София, както и интересни факти, свързани с това какво е планирано да се случи в града ни.Предаването на БСП - София \"Софийска трибуна\" ще се излъчва всеки понеделник от 17,00 до 18,00 часа по радио \"Фокус\".", "date": "2018.11.05", "title": "БСП - София стартира радиопредаване Софийска трибуна"}
{"url": "https://offnews.bg/112/brakonieri-ubiha-blagoroden-elen-kraj-svilengrad-691299.html", "text": "Останките на кошутата Кибела бяха открити близо до Свиленград.Кошутата е намерена след сигнал на експерти от фондация По-диви Родопи и проверка на място с представители на РУ Свиленград и РДГ Кърджали.Фондацията от години работи за връщането на тези животни в Източните Родопи. Благородният елен е един от общо 80-те освободени животни през последните пет години. Кибела бе освободена заедно с още шест други кошути на територията на дивечовъден участък \"Студен кладенец\", Източните Родопи през февруари тази година. На пет от освободените благородните елени експертите поставени GPS GSM предаватели, което позволява на екипа да следи всяко тяхно движение в реално време. С помощта на новите технологии половин година по- късно със съжаление научихме, че един от тях е станал жертва на бракониери. „Надяваме се съвместните дейности на полиция, горски и ловни експерти и природозащитни организации да доведат до залавяне на бракониерите, които да бъдат адекватно наказани“, каза Стефан Аврамов, отговорник за разселването на елените към Фондация „По- диви Родопи“. За намирането на трупа помага и включването на специален екип за борба с отровите, който от години патрулира в Източни Родопи. Благодарение на специално обученото куче Барс експертите и полицията бързо намират останките и извършват оглед на местопроизшествието.По случая е образувано е досъдебно производство по Наказателния кодекс. В случай, че бъдат заловени освен наказанието по НК, бракониерите ще трябва да се разделят с правото си на лов и да заплатят сериозно обезщетение за убитото животно. Благородният елен е едно от често рисуваните диви животни в тракийските гробници. За съжаление видът е бил почти изчезнал от района заради бракониерство, като отделни животни са запазени по граничните части на Източните и Западните Родопи в държавно ловно стопанство \"Женда\".Възстановяването на популацията от елени лопатари и благородни елени се осъществява рамките на проекта „Опазване на черните и белоглавите лешояди в Родопите“, разработен от Rewilding Europe, в партньорство с Фондация По-диви Родопи, Българското дружество за защита на птиците. Проектът е финансиран по програмата LIFE на ЕК. ", "date": "2018.11.05", "title": "Бракониери убиха благороден елен край Свиленград"}
{"url": "https://offnews.bg/politika/dogan-zastrashen-ot-chuzhda-darzhava-i-atentat-tvardi-nso-691321.html", "text": "НСО охранява Ахмед Доган заради заплаха както от територията на страната, така и извън нея. Това се посочва в отговор на службата, който е пратен на питане на вицепремиера Валери Симеонов. От пресофиса на Симеонов оповестиха отговорите на поредно запитване, което Симеонов е отправил до службата. От отговорите на НСО става ясно, че решението за охрана на Доган е взето на базата на информация на Военното и Външното разузнаване, които открили заплаха за почетния председател на ДПС както от територията на страната, така и извън нея.  В отговора се посочва:От отговора става ясно също, че Доган се охранява едва от 2009 година, но не се дават друга информация, свързана с вида на охраната, защото така може да се улесни \"планирането и извършването на опити за терористични действия или друго посегателство\".Очаквано от службата отказват да дадат отговор за това каква е изразходваната сума за охраната на Доган, но посочват, че тя е многократно по-малка от сумарната сума за охрана на останалите лица, които имат право на НСО по закон - президент, председател на Народното събрание, премиер, вицепрезидент и главен прокурор.Симеонов прави и коментар по отговорите, от който не става съвсем ясно дали вече е на позиция, че НСО трябва да охранява Доган. Самият той заявява, че общият размер на месечните разходи за охрана на почетния лидер на ДПС \"нямат нищо общо с разпространяваните от медиите суми и са съизмерими с месечното възнаграждение на един телевизионен водещ от сутрешен блок или на началник отдел в държавно търговско дружество\".И допълва, че Доган е охраняван по същия ред, по който са били охранявани и Лютви Местан, Румен Петков, Иван Искров, и др.Неясно защо Симеонов прави аналогия с времето на социализма, когато десетки хиляди хора по политически причини са загубили живота си и са били репресирани, с новата история на страната след 1989 г., когато \"не е допуснат случай на политическо убийство с изключение на убийството на Андрей Луканов по неизяснени политически или икономически причини\".\"Подобен случай не бива да се допуска днес, когато България вече е член на Европейския съюз, а не на Варшавския договор\", посочва двусмислено вицепремиерът и допълва, че ще продължи да се интересува от охраната на Доган.Текстовете, които позволяват охраната на лица, които не са в активния политически живот на страната, бяха гласувани през 2014 г. Въпреки че по това време депутатите от Патриотичния фронт се изказват срещу тези промени и дават гласа си срещу тях, при окончателното гласуване на закона едва трима патриоти присъстват в зала. Двама от тях дават съгласието си за влизане на закона в сила, въпреки че в него вече е приет и текстът, срещу който са се обявили по-рано. Така на практика групата на ПФ \"парафира\" възможността Ахмед Доган да има охрана от НСО с държавни пари.", "date": "2018.11.05", "title": "Доган застрашен от чужда държава и атентат, твърди НСО"}
{"url": "https://offnews.bg/obshtestvo/sv-sinod-se-sabira-izvanredno-zaradi-ukrainskata-tcarkva-691296.html", "text": "Светият синод на БПЦ решава на извънредно заседание днес дали да подкрепи предложението за свикване на Всеправославен събор по въпроса за самостоятелна украинска църква. Митрополитите ще решат дали подкрепят предложението на руския патриарх Кирил за свикване на Всеправославен събор за решаване на възникналите в православната църква противоречия или ще излязат със собствена позиция\", заяви Николай Георгиев, пиар на Светия синод, цитиран от Нова тв. На 11 октомври цариградският патриарх Вартоломей I се съгласи да признае независимостта на украинската православна църква от Московската патриаршия. Московската патриаршия взе решение за прекъсване на всякакво общение с Цариградската патриаршия. Преди ден президентът на Украйна Петро Порошенко и Вселенският патриарх Вартоломей подписаха споразумение за създаването на самостоятелна украинска църква. Украинската православна църква е под върховенството на Руската православна църква от далечната 1686 година.", "date": "2018.11.05", "title": "Св. синод се събира извънредно заради украинската църква"}
{"url": "https://offnews.bg/obshtestvo/sled-kato-ostana-bez-kola-maia-manolova-otkriva-priemna-vav-vlaka-691303.html", "text": "Реформата на НСО се свежда до това националният омбудсман да не разполага с кола и шофьор, които да използва, за да бъде при гражданите. Това заяви Мая Манолова в сутрешния блок на бТВ.Преди дни стана ясно, че през следващата година по решение на финансовия министър Владислав Горанов се отнема служебният автомобил, с който пътува Манолова. В коментар за bTV той дори заяви, че омбудсманът ползва НСО като такси.Манолова подчерта, че в становищата си по трите бюджета за следващата година не е повдигала въпроса, защото го смята за дребен. Въпреки това тя посочи, че администрацията ѝ има две стари „баничарки”, една от които не е в движение, както и една лека кола, с която трябва да се обикалят затвори, детски институции и гранични пунктове при експулсиране – и няма как да свали колегите си от автомобилите.А в разчета за следващата година пари за ново превозно средство няма.Въпреки това Манолова е категорична: \"Аз ще се справя. Няма да ме спрат с подобни предложения\".Омбудсманът ще използва обществен транспорт, за да ходи на изнесени приемни – и ще превръща пътуванията си в срещи с гражданите. Така утре тя ще е във влака София – Варна, който тръгва в 6:55.Във фейсбук Манолова публикува разписанието на трена със следния текст:Според нея подобен модел трябва да се възприеме и от другите институции, за да бъдат те по-близо до проблемите на хората.Сред тези проблеми са промените в застраховането и обезщетенията за пострадали при ПТП. Манолова разкритикува начина, по който важни предложения се внасят с промени между 1 и 2 четене и без обществена дискусия. Освен това Манолова отбеляза, че извършителят на катастрофата може да бъде осъден да плати голямо обезщетение и така се повдига въпросът защо въобще плаща „Гражданска отговорност”.По подобен начин управляващите действат за приемането на 30 закона, посочи общественият защитник.Като потенциално засегнати тя даде като пример стотиците ранно пенсионирани бивши служители на силовите структури, които са в активна възраст, но няма да имат право да са държавни служители от началото на следващата година – след решение без мотиви и дебат.", "date": "2018.11.05", "title": "След като остана без кола, Мая Манолова открива приемна във влака"}
{"url": "https://offnews.bg/bojni/chetiri-medala-za-balgaria-na-svetovnata-mladezhka-karate-liga-v-meksi-691305.html", "text": "Българските каратеки се представиха отлична на завършилата в Мексико трета Световна лига за младежи. На турнира в Канкун петимата ни представители от КК Никон добавиха към спечелените 4 медала и голям брой точки за ранглистата на Световната карате федерация (WKF).В кат. 55. Денислав Стоянов завоюва сребро с достигането си до финал. При най-тежките Роберто Петров се пребори за бронза, след като бе ощетен от домакините на полуфинала. Завърналата се след контузия Ивана Каменова също доказа класата си със спечелването на бронз.Още едно трето място за България завоюва Теодора Цанева в дисциплината КАТА при изключителна конкуренция. Въпреки загубата в първия кръг при преднина до последно с 3:0 и допусната нелепа грешка в края, Моника Илиева подсказа огромен потенциал за възрастта си.Така равносметката на представителите на КК Никон от трите състояли се досега лиги са спечелените общо 8 медала. На клуба, грабнал наскоро отново национална комплексна титла на България, предстои последната лига през декември във Венеция, където страната ни ще участва с 9 състезатели.", "date": "2018.11.05", "title": "Четири медала за България на Световната младежка карате лига в Мексико"}
{"url": "https://offnews.bg/sviat/naj-tezhkite-sanktcii-ot-sasht-sreshtu-iran-sa-v-sila-ot-dnes-691302.html", "text": "Най-тежките санкции, налагани някога от САЩ на Иран, влизат в сила днес. Решението вече предизвика масови протести в страните производителки на петрол.Администрацията на американския президент Доналд Тръмп върна санкциите, отменени през 2015 година, съгласно ядреното споразумение. Те обхващат както Иран, така и държавите, които търгуват с ислямската република.Те удрят износа на петрол, банките и корабния транспорт, с други думи - сърцевината на иранската икономика.Днес влиза в сила втората група санкции от САЩ, .Хиляди иранци скандираха \"Смърт на Америка\" на митинг в неделя, отхвърляйки призивите за разговори. Президентът на Иран Хасан Рухани заяви, че страната ще продава петрол в нарушение на санкциите. Армията пък беше цитирана с изявлението, че ще проведе тренировки, с които да докаже отбранителната готовност на страната.Демонстрациите стават през 39-ата година от окупацията на американското посолство в Техеран*, която доведе до четири десетилетия взаимна враждебност.Президентът Тръмп коментира, че Иран вече страда от наложените санкции, които нарича \"много силни\". \"Ще видим какво ще се случи с Иран, но те не се справят добре - уверявам ви\", заяви Тръмп.Той върна санкциите срещу Иран, след като изтегли САЩ от ядреното споразумение от 2015 г. Вашингтон твърди, че иска да спре \"зловредната\" активност на Техеран, включваща кибер атаки, тестове с балистични ракети и подкрепа за екстремистки групировки в Близкия изток.*", "date": "2018.11.05", "title": "Най-тежките санкции от САЩ срещу Иран са в сила от днес"}
{"url": "https://offnews.bg/112/dete-postrada-ot-voltova-daga-na-zhp-kabel-691309.html", "text": "Дете е обгоряло от волтова дъга и е в болницата без опасност за живота след инцидент, при който попадна под високо напрежение.Сигналът за инцидента е подаден около 14.30 часа вчера на тел. 112 в Районно управление на МВР-Димитровград. По първоначални данни детето било паднало на жп линията на надлез в района на гарата в града.Изпратеният незабавно автопатрул е установил, че това е 13-годишно момче, което прескочило бетонен парапет, заобиколило е по външен бетонен трегер предпазна ограда с обозначение „Опасност – високо напрежение“, стъпило е на обходен проводник под напрежение, при което е обгорено от волтова дъга и е паднало до колоната на моста от източната страна.Момчето е транспортирано в пловдивската болница.Образувано е досъдебно производство.", "date": "2018.11.05", "title": "Дете пострада от волтова дъга на жп кабел"}
{"url": "https://offnews.bg/obshtestvo/posledniat-den-ot-zhivota-na-pochinalia-vnezapno-v-rila-54-godishen-tu-691297.html", "text": "През изминалата седмица в медиите беше съобщено за 54-годишен мъж, починал в Рила и „изоставен“ според някои публикации от „доскорошните си приятели“. Във форумите се появиха упреци и коментари за неподготвените туристи, които тръгват по джапанки и дънки в планината.Заради тях се налага да изляза от траурното си усамотение по внезапната смърт на брат ми Радо, починал на 27.10.2018 в 13:35 ч. на в. Дамга, района на Рилските езера и да разкажа това, на което станах свидетел в последните мигове от живота му.Денят беше прекрасен - тръгнахме група от 9 туристи от ЦПШ - Мальовица. Бяхме приятели, които заедно през изминалото лято преминахме по билото на Стара планина от връх Ком до нос Емине. Всички бяхме в добра форма и чудесно настроение, заради ясния ден и слънчевото време. С напредването по маршрута излезе вятър, а по-късно разбрах, че поривите му тогава са достигали 80 км/ч. Вървяхме стегнато и щяхме да сме слезли преди смрачаване. Достигнахме в. Мальовица, оттам тръгнахме към Додов връх, обядвахме и продължихме по маршрута. Снимахме се на плочата на Никола Додов и отново поехме над красивите Урдини езера, след което почна полегато качване на в. Дамга. Около 13:30 ч., точно 2-3 пилона преди самия връх брат ми, както вървеше на 10 метра пред мен, падна с лице към тревата и почина на място.Не спирахме да му викаме „Радо, дишай!“. Водачът успя да се свърже първо с дежурния екип на ПСС, а после и с телефон 112. Свързаха ни с лекар и след уточняващи въпроси започнахме да правим масаж на сърцето и изкуствено дишане. Това продължи около 40 минути.Мисля, че приятелите ни не спираха само заради мен. За тях е било ясно, че няма пулс от самото начало. Не можехме да повярваме, защото той беше здрав, без никакви оплаквания. След като приехме, че опитите ни да върнем Радо към живота са безуспешни, зачакахме обаждане от ПСС с инструкции какво да предприемем. Местността беше открита, почти нямаше обхват на мобилните оператори, а силният вятър допринасяше за лошата връзка.Около час след смъртта, около 14:40 ч. от ПСС съобщиха, че екип от отряд „Дупница“ тръгва към мястото и иска отново точни координати, както и информация за числеността на групата. Спасителят ни посъветва жените да слязат и помоли поне част от мъжете да останат, за да помогнат с пренасянето на тялото. По думите му екипът спасители щеше до 3 часа да е на мястото. Аз казах, че ще остана, но мъжете настояха да тръгна заедно с жените. Слизайки надолу, се свързахме няколко пъти с нашите приятели и на въпроса „Дойдоха ли ПСС?“ отговорът беше „Още не“. Притеснихме се – повече от 4 часа след даването на сигнала и уверение, че ПСС идват към върха нямаше никой. Едното момче от групата ми беше дало неговите ръкавици, нямаха достатъчно храна горе, а и духаше все по-силен вятър. Като се движиш, е добре, защото бяхме добре екипирани, но като спреш, е лошо – започваш да замръзваш. А и денят преваляше, слънцето залязваше и във високата планина става истинска зима.Научихме, че единият човек от нашата група е започнал да измръзва и се е чувствал зле. Затова се е наложило да се движат и да слязат по-ниско. Друг имал херния и не можел да помогне в свалянето на тялото. Обсъждали дали част от групата да не се придвижи към хижа „Рилски езера“. В района на езеро „Сълзата“, към 18:15 ч. , т.е. четири часа и половина след трагедията, забелязали екипа на ПСС. Мястото е отдалечено на 15-20 минути от лобното място. Спасителите продължили към върха, а мъжете от нашата група останали, за да обсъдят как да постъпят двамата, които не могат да помагат. Накрая решили всички да се върнат. Така последвали планинските спасители. Когато наближили, чули телефонен разговор на един от тях и думите „Те са го изоставили“. Това съобщение завладя медийното пространство още същата вечер, а форумите се изпълниха с обвинения. Приятелите ни съдействаха на спасителите през цялото време и наравно с тях са участвали в пренасянето на тленните останки.Истината е, че в планината трябва да се вземат гъвкави и бързи решения, защото времето е динамично – трябва да се съобразява вятър, температура, светла част, проходимост. Водачът трябва да мисли в този момент за живота на живите – затова изпрати жените надолу, затова и след четири часа и половина чакане са поели с мъжете към „Сълзата“.Не бива чрез смъртта на брат ми някои да си правят пиар и да се изкарват героите на деня за сметка на други, които са „изоставили“ един обичан от всички нас човек. Аз бях там и видях, че всички постъпиха геройски – и водачът, момчето, което правеше сърдечен масаж, и останалите мъже, които чакаха ПСС четири часа и половина на ветровития връх.Радо и аз сме щастливи, че познаваме хората, с които тази година направихме Ком – Емине и поставихме рекорд за най-дъждовно минаване по маршрута. Това ни сплоти и сближи – ще останем приятели за цял живот. Чиста ми е съвестта, че не съм изоставила брат ми, както съм сигурна, че останалите край тялото му са направили това, което е трябвало. В планината трябва да се мисли за всичко и най-вече хората да се приберат живи и здрави. Мисля, че всички си свършиха работата и помогнаха според възможностите си. Благодаря за усилията на приятелите ни, доброволците от ПСС и лекарите. Единствено бих призовала за повече човечност в подобни случаи и повече уважение към мъката.", "date": "2018.11.05", "title": "Последният ден от живота на починалия внезапно в Рила 54-годишен турист: разказът на сестра му"}
{"url": "https://offnews.bg/futbol/plamen-markov-borbata-za-titlata-shte-bade-nepredvidima-691308.html", "text": "Спортният директор на ЦСКА Пламен Марков сподели пред \"Тема Спорт, че \"червените\" са си осигурили спокойствие след важния успех при гостуването на Локомотив Пловдив с 1:0.\"Не искам да взимам отношение за играта на отбора, защото има треньор, който трябва да прави тези коментари. Не ми е работа на мен. Ясно е, че тази победа над Локо е много важна за нашите амбиции и самочувствие.Идва и в добър момент, когато трябва да се държим близо до лидерите в първенството. Ако бяхме завършили наравно, такъв негативен резултат щеше да породи безпокойство около отбора. Но в ЦСКА напрежението е всеки ден.Купуваш си спокойствие за ден-два след победа, но после идва следващият мач и няма за кога да се отпускаш. Важното е сега да не отпускаме газта и да продължим да печелим срещите си.Първенството е доста по-интересно, след като и Левски се намеси в битката за титлата. Това прави борбата много по-непредвидима, а напрежението върху Лудогорец – по-голямо.По селекцията думата има треньорът, който трябва да каже на кои позиции иска нови попълнения\", каза Марков.", "date": "2018.11.05", "title": "Пламен Марков: Борбата за титлата ще бъде непредвидима"}
{"url": "https://offnews.bg/kultura/grupa-vdahnovena-ot-led-zeppelin-oglavi-klasatciata-na-billboard-691304.html", "text": "Вдъхновената от Led Zeppelin американска банда Greta Van Fleet измести Лейди Гага и оглави класацията на Billboard за най-продаван албум в САЩ.Събитието е емблематично, защото за пръв път от много години банда, която носи духа на рока от 70-те, но не е съставена от динозаври, бие по продажби всички изпълнители в комерсиалните стилове, при това още в първата седмица от появата си.Неочаквано е и второто място. Повече продажби от пуснатия едва преди 3 седмици албум на Лейде Гага имат и доста тежките Disturbed.Албумът Anthem of the Peacefull Army излиза на 19 октомври 2018 г. и само в първата седмица има 80 000 продадени еквивалентни албума (мерна единица, която включва всички възможни носители).Албумът е трети в класацията в Германия, шести в Швеция и Италия, седми в Нова Звеландия, десети в Австралия, 12-и в Обединеното кралство.А това е едва първият дългосвирещ (LP) албум на групата. Досега тя има 2 EP-албума с дължина около 30 минути с по 8 песни в тях, като 4 от песните във втория са същите като в първия.Този втори EP-албум също е в класацията за най-продавани албуми вече 50-а седмица, при това на завидното 30-о място, изпреварвайки по-пресни албуми на звезди като Ариана Гранде, Ед Шийрън, Шер, Принс и Елтън Джон.Неочакваната популярност на Greta Van Fleet в комерсиалните класации предизвика взрив от коментари и анализи. Авторитетното музикално издание  нарича дебюта им \"вдървен, банален, прекалено възхваляван ретро-фетишизъм\". са далеч по-милостиви към тях: \"Грета Ван Флийт\" изглеждат, звучат и се държат като че ли са израсли в лабораторията на някой обичащ класическия рок луд учен\" и освен очевидното им влияние от Цепелин, отбелязва и въздействията на Vanilla Fudge, Free, Fairport Convention и Howlin’ Wolf.След статията на Pitchfork, Rolling Stone публикува нещо като отговор - дълга, аналитична и далеч , в която коментира влиянията в рока по принцип и в частност върху Greta Van Fleet.Billboard, разбира се,  до небесата, говорейки за влиянието на големите върху тях, но в силно положителн контекст. Няма как да е иначе - в момента те са звездите му.Какво смятат самите Грета Ван Флийт по въпроса?Може би най-напред да кажем кои са те. Родени са и са израсли в град Франкенмут, щата Мичиган. Трима от тях са братя от доста бедно семейство. Певецът Джош и китаристът Джейк Киска са близнаци на 22 г. Басистът Сам Киска е на 19 и също като Джон-Пол Джон свири и на клавишни. Четвъртият е барабанистът Дани Вагнер, също на 19 - едно от малкото деца на тяхната възраст в 4-хилядния Франкенмут. Едва ли ще се изненадате, че любимият му барабанист е Джон Бонъм.Още по-откровен е китаристът Джейк Киска: \"След като години наред интензивно изучавах какво прави  Джими Пейдж, накрая стигнах до точката, в която знам как мисли той\".Певецът Джош обаче е по-резервиран към сравненията с Робърт Плант. Има влияние, да - няма как да няма. Но до гимназията не знаех кои са Led Zeppelin.Какво казва за тях Робърт Плант?Може би преди това трябва да знаете, че той не е никак щедър на похвали и е разкостил не един и двама, които са се опитали да му подражават. За тях и по-специално за Джош обаче казва:След което с типичния си английски хумор подкача Джош, затова, че е казал, че повече е повлиян от Aerosmith, отколкото от Цепелин, което очевидно не е истина.Коментар на автораКогато за пръв път, преди около половин година, чух Greta Van Fleet, не ми харесаха много. И на мен ми се сториха като копие на Led Zeppelin, по-добро от Black Crows, но по-лошо от Kingdom Come.В тази половин година кой ли не ми говори за Greta Van Fleet. Приятели, чийто вкус ценя, непознати и полупознати, които са чули, че харесвам Цепелин. Такова събитие в музикалния свят, за което хората имат нужда да говорят и да коментират, да обсъдят или сравнят вкуса си с някого, не съм виждал от началото на 90-те, когато избуя Сиатълския рок.Преди няколко дни, след поредната ситуация, в която всички около мен говореха за Greta Van Fleet, си ги пуснах пак и установих, че не знам какво да мисля - на места ми звучат като фарс на Цепелин, на места ми звучат толкова истински, все едно Цепелин са пуснали нов албум, но не след In Through the Out Door и Coda, а направо след Led Zeppelin I.Но каквото и да си мислех, исках да ги слушам пак и пак, защото такава енергия, напомняща знаменитата легенда за сделката с Дявола на Цепелин, съм усещал много рядко.Най-накрая реших да се информирам за тях и се оказа, че току-що са оглавили класацията на Билборд. Най-обективната класация, защото се прави на база продажби. Класацията, която от години никой фен на рока не следи, защото е обсебена от някакви хора, които очевидно си имат фенове, но нямат нищо общо нито с мен, нито с рока.Тогава си казах, че явно се случва нещо голямо. Не само на мен, а на всички им е писнало от продължаващата вече няколко десетилетия анти-рок мода и искат нещо, което напомня за вакханалията от края на 60-те, когато морето е било до колене, а мечтите, че светът може да е по-добър - на една революция или на едно цвете разстояние.Дали Greta Van Fleet ще повлекат такава вълна - не знам. Може наистина да се окажат само имитатори. Но факт е, че за първи път от години масовият, а не изтънченият вкус жадува за такава музика.В един от коментарите под клиповете им някой си фен казва: Те вече са Led Zeppelin, а дори още нямат своята Stairway To Heaven. А аз си мисля, че може би от това дали ще направят своята Stairway to Heaven или не, зависи посоката, в която ще тръгне модата в музиката в следващото десетилетие.", "date": "2018.11.05", "title": "Група, вдъхновена от Led Zeppelin, оглави класацията на Billboard"}
{"url": "https://offnews.bg/politika/jordan-tconev-triabva-da-se-uskori-demontazhat-na-upravlenieto-dps-i-691307.html", "text": "ДПС е поело курс към предсрочни избори. Движението иска да бъде изготвена програма за извеждане на страната от кризата с хоризонт от 10 г. с широка парламентарна и извънпарламентарна подкрепа. Тази програма да се изпълнява от партията, която дойде на власт. Това обяви Йордан Цонев по Нова тв. Изборите ще посочат кой печели и спечелилият ще изпълнява тази програма, обясни Цонев и допълни, че ДПС работи много активно по осъществяването на тази идея. Трябва да се ускори демонтажът на настоящия управленски формат, защото управляващите не провеждат реформи, каза заместник-председателят на парламентарната група на ДПС. Според него настоящият парламент е изчерпан и едва ли би могъл да създаде друг тип мнозинство и друг тип управление. Въпреки искането за предсрочни парламентарни избори, Цонев добави, че той би подкрепил данъчната реформа на ГЕРБ. Това са инструменти от нашата управленска програма и ние компромис с нея няма да направим\", каза Цонев.През последната седмица Народното събрание на два пъти не успя да проведе заседание, защото БСП и ДПС блокираха събирането на кворум. Цонев казва, че ДПС не прави игри с кворума, защото това е парламентарен политически инструмент, с който се цели да се постигнат определени политически цели.“Управление от типа, каквото има в момента, няма да доведе страната доникъде“, категоричен бе Цонев. Той обясни, че внесеният от правителството бюджет е предизборен и не е съобразен с икономическите реалности. “Бюджетът увеличава разходите и не отговаря на икономическия цикъл на страната. Той е ориентиран към целта на управляващите да спечелят следващите избори“, смята Цонев. ", "date": "2018.11.05", "title": "Йордан Цонев: Трябва да се ускори демонтажът на управлението, ДПС иска предсрочен вот"}
{"url": "https://offnews.bg/112/sluzhitelka-na-mvr-se-samoubi-kato-skochi-ot-blok-691325.html", "text": "42-годишна служителка на Областната дирекция на МВР в Пловдив се е самоубила тази сутрин, като е скочила от висок етаж на жилищен блок в кв. Кършияка.Това съобщава „Фокус”, като се позовава на говорителя на полицията в Пловдив.Инцидентът е станал тази сутрин, около 07.00 часа.Засега не са ясни причините за случилото се.Местни медии твърдят, че става въпрос за здравословни проблеми, които е имала жената. ", "date": "2018.11.05", "title": "Служителка на МВР се самоуби, като скочи от блок"}
{"url": "https://offnews.bg/bojni/treniorat-na-fiuri-izuchavame-vsichki-drebni-neshta-koito-uajldar-pr-691322.html", "text": "Треньорът на Тайсън Фюри - Бен Дейвисън сподели, че внимателно се изучават навиците и дребните детайли около Дионтей Уайлдър преди битката между шампиона на WBC и Циганския крал.\"Без съмнение това ще бъде битка, изпълнена с много събития. Двамата са опасни и уникални боксьори. Това ще бъде епична битка.Всички боксьори в тежка категория могат да удрят, всеки може да ви съзаде проблеми след прецизна тупалка в брадичката. Не сме се фокусирали върху силата на Уайлдър, а върху неговата подвижност, бързина и нестандартност.Изучаваме неговите навици и обръщаме внимание дори на най-дребното нещо, което прави на ринга. Такива битки могат да извадят най-доброто от Фюри. Той е боксьор, който действа по-добре, когато противникът му е по-добър от него.Познавам Тайсън добре и знам, от какво се нуждае всеки ден, когато се събужда и отива в залата. През тази година взаимотношенията ни се задълбочиха. Дори и на външен вид, можете да видите колко много е постигнал.Това изисква голяма воля и постоянство. Той свърши много работа върху физиката си и това е само част от онова, което той показва в тренировките\", каза Дейвисън.Мегасблъсъкът между Фюри и Уайлдър ще се проведе на 1 декември в зала \"Стейпълс Център\" в Лос Анджелис.", "date": "2018.11.05", "title": "Треньорът на Фюри: Изучаваме всички дребни неща, които Уайлдър прави на ринга"}
{"url": "https://offnews.bg/obshtestvo/zakrivat-uchilishteto-v-krivina-niama-detca-691329.html", "text": "155 ОУ “Св. св. Кирил и Методий“ в с. Кривина, район Панчарево, ще бъде закрито, реши комисията по култура в Столична община.Искането е от кмета на района Димитър Сичанов, който обясни пред съветниците, че в началото на тази учебна година е имало общо десетина ученика в 155 училище. Децата са записани в училището в Казичене и в други близки до района училища. Сградата е в добро състояние и може да бъде използвана, правен й е ремонт, но деца няма, обясни Сичанов.Шефът на комисията Малина Едрева поиска ресорният зам.-кмет Тодор Чобанов и Сичанов да проведат срещи с Асоциацията на частните училища, както и с представители на действащи читалища в района, които се нуждаят от разширяване, и да им предложат сградата на 155-то ОУ. Целта е тя да не остане неизползване и да потъне в разруха. На следващото заседание на комисията след две седмици ще стане ясно има ли желаещи да наемат сградата. ", "date": "2018.11.05", "title": "Закриват училището в Кривина, няма деца"}
{"url": "https://offnews.bg/obshtestvo/vremeto-do-20-11-toplo-za-noemvri-i-pochti-bez-valezhi-691295.html", "text": "Спокойно, топло за ноември и почти без валежи ще е времето до 20-и, показва прогнозата на Националния институт по метеорология и хидрология, представена днес от метеоролога Анастасия Стойчева пред БНТ.Сутрините ще останат по-хладни, заради изстиването през по-дългата вече нощ. От днес температурите ще започнат постепенно да се понижават. Тази сутрин например са отчетени около 0 градуса. Толкова са били например в Кнежа в 6 ч.През следващите 15 дни най-ниските температури ще бъдат между 0 и 5°, по-високи по Черноморието, а най-високите - между 20 и 25°.Ноември е месец с доста \"шарено\" време през годините - максималните температури са достигали и до 25 градуса, и до минус 20 (1993 г.)От плътната, ниска облачност в Дунавската равнина и Горнотракийската низина ще има ръмежи, съвсем слаб дъжд, но нищо сериозно като количества. \"Октомври беше без никакви валежи в много райони, не се очаква да преодолеем тази криза с валежите и през първата половина на ноември\", каза Стойчева.Докато юни и юли бяха много валежни - натрупахме количества почти за година, от август е почти без валежи, с температури над нормата.", "date": "2018.11.05", "title": "Времето до 20.11.: Топло за ноември и почти без валежи"}
{"url": "https://offnews.bg/razsledvane/pravo-na-otgovor-da-otkradnesh-biznes-kradetcat-vika-drazhte-krade-691301.html", "text": "По повод статията ни  в редакцията на OFFNews беше получено опровержение по отношение на част от изнесените факти в статията.Става въпрос за спор между частни компании за отдаването на имот - соларен парк, под наем. На 19 октомври, в твърдишкото село Оризари пред погледите на униформени полицаи, представители на частна фирма, придружавани от адвокати и охранители, нарушават съдебно решение като буквално превземат частен имот, разрушават част от оградата му и отправят заплахи за саморазправа. Въпреки своевременно подадения сигнал за незаконните действия, полицаите не предприемат нищо за пресичането им.Спорът между фирмите е във връзка с отдадения под наем имот, като договорът за наем между собственика на парка - чуждестранната \"Сиус\" и \"Финикал\" - първоначално собственост на управителя на първата фирма, а впоследствие - продадена на германски гражданин, е оспорен в съда. Засегнатата страна по случая - адв. Петър Демерджиев, поиска право на отговор, като оспорва някои от фактите и констатациите в статията. Основната му теза, е че фирмата наемател на фотоволтаичния парк \"Финикал\" не може да бъде изгонен от съдебен изпълнител, както станало това на 19 октомври, тъй като съдът е издал изпълнителен лист спрямо фирма \"Сиус\" - собственика на обекта, но не и спрямо наемателя \"Финикал\". Причината е, че \"въвод въз основа на изпълнителен лист\" не се \"разпростира върху трети лица\". В изпратеното опровержение не се отговаря на твърденията дали частни охранители са демонтирали част от оградата на фотоволтаичния парк, както твърдят в сигнал до МВР \"Българско индустриално общество - Био Амрита\" ЕАД. В същото време, в телефонен разговор, адвокат Демерджиев заяви пред OFFNews, че оградата не е била демонтирана.В изпратения до редакцията на OFFNews текст се правят и твърдения за политическа намеса в случая, като пряко се замесва името на Димитър Абаджиев - консул в Шанхай. Според адв. Демерджиев, който държи опровержението му да бъде със заглавие \"Крадецът вика: дръжте крадеца\", всъщност се прави опит да се открадне бизнес, но не от фирмата, която представлява той, а от китайските собственици на електроцентралата.Според него - Комисията за енергийно и водно регулиране (КЕВР) е извършила незаконни действия спрямо представляваната от него компания наемател на електроцентралата \"ФИНИКАЛ“ ЕООД, за което са сигнализирани компетентните органи \"за осъществен натиск върху комисията от страна на г-н Димитър Абаджиев, който се манифестира и като действащ адвокат – съдружник в Адвокатско дружество „Петрова и Абаджиев“, БУЛСТАТ 175909259\".Според твърденията: \"Същият грубо и неправомерно протектира г-н Гуо Хайронг (собсвеник на „СИУС“ ООД) и пред КЕВР под предтекст, че като консул в Шанхай стимулира китайски инвестиции. Очевидно г-н Абаджиев не прави разлика между функциите си на консул и функциите си на адвокат, ангажиран от г-н Гуо Хайронг да защитава неговия частен интерес като използва положението си на представител на Българската държава, за защита на частни интереси и то на лица със съмнителен криминален статус. Зад дружеството („БЪЛГАРСКО ИНДУСТРИАЛНО ОБЩЕСТВО БИО АМРИТА“ АД пък стои икономическия интерес на Иван Димов (бившият депутат от СДС, после член на ВСС от квотата на ДПС, напуснал заради съмнения за корупция във връзка с добре познатата афера „Красьо Черния“, развила се в съдебната система и сега председател на частен арбитражен съд, чийто заместник е самият г-н Абаджиев). Дружеството „БЪЛГАРСКО ИНДУСТРИАЛНО ОБЩЕСТВО БИО АМРИТА“ АД, е тясно свързано с г-н Димов, доколкото собственик на капитала на това дружество е съпругата на г-н Димов\", посочва още в опровержението си адвокатът.Пълен текст на опровержението: УВАЖАЕМИ ГОСПОДА,Обръщам се към Вас в качеството ви на издатели на сайта https://m.offnews.bg В посочения по - горе материал в нарушение на чл. 1.1.6 от Етичния кодекс на медиите не е взето нашето становище като заинтересована страна и е изнесена невярна и опозоряваща / дори граничеща с набеждаване в престъпление / информация. Възползвайки се от правото си на отговор като засегнато лице, уличено в кражба на бизнес, превзело чужда собственост, моля да публикувате опровержение със следния текст:„Крадецът вика „Дръжте крадеца“Пълномощник съм на дружеството „ФИНИКАЛ“ ЕООД, ЕИК 130778595, с управител на дружеството – немският гражданин Винфрид Алфонс Фишер.Съгласно тристранно споразумение № 1 от 18.11.2013 г. към договор № 1083 от 30.09.2013 г, сключено между крайния снабдител ЕВН България Електроснабдяване ЕАД, „ФИНИКАЛ“ ЕООД и „СИУС“ ООД, довереното ми дружество замества изцяло „СИУС“ ООД в правата и задълженията по Договор за изкупуване на електрическа енергия, произведена от възобновяеми източници №1084/30.09.2013г. Налице е и Договор за наем, вписан с вх. №5535/24.07.2013г. по описа на Служба по вписванията – Сливен. Към посочения договор за наем са сключени и два броя анекси, подписите под които са нотариално заверени – Анекс № 1 от 03.06.2013г. и Анекс № 2 от 18.11.2013г. В последния изрично е уговорено, че договорът за наем се сключва за срок от 3 години, считано от 18.11.2013г. Т.е. така уговореният срок изтича на 18.11.2016г. В Раздел II – Срок, Предаване и приемане, т. 3.1. от Договор за наем от 03.06.2013г., вписан с вх. рег. № 5535 / 24.07.2013 г. по описа на Служба по вписванията – Сливен, изрично е предвидено, че срокът на договора се удължава автоматично с нов 3 /три/ годишен период при писмено искане от страна на Наемателя, отправено до Наемодателя до 5 дни преди изтичане на срока по договора / т.е. преди 18.11.2016г., съобразно уговореното в Анекс № 2 от 18.11.2013г. /. Такива искания са отправени няколкократно до управителя на „Сиус“ ООД – г-н Хелмут Панитц, а по-късно, с оглед възникналия конфликт между страните по договора за наем от една страна и между управителите на „Сиус“ ООД, искания в тази насока са отправени отново с две нотариални покани – едната, от които е изпратена на адреса за кореспонденция по договора за наем, а втората - по адреса на управление на „Сиус“ ООД, вписан в Търговския регистър. Първата покана е връчена, чрез нотариус Катерина Антонова с рег. № 427 на НК и район на действие – районът на Пловдивски районен съд, като нотариусът е констатирал, че на посочения в договора за наем адрес за кореспонденция, няма работник, служител или друг представител на „Сиус“ ООД. При това положение поканата следва да се счита за надлежно получена от адресата си, съгласно уговореното в т. 21.1. от договора за наем. Втората покана е връчена на „Сиус“ ООД на 07.11.2016г., чрез нотариус Юлиан Комсалов, рег. № 646 на НК, с район на действие района на СРС, видно от отразяването в самата покана. С оглед на изложеното и на няколкократно отправените до наемодателя искания в хипотезата на т.3.1. от договора за наем, срокът на същия е продължен за нов тригодишен период, който ще изтече на 18.11.2019г. / ако договорът не бъде продължен при уговорените в същия условия/.", "date": "2018.11.05", "title": "Право на отговор: Да откраднеш бизнес - крадецът вика 'Дръжте крадеца'"}
{"url": "https://offnews.bg/112/dve-detca-i-edin-mazh-zaginaha-pri-katastrofa-v-plevensko-691327.html", "text": "Две деца и един мъж са загинали при тежка катастрофа тази нощ, съобщава МВР.Инцидентът е станал на пътя между селата Староселци и Горна Митрополия. Тогава водач на лек автомобил „Фолксваген Поло“ е изгубил контрол над управлението и се е блъснал в крайпътно дърво.Сигналът за инцидента е постъпил едва тази сутрин около 09.16 часа.На място незабавно са изпратени полицейски служители, които са установили, че са загинали шофьорът - 38-годишен и спътниците му - 12-годишен и 14-годишен, и тримата от село Горна Митрополия.Служители от РСПБЗН – Кнежа оказват съдействие за разрязване на огънатите ламарини и изваждане на пострадалите от колата. Справка е изяснила, че водачът е неправоспособен.Огледите продължават.", "date": "2018.11.05", "title": "Две деца и един мъж загинаха при катастрофа в Плевенско"}
{"url": "https://offnews.bg/futbol/nasko-sirakov-vazhnoto-e-che-priatelstvoto-mi-sas-stoichkov-se-zapaz-691328.html", "text": "Легендата на Левски Наско Сираков присъства днес на откриването на автобиографията на Христо Стоичков и сподели, че най-радостното за него е запазеното му приятелство с Камата. Сираков добави, че \"сините\" имат сили да детронират Лудогорец и да станат шампиони на България.\"Минали сме през толкова хубави и лоши неща заедно. Най-радостното е, че приятелството се запази. Радвам се, че Стоичков имаше възможността да играе по времето на Наско Сираков.Доволен съм от класирането на Левски в момента, а можеше и да е по-добре. Левски, ако иска да свали Лудогорец от върха, трябва да подобри доста неща в селекцията си. Левски е способен да детронира Лудогорец от върха\", каза Сираков.Бившият президент на Левски Тодор Батков, който също присъстваше на представянето на книгата на Камата пък заяви, че харесва футболът, който практикува в момента отборът на \"сините\".\"Левски играе приятен футбол. Има неща за изглаждане, но моля за кредит на доверие. Треньорът е добър определено – много по-добър от предишния. Вече с удоволствие ги гледам, преди се ядосвах. Следя, гледам, чета, интересувам се от Левски.Голямо събитие за най-успелия български футболист. Всички сме се радвали на неговите успехи в Барселона, незабравимата 94 година. Достоен опонент, малко хулиган, но това е солта на футбола и мой приятел мога да кажа. Имаме много интересни случки покрай лова.Аз съм бил в над 80 държави. Може би най-известният българин. Дори в затънтени държави като Зимбабве, Танзания като кажа, че съм от България казват Стоичков. Той е невероятен извор на истории. Голям приятел с жена ми, която е бивш състезател на ЦСКА по лека аткетика\", каза пред Спортал Батков.", "date": "2018.11.05", "title": "Наско Сираков: Важното е, че приятелството ми със Стоичков се запази"}
