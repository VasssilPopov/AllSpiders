{"url": "https://offnews.bg/futbol/kabakov-bez-naznachenie-sled-kritikite-ot-lagera-na-ludogoretc-717472.html", "text": "Елитният ни рефер Георги Кабаков не получи назначение за предстоящия 20-и кръг в Първа лига. Това идва на фона на вълната от критики към работата му от страна на Лудогорец и лично собственика на клуба Кирил Домусчиев след последния шампионатен мач на \"орлите\" с Черно море в Разград (1:1).Претенциите на разградчани са за отменен гол в тяхна полза и неотсъдена дузпа. От Лудогорец обявиха, че ще пуснат жалба срещу Кабаков с искане да не свири повече мачове на техния отбор. В контролирания от Домусчиев сайт Гонг се появиха серия материали срещу рефера, който ръководи и двубои от Шампионската лига.Изпълнителният директор на Лудогорец Ангел Петричев заяви, че съдийсвото на Кабаков е тенденциозно в няколко поредни мача на Лудогорец и потвърди, че от клуба не искат повече да ръководи мачовете им.Масло в огъня наля и собственикът Домусчиев, който написа в социалните мрежи, че ще настоява за въвеждане на системата ВАР в родния шампионат.\"Снощи гледах мача Манчестър Сити - Манчестър Юнайтед и си мисля колко полезен ще е ВАР за българското първенство. Тогава няма да има клубове, които са ощетявани от \"Кабаковците\"! Няма да има и сълзи в очите на футболисти и треньори.Докато съм член на Изпълкома, ще настоявам за ВАР на всички стадиони в България. Нека футболът възтържествува!!!\", написа Домусчиев във Фейсбук.Иначе в последния кръг за тази година на 15 декември Лудогорец гостува на Славия, а за главен съдия е определен Ивайло Стоянов.", "date": "2019.12.12", "title": "Кабаков без назначение след критиките от лагера на Лудогорец"}
{"url": "https://offnews.bg/sviat/skopie-pomoli-sofia-da-ne-otricha-makedonskia-ezik-lesno-e-da-se-ra-717477.html", "text": "След като ръководството на Българската академия на науките излезе с в Република Северна Македония е писмено-регионална норма на българския език, реакцията на управляващите в Скопие не закъсня.Премиерът Зоран Заев коментира, че договорът за добросъседство и приятелство с България е \"внимателно написан от двата народа заради въпросите за идентичността\" и е подписан на официалните езици \"съгласно конституциите на двете държави\".Тази формулировка - съгласно конституциите на двете държави в самия договор показва, че България все още не е на чисто с признаването на нашия македонски език. Това е въпрос, който остана да решим през прилагането на договора. Аз вярвам и още веднъж призовавам - ако сме европейци и ако се обявяваме за европейска демокрация и за европейските ценности и права, час по-скоро да решим този въпрос, каза Заев.Аз мога грубо да кажа: \"Край, ние тук прекъсваме всичко\", но това не е политиката, която водя. Аз съм внимателен политик. Ще намерим решенията с приятелство, но определено ние сме македонци, които говорим на македонски език. Очаквам приятелска България да реши този въпрос в рамките на договора за добросъседство, призова македонският премиер.В 21 век в Европа правото на самоопределение и самоизразяване е безспорно. Отношенията между двете държави, за да бъдат приятелски и близки, предполагат зачитане на това право и достойнството на другия. Македонският език е един от южнославянските езици. Стандартният македонски език е официално кодифициран през май 1945 г. - въз основа на централните говорни форми в тогавашна Македония. Той беше един от трите официални езика в бивша Югославия, присъства в ООН още пот 70-те години на миналия век. Македонският език има своето историческо развитие и е признат от международната общност на лингвистите, каза Димитров.Историческият процес, който започнахме със съседна България, за да доведе до истинско сближаване и приятелство, да разсее страховете и предразсъдъците, предполага взаимното приемане. Приемане на периода на споделена и преплетена история, който свързва българския и македонския народ, но и на сегашния период -  македонски народ, който говори македонски език. За да успее този процес, и двете страни се нуждаят от мъдрост и деликатност, величие в разбирането и зачитането на опасенията и достойнството на другия, призова македонският външен министър.Той завърши коментара си с посланието: ", "date": "2019.12.12", "title": "Скопие помоли София да не отрича македонския език: ''Лесно е да се растури, тешко е да се гради''"}
{"url": "https://offnews.bg/sviat/pozhar-gori-na-ruskia-samoletonosach-admiral-kuznetcov-717475.html", "text": "Тази сутрин при ремонт в Мурманск е възникнал пожар на руския самолетоносач „Адмирал Кузнецов“. До момента има информация за 12 пострадали и трима, които все още се издирват. Пожарът все още не потушен, пише ТАСС.Пожарът е избухнал в първия енергоблок на авионосеца. Повече от две години „Адмирал Кузнецов“ се ремонтира в завод „Звездичка“ в Мурманск. Инцидентът възниква при заваръчни работи, свързани с подмяната на електрооборудване. Искра е попаднала в трюма, където е имало разлят мазут. Първи за пожара съобщава Агенция „Интерфакс“ около 11:00 часа преди обяд (московско време). По първоначалната информация е имало един пострадал. След това те се увеличават до 12.По време на пожара в завода е имало повече от 400 души, сред които цивилни работници и много военни. Оперативните служби и пожарникарите помогнали на хората да напуснат задимените помещения, а пожарът бързо обхванал нови сектори. На борда не е имало боеприпаси и самолети. Пожарникарите часове наред се опитвали да ограничат огъня, защото в този отсек горели кабели. В реанимацията има настанен работник с черепно-мозъчни травми и още няколко човека с дихателни проблеми. Няма опасност за техния живот.Няколко души продължават да се издирват, пише Агенция ТАСС. Щетите по самолетоносача все още не са ясни. Корабостроителната компания води собствено разследване и виновните ще бъдат наказани, уверява пред ТАСС директорът на фирмата.В корабостроителницата се надяват, че пожарът няма да се отрази на сроковете за ремонта на самолетоносача, който по график трябва да завърши през 2022 година.В гасенето на пожара участват щатните пожарникари от екипажа на „Адмирал Кузнецов“, защото те най-добре познават структурата на кораба, съобщава пресслужбата на Северния флот на Руската федерация.Припомняме ви, че самолетоносачът влезе за ремонт, след като на 30 октомври 2018 г. потъна единственият руски плаващ док, в който може да се ремонтира авионосещия кораб \"Адмирал Кузнецов\". Той потъна след авария, докато самолетоносачът напускаше огромното съоръжение. Причината бе прекъсване на електрозахранването, поради което са спрели да работят помпите за потапяне или издигане на дока, след това цистерните на съоръжението са напълнили с баласт и то бързо се е потопило.Тогава върху палубата на самолетоносача падна кулокран. Имаше и четирима ранени работници. ПД-50 е построен в Швеция през 1980 г. по поръчка на военноморския флот на СССР. Докът е дълъг 330 м, широк е 67 м, и може да издига до 80 000 тона. Работната му площадка е 23 000 кв. м, което го прави един от най-големите плаващи докове в света и единственият в европейската част на страната, където може да се ремонтират едротонажни кораби и стратегическия ядрени подводници.Това е причината ПД-50 да бъде използван за издигане и превоз до брега през 2001 г. на повърхността на останките от потъналата след експлозия на борда подводница \"Курск\".През 2018 г. Евгений Гладишев от компанията собственик \"Звездочка\" коментира, че ремонтът на \"Адмирал Кузнецов\" ще продължи в близкия кораборемонтен завод. Днес на Гладишчев отново му се наложи да отговаря на горещи въпроси свързани с поредния инцидент на ремонтиращия се руски самолетоносач.", "date": "2019.12.12", "title": "Пожар гори на руския самолетоносач ''Адмирал Кузнецов''"}
{"url": "https://offnews.bg/politika/ima-reshenie-za-krizata-s-vodata-v-pernik-vaprosat-e-dali-polititcite-717473.html", "text": "Малко след днешото изказване на Аврамова инж. Атанас Русев, който е ръководител на екипа, съставил плана, написа пост във Фейсбук, който поставя под съмнение дали политиците са осмислили и разбрали какво предлагат експертите.На днешното заседание на парламентарната Комисия по регионална политика Аврамова заяви, че има три варианта за допълнителна вода към \"Студена\": Първото предложение предвижда извършване на тестови сондажи на дълбочина между 150 м и 250 м във вододайната зона на „Студена“, които да дадат информация за количеството и качеството на водата, след което да се реши дали да се правят постоянни сондажи, с които да се черпи вода в аварийни ситуации. То включва и изграждане на водопровод за отвеждане на водата от сондажите директно към пречиствателната станция за питейни води. Второто предложение е свързано със съществуващ естествен резервоар при помпена станция „Крапец“, чийто бент да се премахне и водата да се пусне към язовира. Предлага се също и черпене на вода от пещери. Третото възможно решение е във връзка със съществуващ според стари карти водоизточник при с. Друган, който не се използва. Според наличната за него информация той е бил с дебит от 100 л/сек., като тази информация трябва да бъде проверена на място, обяви министърът.Нямаме компетенции да проверим и оценим дали първите две предложения са изпълними. Това може да се каже от инженери хидролози и затова са изпратени към МОСВ по компетентност, твърди Аврамова.Лично съм входирал официално преди 10 дни в министерството второто предложение - Авариен план за решаване на кризата с водата в Перник. А съм информирал за него властите в Перник преди 1 месец. Но това, което тук е написано относно него , е абсолютно неточно - сякаш никой не го е чел дори, коментира във Фейсбук инж. Атанас Русев.На експертните срещи в министерството преди две седмици потвърдих неведнъж, че в рамките на 7 до 20 дни ще може да подадем реално между минимум 300-700 л/с чиста питейна вода постоянно към яз. Студена, при това маловодие. Плюс - имаме допълнителни варианти от подземни източници за около още над 100 л/с и допълнителни резерви от установени от нас водни обеми под земята, надхвърлящи 20 000 м3 за денонощие (чрез изпомпване на възобновяеми източници, ако се наложи). Както сме предвидили и допълнителни мероприятия с резервни водоизточници, обясни Русев.Не знам точно къде е разваленият телефон и защо е това забавяне, но всяка секунда, която минава, губим. От друга страна ни трябва официално разрешение от властите, за да действаме и поне за малко да управляваме водите правилно във водосборната зона на яз. Студена, заяви експертът.Пред OFFNews.bg Атанас Русев коментира, че няма да разкрива плана в детайли, за да не се злоупотребява с него и да не се получават комични ситуации. Намираме се в бедствие, за който не го е разбрал, и най-важното за мен и за моя екип от професионалисти, е да има вода за нашите събратя в Перник! Нищо друго не е по-важно! - категоричен е той.Другите мерки на МРРБ По време на заседание на ресорната парламентарна комисия Аврамова съобщи още, че вчера във ВиК Перник е назначен прокурист с широки правомощия, който е препоръчан като добър експерт от кмета на Перник още при първата проведена с него среща в МРРБ. Очакваме той да бъде вписан в Агенцията по вписванията. Поискали сме да има широки правомощия, за да може да се използва неговия капацитет. Надявам се комуникацията между дружеството и общината, която беше затруднена, вече да бъде много добра и с общи усилия да намерим решение за Перник, коментира тя.В отговор на въпрос регионалният министър заяви, че до последния момент МРРБ не е било официално информирано за искането за въвеждане на воден режим. Тя посочи, че управителят на ВиК оператора е задължен да уведоми териториалните органи на властта, каквито са кметът и областният управител. С моя заповед бе създадена работна група, която да проследи експлоатацията на съоръжението от 1 януари т.г. до момента на включване на режима. Вече е изготвен доклад. Компетентните органи също ще проверят дали е имало грешки при черпене на вода от язовира и чия е отговорността, каза още Аврамова.Регионалният министър подчерта, че МРРБ няма отношение към режима на водочерпене, не притежава и не събира информация за притока, оттока и наличните количества вода в язовира. Тя се събира в Министерството на околната среда и водите, което може да ограничи ползването.Ще бъде некоректно да кажем, че режимът може да спре преди да има приток към язовира. В последните четири дни той е пет пъти по-малък от оттока. Режимът е необходим, за да може да съхраним вода за по-дълго време, каза още тя и напомни, че яз. „Студена“ е едногодишен изравнител, чиито основни притоци са от снеготопенето и дъждовете.Министърът обърна внимание, че действащият в момента режим на водоснабдяването в Перник е въведен от кмета, като от самото начало ВиК дружеството е предложило вода да има в интервала 16.00 до 22.00 часа. Това не е прието и е въведен двуразов режим. Заради породените от него много аварии и силно амортизирана мрежа операторът отново предлага той да е с еднократно пускане и спиране в денонощие, като обхваща всички населени места в общината. Решението за това трябва да бъде взето на местно ниво, заяви министърът.В много от градовете ВиК инфраструктурата е амортизирана, посочи Петя Аврамова. Тя информира, че с реализацията на водния проект в Габрово през миналия програмен период загубите на вода са намалени наполовина. Тя обърна внимание, че Община Перник не е кандидатствала за финансиране на такива мерки по Оперативна програма „Околна среда 2007-2013“, като негативите от многото години без рехабилитация се виждат сега. Хубаво е, че за Перник има изготвено регионално прединвестиционно проучване и ВиК Перник вече има договор по Оперативна програма „Околна среда 2014-2020“ за 106 млн. лв., чиято реализация трябва да започне през 2020 година, коментира министърът. Тези средства няма да решат изцяло проблема, но ще намалят загубите в по-поносими размери, допълни тя.Аврамова информира, че се предвижда през месец май следващата година да има готови текстове за Закон за водоснабдяването и канализацията, които да бъдат публикувани за обществено обсъждане.", "date": "2019.12.12", "title": "Има решение за кризата с водата в Перник, въпросът е дали политиците са го разбрали"}
{"url": "https://offnews.bg/politika/radev-kam-borisov-niamam-nito-edin-zaguben-samolet-nito-edin-zaginal-717464.html", "text": "„В авиацията отговорност носи командирът и в своята командирска практика нямам нито един загубен самолет, вертолет, нито един загинал летец или техника. Не само като командир на Военновъздушните сили, а в цялата си командирска практика – командир на звено, командир на ескадрила, командир на авиобаза.“Това заяви президентът Румен Радев пред журналисти днес по повод , че вследствие на неговата работа като „шеф“ на ВВС са падали самолети и хеликоптери.Радев е категоричен, че не само не е губил хора и техника, а заедно с подчинените си е успял да трансформира подготовката във Военновъздушните сили от закостенял в прогресивен съвременен модел на обучение:\"Това е постигнато не защото съм опростявал подготовката, напротив, винаги съм поставял много високи цели, много високи амбиции, но заедно със своите подчинени сме премисляли всичко, готвили сме се и сме го правили така, че да постигнем успех и да няма загуби.\"Като командир на Военновъздушните сили съм показал, че с минимални средства може да се постигне голям ефект, когато хората служат не на някой друг, а единствено на България, каза още Румен Радев.В отговор на въпрос държавният глава заяви, че днес в президентската институция е внесено предложението на Висшия съдебен съвет за освобождаване от длъжност на главния прокурор и предстои описаната в Конституцията процедура по издаване на указ.", "date": "2019.12.12", "title": "Радев към Борисов: Нямам нито един загубен самолет, нито един загинал летец"}
{"url": "https://offnews.bg/tenis/grigor-potvardi-uchastie-v-liubim-turnir-717453.html", "text": "Най-добрият ни тенисист Григор Димитров ще играе за осми път в турнира от сериите АТР 500 в Ротердам, съобщават организаторите на състезанието. Надпреварата ще се проведе от 8 до 16 февруари 2020 година.Българинът записа първата си голяма победа при мъжете именно в зала \"Ахой\", когато като тийнейджър през 2009 година победи Томаш Бердих в първия кръг, а след това отстъпи в три сета на тогавашния водач в световната ранглиста Рафаел Надал.\"Григор Димитров и турнирът имат специална връзка. От дебюта си през 2009 г., в който той получи при нас един от първите си шансове да се докаже на ниво ATP като топталант. Той обича да идва тук и да играе.Той е нетърпелив да спечели титлата, особено след като стигна до финала през 2018 година. Освен това той е един от любимците на публиката тук, така че е чудесно, че той отново ще дойде\", заяви директорът на турнира в Ротердам Ричард Крайчек.Нашето момче обаче ще срещне сериозна конкуренция. Сред останалите участници в турнира личат имената на Даниил Медведев, шампионът от финалите на АТР Стефанос Циципас, победителят в Ротердам през 2019-а Гаел Монфис, Стан Вавринка, Давид Гофен и Денис Шаповалов.", "date": "2019.12.12", "title": "Григор потвърди участие в любим турнир"}
{"url": "https://offnews.bg/zdrave/nzok-niama-da-ima-oshteteni-hronichno-bolni-patcienti-717474.html", "text": "Националната здравноосигурителна каса (НЗОК) няма да допусне да се приемат в Националния рамков договор (НРД) текстове, които да нарушат или да отнемат права на здравноосигурени лица с хронични заболявания. Това съобщиха от Касата, в отговор на изразените днес притеснения от общопрактикуващите лекари, че хронично болни пациенти ще получават по-малко безплатни лекарства.Утре Надзорният съвет на НЗОК ще разгледа проекта на НРД 2020 - 2022, изготвен в резултат на двустранните преговори с БЛС. От Касата напомнят, че той се публикува, след като се приеме чрез подписване от Управителния съвет (УС) на БЛС и Надзорния съвет (НС) на НЗОК, съгласно изискванията на Закона за здравното осигуряване (ЗЗО), уточняват от здравноосигурителния фонд. До напрежението се стигна, след като д-р Виктория Чобанова, председател на Сдружението на общопрактикуващите лекари в София област, , че според промените, предвидени в новия Национален рамков договор, личните лекари няма да могат да изписват повече от 3 препарата на хронично болни пациенти, а при комбинираните лекарствени продукти - не повече от два медикамента.Междувременно от БЛС обявиха, че предложението е на Касата и че съсловната организация няма да подпише Националния рамков договор, ако текстовете останат.Към опонентите на проекто-договора се присъединиха и от Федерация „Български пациентски форум“, откъдето заявиха, че подобно решение не само би нарушило конституционните права на пациентите, но е и \"престъпление към най-бедната и болна нация в Европа\". От федерацията призоваха БЛС, като отговорен договорен партньор при обсъждането на НРД 2020, категорично да се противопостави на предложения, които са \"в противовес с медицината и които застрашават здравето и живота на българските граждани\"От Касата отговориха, че всички интерпретации преди разглеждането и окончателното приемане на НРД от двете договарящи се страни са несъстоятелни.", "date": "2019.12.12", "title": "НЗОК: Няма да има ощетени хронично болни пациенти"}
{"url": "https://offnews.bg/zimni/vladi-zografski-zaraboti-179-11-leva-717456.html", "text": "От началото на сезона в ски скоковете Владимир Зографски е спечелил 100 швейцарски франка или 179.11 български лева.Българинът е взел участие в две от състезанията за Световната купа, от които той успя да се е пребори за една точка в генералното класиране.Това нарежда Зографски на последното място в класацията за наградни фондове, което дели със словенеца Анже Семенич.Едноличен първенец по приходи е норвежката суперзвезда в този спорт Даниел Андре Танде със спечелени 31 450 франка (56 260.18 лева). През уикенда предстои нов кръг от Световната купа, който ще се проведе в немския зимен център Клингентал. ", "date": "2019.12.12", "title": "Влади Зографски заработи 179.11 лева"}
{"url": "https://offnews.bg/obshtestvo/manolova-predstoi-vdigane-na-tcenata-na-vodata-v-tcialata-strana-dor-717457.html", "text": "Предстои вдигане на цената на водата в Перник с над 3 %, с 9 % в Кърджали, със 7 % в София, което ще донесе 11 млн. лв. повече на ВиК-дружеството само от битовите потребители, а в Разград цената на водата излиза над прага за социална поносимост, което трабява да се регулира. Това заяви в позиция на гражданската платформа „Изправи се.БГ” председателят на формацията Мая Манолова. Вчера на интернет-страницата на КЕВР беше публикуван доклад за изменение на цените на ВиК-услугите, считано от 1 януари 2020 г. на тези ВиК-оператори, които имат утвърдени от Регулатора бизнес-планове. От доклада се вижда увеличение, което ще засегне включително градовете, в които има режим на водата, коментира още Манолова. Според данните на КЕВР социалната поносимост на цената на ВиК-услугите за 2020 г. е с 18 % по-висока от определената за 2019 г. Все пак доходите на столичани не са се увеличили с 18 % за последната година, като се вземе предвид и това, че се увеличиха и цените на тока и парното, посочва още Манолова. Най-голямо повишение има на цените за ВиК- Кърджали - с над 9 %, след това за София с около 7 %, а за Перник, независимо от водната криза, увеличението е с 3,3 %, посочва още Манолова. Тя дава пример и с най-високата цена във ВиК-сектора, която ще плащат гражданите на Шумен - 3,52 лв. на кубик. Експертите на гражданската платформа посочват, че цените са повишени с процента на инфлацията от датата на влизането в сила на бизнес плана към месец октомври 2019 г., но те ще бъдат втори път изменени, след като НСИ публикува инфлацията за месец ноември 2019 г. Прави впечатление, че за ВиК-операторите в Ловеч и Разград цената е повишена съответно с 1 % и с 2 %, независимо че бизнес-плановете на двете дружества са влезли в сила от 1 септември 2019 г.  Има и едно дружество – ВиК-Разград, в което цената на водата преминава над прага на социалната поносимост (3,66 лв.) и КЕВР в доклада си намалява сумата до размера на прага, а именно до 3,42 лв. на куб.м., казва още Манолова. В доклада на КЕВР за втора поредна година липсва информация на база на какви конкретни числови данни от НСИ е определена социалната поносимост на цената на ВиК-услугите. Посочени са съответните данни за социалната поносимост за 1 куб.м вода, без да има информация за средномесечния доход на едно лице, както са изискванията на Закона за регулиране на ВиК-услугите. В доклада за пореден път няма никаква информация за какво ВиК-операторите ще използват средствата от увеличението на цените на ВиК-услугите. Например само за София в дружеството ще влязат допълнително над 11 млн.лв. само от битовите потребители, но никъде не е посочено дали с тези пари ще се увеличават възнагражденията или ще се ползват за инвестиции, или за други дейности, посочва още Манолова. По мнението на гражданската платформа „Изправи се.БГ”, КЕВР не си изпълнява основното задължение по Закона за енергетиката да има публичност и прозрачност в дейността. Това не е политика по регулиране на цените, а дейност само в интерес и полза на ВиК-операторите, без да се защитават интересите на битовите потребители, се посочва още в позиция на гражданската мрежа. От мрежата припомнят, че на 17 декември 2019 г. от 10,00 часа в сградата на КЕВР ще се проведе открито заседание, на което ще бъдат обсъдени предложените изменения на цените.", "date": "2019.12.12", "title": "Манолова: Предстои вдигане на цената на водата в цялата страна, дори и в Перник"}
{"url": "https://offnews.bg/obshtestvo/osinovi-si-mravuniak-716791.html", "text": "Знаете ли, че мравките са санитарите на гората? Имат свръхчовешка сила и способност да носят между 10 и 50 пъти собственото си телесно тегло. Предполага се, че около 1 млн. мравки се падат на човек - с изключение на Антарктида и Арктика, където те не се адаптират към условията.Мравките са фермери и са единствените същества освен хората, които отглеждат други организми - като листни въшки или гъби. Разполагат с два стомаха. Единият им служи за собствени нужди, а другият е за споделяне с други мравки. Някои видове могат да плуват и имат способността да оцеляват във водата и да задържат дъха си за дълъг период от време. Някои от тях имат свои роби, като нахлуват в съседните колонии на други мравки, улавят обитателите им и ги принуждават да работят за тях. Стари са колкото динозаврите. Различни изследвания разкриват, че мравките са се появили преди около 140 милиона години.За тях е характерен социалният живот. Мравките живеят в общества със стройна организация, ясна йерархия и в много добре организирани групи, наречени колонии или мравуняци.Мравунякът може да е изграден от всевъзможни материали и на всевъзможни места - изцяло или отчасти под земята, в живи или умрели дървета. Една такава колония приютява стотици милиони мравки. Основаването на нова колония става, като веднъж или два пъти в годината голямо множество крилати мъжки и женски с развити полови жлези излитат от старото гнездо на ята.Промените в прекомерното използване на земята, замърсяването, изменението на климата си съперничат с местната флора и фауна и те всички разрушават естествените екосистеми. Екосистемите, от своя страна, стоят в основата на целия човешки живот и дейност. Човечеството се нуждае от \"благата и услугите от екосистемите\". Ползите, които те ни предоставят, включват храна, вода, дървен материал, пречистване на въздуха, почвообразуване и опрашване. Голяма част от оцеляването на екосистемите е подложено на натиск. Веднъж разрушени, често тяхното възстановяване е скъпо, а понякога и невъзможно.Мравките като санитари в природата са изключително важни за правилното функциониране на екосистемата, но също така те са чувствителни към промените ѝ, което може да доведе до цялостното повлияване върху фитосанитарното здраве на горите. Малките работливци са важни, защото се хранят с ларвите на върховният корояд, които причинява сериозни щети на българските гори. На тези крехки крепители на екосистемата е посветена инициативите на сдружение \"БИО-Б-ЕКО\", с. Борино, \"\". Инициативата е подкрепена от дарителска кампания \"Избери, за да помогнеш\" на Райфайзенбанк. Проектът е свързан със защита на мравуняците и изграждането на биотехнически съоръжения или малки къщички. За първи път през последните 30 години на територията на горското стопанство на с. Борино ще се извършват подобни дейности върху площ от 5 хил. дка, с което ще се осигури сигурна среда за малките санитари. Изграждането на тези съоръжения е много важно, защото хората и животните съзнателно или несъзнателно нарушават тези мравуняци, и това води до разстройване на екосистемата.Необходимата сума за ефективното изпълнение на проектните дейности е между 5000-7000 лв.Средствата ще се използват:1. За полусферични метални биотехнически съоръжения-изработка, доставка до територията, както и монтаж. 2. За птичи гнезда, като те ще се изработят без използване на стоманени пирони-изработка, доставка до територията и закрепване към дървета.3. За възстановяване на ограда, която е към сградата на \"Природен център Извора\", от където ще се изпълняват всички проектни дейности. Оградата е била разрушена от стада крави и диви животни. Разходите за логистика - обхождане, снемане на GPS координати и тяхната обработка ще поемат от сдружението.Сферите ще се изработят от специалисти заварчици, които ще направят полуерични защитни мрежи.По-малките мравуняци ще бъдат захлупени със сферите, докато по-големите ще се преградят с ограда, изработена от акация.Големите мравуняци ще бъдат защитени с материал от акация, на който срокът на годност е най-малко 15 години, като големите мравуняци имат механизъм за самовъзстановяване след евентуално посегателство.От сдружението се надяват проектът да се реализира, както и да вдъхновят доброволци, които да се грижат за мравуняците. “Каня всеки, който иска, да си осинови един мравуняк и в следващите две или три години да се грижи за него. Ангажиментът на осиновителите ще е да следят за целостта на мравуняците”, призова инж. Билгин Асанов, председател на сдружение “БИО-Б-ЕКО”, с. Борино.В рамките на проекта ще се извърши предварителен обход на определената територия, ще се заснемат и определят GPS координатите на застрашени мравуняци и такива в риск. На база на теренната информация ще се изработят тези биотехнически съоръжения, които ще се монтират с организирани групи от ученици и младежи доброволци.От сдружението коментират, че колкото повече биотехнически съоръжения се монтират, толкова по-осезаем ще е резултата от този екосистемен експеримент, заложен в проекта.Като допълнение към проекта се предвижда и доставка на стари хралупести дънери, като целта е повишаване на имунната система на екосистемата. С помощта на тези дънери, наречени “ловни дървета” ще се привлекат дървоядните насекоми. Включително и на върховият корояд, като процесът на гниене ще спомогне за създаване на мравуняци. Така ще бъде пренасочено „вниманието” на тези вредители от младата борова гора към храпулестите дънери.Ако каузата ви вдъхновява, може да допринесете за реализацията на проекта, като дарите на:Получател/Титуляр: Сдружение \"БИО-Б-ЕКО\"IBAN: BG63CECB979010F9097800BIC: CECBBGSFПри банка: Централна Кооперативна БанкаОснование за плащане: Избери, за да помогнеш", "date": "2019.12.12", "title": "Осинови си мравуняк"}
{"url": "https://offnews.bg/tehnologii/balgaria-initciira-diskusia-za-zdravnite-i-ekologichni-efekti-ot-5g-mr-717465.html", "text": "Евродепутатът Иво Христов събра в Брюксел политици, експерти и медии за да дебатират темата за новото поколение комуникации и предложи изследване за ефекта им върху здравето и околната средаМобилните мрежи от пето поколение – 5G – са революция, която ще промени из основи начина, по който живеем, работим и правим бизнес. Наред с техните предимства обаче, трябва да обърнем сериозно внимание и на възможните рискове свързани с киберсигурността и потенциалните ефекти върху околната среда и човешкото здраве. Това бяха част от изводите на провелата се в Европейския парламент дискусия за новата генерация мобилни услуги.Събитието беше инициирано от българския евродепутат и член на Панел за бъдещето на науката и технологиите (STOA) Иво Христов. В него взеха участие Мария Габриел, европейски комисар по иновациите, изследователската дейност, културата, образованието и младежта, Джереми Годфри, председател на Органа на европейските регулатори в областта на електронните съобщения (ОЕРЕС), представители на компании като Nokia, VMware и British Telecom, както и на Международна асоциация на мобилните оператори GSMA, на екологични организации и журналисти, сред които и кореспондент на Offnews.bg.За незапознатите – 5G представлява петото поколение мобилни мрежи, което се очаква да бъде внедрено след настоящите 4G мрежи, базирани на стандарта LTE (Long Term Evolution). Исторически мобилните комуникации се развиват от 1G, което включваше аналоговите стандарти AMPS и NMT (по който работеше българският мобилен оператор РТК Мобиком), 2G, с което навлязоха цифровите мрежи, а най-популярният стандарт беше GSM, 3G – със стандарти като UMTS и WCDMA, както и междинни технологии като EDGE и по-късно HSPA.Очаква се петото поколение да обезпечи по-бързото развитие на нови и ресурсоемки технологии като виртуалната и добавена реалност, летящите дронове, автономните коли и т.нар. „Интернет на нещата“ (Internet of Things). Огромен брой нови устройства ще бъдат свързани в мрежата, включително сгради, домакински електроуреди и какво ли още не.И докато предимствата на 5G са безспорни, потенциалните вреди – включително за човешкото здраве и екологията – все още не са напълно изследвани. Целта на инициираната от Иво Христов дискусия беше именно да разгледа балансирано както ползите, така и предизвикателствата от тази значима нова технология.“Към момента ЕС не разполага с оценка на риска за човешкото здраве от въвеждането на 5G технологията. Европейската комисия зае позиция, че такава оценка не е необходима, въпреки предупрежденията на част от научната общност. Намирам това за безотговорно. Поради тази причина отправих предложение към научния панел на Европейския парламент - SТОА, да изготви изследване за потенциалните ефекти върху здравето и околната среда от въвеждането на 5G мрежите. Неслучайно в редица европейски страни има протести срещу прокарването на технологията. Брюксел трябва да се научи да се вслушва в притесненията на хората, а не да действа технократски\" – посочи по време на дебата Иво Христов като домакин на събитието, което се проведе под надслов “Разгръщане на 5G технологията в ЕС - възможности и предизвикателства\".“Това се възприема като естествена еволюция, тъй като светът, в който живеем, е все по-свързан. Същевременно, Европа изостава в разгръщането на и внедряването на 5G, а тази инфраструктура има потенциал да създаде стратегическо предимство и да направи икономиката на Съюза по-конкурентоспособна, от което ще спечелим всички” - добави още българският евродепутат и припомни, че през 2016 г. Европейската комисия е приела план за действие, който предвижда стартирането на 5G търговски услуги до 2020 година. В него е заложена целта покритието да обхване всички градски зони и основни пътни артерии до 2025 година. От лятото на тази година официално започнаха тестовете на мобилната мрежа от пето поколение и в България.“Процесът изглежда необратим. Споменавам го като проблем, защото за пореден път индустрията поставя в изкуствена засада всички други тревоги и съображения: здравни, екологични, етични и свързани със сигурността на данните. Именно необратимостта на процеса би следвало да ни накара да обърнем внимание и на предизвикателствата, които носят със себе си мобилните мрежи от пето поколение. Наред с многобройните предимства, вярвам, че трябва да обърнем сериозно внимание и на възможните рискове свързани с киберсигурността и потенциалните ефекти върху околната среда и човешкото здраве.” - добави още Христов.В своето изказване българският еврокомисар Мария Габриел също сподели, че към темата трябва да има цялостен подход, който да вземе предвид както предимствата на 5G, така и потенциалните предизвикателства за здравето, околната среда и сигурността. Тя добави, че е важно да си дадем сметка къде е Европа в тази област в сравнение с останалия свят, както и че трябва да използваме всички инструменти за развитието на тази технология – включително регулаторната рамка и публично – частното партньорство.", "date": "2019.12.12", "title": "България инициира дискусия за здравните и екологични ефекти от 5G мрежите"}
{"url": "https://offnews.bg/112/kola-na-nso-blasna-dete-v-sofia-14-godishnoto-momche-e-s-opasnost-za-717476.html", "text": "Автомобил на НСО е блъснал 14-годишно дете, което е пресичало бул. ”Драган Цанков” в София.Инцидентът е станал около 20 ч. на кръстовището при столичния КАТ.Момчето е откарано в Окръжна болница в тежко състояние. То е с опасност за живота. Хоспитализирано е в Клиниката по анестезиология, реанимация и интензивно лечение на болницата. От НСО съобщиха, че \"мястото на инцидента е обезопасено, информирани са компетентните органи на МВР и на Военна прокуратура\".Националната служба за охрана \"изразява дълбоко съжаление за пострадалото дете и уверява, че при установяване на виновно поведение на служителя на НСО ще бъдат предприети всички изискуеми от закона мерки\".", "date": "2019.12.12", "title": "Кола на НСО блъсна дете в София. 14-годишното момче е с опасност за живота"}
{"url": "https://offnews.bg/ikonomika/babh-shte-vzema-probi-na-vsiaka-pratka-s-ptiche-meso-i-subprodukti-s-p-717462.html", "text": "Българска агенция по безопасност на храните (БАБХ) обяви, че ще взема проби за лабораторно изпитване на всяка пратка с птиче месо и субпродукти с произход Полша, предназначени за България.Предприетите действия са във връзка със зачестилите нотификации в Системата за бързо съобщаване на храни и фуражи (RASFF) за наличие на салмонела в птиче месо с произход Полша.Птичето месо и субпродуктите ще бъдат поставени под забрана до получаване на резултата.При положителни резултати за наличие на салмонела БАБХ ще предприема действия, съгласно действащото законодателство, уверяват оттам.Миналата седмица Агенцията взе проби на пристигащите в страната ни пратки с птиче месо от един и същи полски производител след няколко нотификации за заразено със салмонела охладено птиче месо. Към момента БАБХ проверява пратка замразено пилешко месо, замърсено със салмонела, след получен сигнал късно снощи по нотификация в RASFF, създадена от Италия, за птиче месо с произход Полша. Предприети са незабавни действия за установяване на проследяемостта на месото. Предстои да бъде извършена детайлна проверка. При откриване на налични количества от засегнатите партиди, те ще бъдат изтеглени от пазара и възбранени. В получената нотификация не се споменава полската фирма, за която до момента бяха издадени нотификации.След извършване на проверката, резултатите от нея ще бъдат оповестени.", "date": "2019.12.12", "title": "БАБХ ще взема проби на всяка пратка с птиче месо и субпродукти с произход Полша за България"}
{"url": "https://offnews.bg/ikonomika/ferrari-puska-iztcialo-elektricheski-avtomobil-sled-2025-godina-717441.html", "text": "Ferrari ще представи първия си изцяло електрически автомобил след 2025 г., заяви главният изпълнителен директор Луи Камилери, цитира Ройтерс. Според него разработката на батериите за машината ще отнемат много време и усилия. Камилери каза, че Ferrari \"със сигурност\" ще направи електрически автомобил Grand Tourer (GT). По-рано от компанията обявиха, че изцяло електрическо превозно средство ще бъде пуснато след приключване на сегашния промишлен план през 2022 г.", "date": "2019.12.12", "title": "Ferrari пуска изцяло електрически автомобил след 2025 година"}
{"url": "https://offnews.bg/temida/spetcsadat-reshi-kmetat-na-nesebar-da-izleze-ot-kiliata-sreshtu-40-000-717459.html", "text": "Специализираният наказателен съд пуска от ареста кмета на Несебър Николай Димитров и общинския съветник Петър Тодоров. На Димитров е определена парична гаранция в размер на 40 000 лв., а на Тодоров - с 20 000 лв.Според съдебния състав е отпаднала опасността Николай Димитров и Петър Тодоров да повлияят на свидетели по разследването срещу тях, както и да се укрият или да извършат друго престъпление, съобщи БНТ. Решението не е окончателно и може да бъде обжалвано или протестирано пред Апелативния наказателен съд в тридневен срок, а заседанието е насрочено за 19 декември. От Специализираната прокуратура ще протестират днешното съдебно решение пред по-горната инстанция. Димитров и Тодоров ще излязат на свобода, ако промяната на мярката им бъде потвърдена от АСнС. ", "date": "2019.12.12", "title": "Спецсъдът реши кметът на Несебър да излезе от килията срещу 40 000 лв."}
{"url": "https://offnews.bg/ikonomika/dobra-godina-za-digitalnia-marketing-v-balgaria-717448.html", "text": "В началото на декември се проведе двудневното събитие Digital4Plovdiv 2019 - годишната конференция за онлайн маркетинг и търговия. То беше проведено в Конгресния център на Международния панаир Пловдив. За четвърта поредна година в Пловдив се събраха заедно едни от водещите маркетинг лектори в страната.Какво се случи на Digital4Plovdiv 2019?През двата дни събитието беше посетено от над 650 души, едновременно в две зали, участваха над 50 лектора, бяха изнесени лекции в две основни направления: маркетинг и онлайн търговия. Имаше и множество дискусионни панели, на които бяха разгледани над 28 реални казуса от практиката и техните решения. Участниците имаха възможността да се запознаят с лекторите и да им зададат своите въпроси.Вечерта между двата дни на събитието, на официална гала вечеря се проведе и Digital Stars - конкурс за най-добри млади дигитални маркетолози на България 2019. Бяха раздадени награди в няколко категории.Основни теми на събитиетоПо време на събитието участниците имаха възможността да се запознаят с интересни казуси от практиката и да участват активно с въпроси в дискусии с наколко топ специалисти.Първият ден беше с основен фокус онлайн маркетинг и бяха изнесени лекции в областите: SEO, PPC, Content marketing, инфлуенс маркетинг, социални мрежи, видео маркетинг, Performance маркетинг.Акценти от ден първиЕдин от водещите SEO експерти в България, Георги Стефанов - основател на дигитална агенция , изнесе интересна лекция на тема \"Как се индексират 6 милиона продукта на онлайн магазин в Google\", след което се проведе дискусионен SEO панел, с активното участие на публиката. Георги Стефанов, Славчо Панов и Теодор Захариев, отговаряха на въпроси на хора с реални техни казуси.Известният инфлуенсър и диетолог д-р Енджи Касабие изнесе лекция на тема “Инфлуенс маркетинг - Как да бъдем истински в Инстаграм”.Вторият ден беше посветен на новостите в електронната търговия. Лекторите обсъдиха важни теми като: платформи за онлайн магазини, доставки, дропшипинг, законови регулации (Н-18, GDPR), иновации в онлайн търговията и др.Акценти от ден вториПепа Драгоева, Стефка Георгиева и Станислава Симидчийска участваха в дискусионен панел на тема маркетинг със съдържание, на който активно отговаряха на въпроси от публиката, свързани със създаване на атрактивно текстово съдържание за онлайн магазини и бизнес сайтове.Именно новият формат с отговаряне на въпроси от публиката е нещото, което впечатли посетителите и доведе за доброто настроение и приятна атмосфера, през двата дена на събитието.Маркетинг събитието Digital4PlovdivЗа тези 4 години Digital4Plovdiv се утвърди като успешен форум за иновации в бизнеса и обмяна на идеи и предлага страхотни възможности на всички свои посетители. Събитието е подходящо и много полезно за собственици на онлайн магазини, маркетинг мениджъри и специалисти по маркетинг. Те имат възможност да създадават важни бизнес контакти и ценни партньорства. Собствениците на бизнес имат възможност да получат нови знания и да бъдат консултирани от доказани професионалисти в сферата, с помощта на които да развият още по-добре своя бизнес.", "date": "2019.12.12", "title": "Добра година за дигиталния маркетинг в България"}
{"url": "https://offnews.bg/112/zadarzhaha-4-ma-spodeliali-detsko-porno-i-nasilie-717438.html", "text": "Четирима души са задържани при спецоперация на отдел „Киберпрестъпност“ в ГДБОП, след като на компютърните им системи са открити колекции от огромно количество видео файлове и изображения, съдържащи сексуални извращения с деца. Те споделяли в мрежата материали, съдържащи брутални сцени на сексуално насилие на деца.При претърсванията на обитаваните от тях жилища антимафиотите открили на компютърните им системи колекции от огромно количество видео файлове и изображения, съдържащи сексуални извращения с деца – от новородени до 12 години. Задържаните са на възраст от 28 до 56 години.Работата по документирането на престъпната им дейност продължава в рамките на образуваните досъдебни производства.", "date": "2019.12.12", "title": "Задържаха 4-ма, споделяли детско порно и насилие"}
{"url": "https://offnews.bg/sviat/transportnata-stachka-vav-frantcia-prodalzhava-i-po-koleda-717452.html", "text": "Транспортната стачка във Франция няма да бъде прекъсва дори в периода на коледните празници, ако правителството не отстъпи за пенсионната реформа, обявиха френските синдикати CGT, цитира Франс 24. \"Няма коледна почивка\", заяви Лоран Брун, ръководител на железопътния клон на френските синдикати.Коментарите идват ден, след като министър-председателят на Франция Едуар Филип заяви, че французите трябва да работят две години повече, за да получат пълна пенсия. Той изтъкна нуждата от преразглеждане на пенсионната система, която вече щяла да бъде по-справедлива и с по-нисък дефицит.Възрастта за пенсиониране ще остане на 62 години, но работниците ще бъдат насърчавани да работят до 64 години чрез система от бонуси и отстъпки. Това ще доведе до балансиран пенсионен бюджет до 2027 г., каза Филип. Днес министърът на икономиката обеща преговори по спорните точки от реформата и призова за успокояване на страстите.Според последното проучване на BFM TV 54% от французите продължават да подкрепят стачката.Според френските синдикати е прекрачена \"червената линия\" и призоваха членовете си да се присъединят към масовите протести на 17 декември.", "date": "2019.12.12", "title": "Транспортната стачка във Франция продължава и по Коледа"}
{"url": "https://offnews.bg/politika/hvanaha-evrodeputata-angel-dzhambazki-da-shofira-s-alkohol-v-kravta-717463.html", "text": "Евродепутатът Ангел Джамбазки е хванат с алкохол в кръвта на 7 декември, съобщава бТВ.Джамбазки е спрян за проверка в Самоков. Проверката с дрегера е отчела 1,5 промила алкохол.Евродепутатът настоял обаче и за кръвна проба.Според източници на бТВ в МВР резултатите от пробата показват 1,08 промила, което е с 12 стотни под прага за наказателна отговорност. Книжката на евродепутата е отнета.От прокуратурата не са образували наказателно дело, защото той има имунитет.  Според Джамбазки показанията на дрегера са по-високи от позволеното и затова е настоял за кръвна проба:\"Моя неразумна, необоснована, безотговорна постъпка. Позволих си да шофирам, след като съм употребил алкохол. Предпочетох да дам кръв, за да бъде всичко ясно. Последните 15 години не си спомням да имам акт, това е първата ми такава неразумна постъпка, за която съжалявам\", каза пред Bulgaria ON AIR евродепутатът.", "date": "2019.12.12", "title": "Хванаха евродепутата Ангел Джамбазки да шофира с алкохол в кръвта"}
{"url": "https://offnews.bg/obshtestvo/v-liubopitna-konkurentcia-rektorat-na-uasg-se-prebori-za-nov-mandat-717428.html", "text": "Ректорът на Университета по архитектура, строителство и геодезия проф. д-р инж. Иван Марков се пребори за нов мандат.Той бе преизбран вчера със 108 от общо 187 гласа.Кандидатите бяха шестима. Сред тях бяха министърът на инвестиционното проектиране в кабинета \"Орешарски\" проф. д-р арх. Иван Данов (БСП) и доц. Георги Иванов, срещу когото се произнесе Комисията по академична етика към УАСГ заради Управляваното от арх. Данов министерство бе закрито през 2014 г., а за самия него , като е взимал помощи за безработица във Франция, докато е преподавал и е имал частен бизнес в България.На гласуването вчера арх. Данов получава 29 гласа, а доц. Иванов, който впоследствие се извини на близките на Боян Петров - 3.Останалите конкуренти на проф. Марков бяха проф. д-р инж. Юлиан Тотев (9 гласа), проф. д-р инж. Фантина Рангелова (26 гласа) и проф. д-р инж. Милчо Лепоев (12 гласа).", "date": "2019.12.12", "title": "В любопитна конкуренция ректорът на УАСГ се пребори за нов мандат"}
{"url": "https://offnews.bg/nashite-avtori/az-pa-nema-da-vi-pisha-vie-pa-nema-da-me-chetete-717427.html", "text": "Министър Кирилов казал, че не желае да се обяснява.Правилно!Откъде-накъде един министър ще се обяснява?Нали министрите у нас не са избирани от хората, а са спуснати директно от небето!Министър Кирилов рекъл, че няма да се обяснява не само пред журналистите, но и пред читателите.И това е правилно!Той, министърът, си има много по-важни дела за вършене - да гледа умно, да кима съсредоточено, да се усмихва сдържано и да застава зад смислени държавни решения, като например да се назначи главен прокурор, а после да се назначи втори, още по-главен някакъв си, който да разследва главния прокурор, докато предишният главен прокурор заема мястото на един по-предишен, който пък е скочил от собствената си тераса в братска Валенсия!Министърът няма да се обяснява!Че за какво да се обяснява?То няма нищо за обяснение. Необяснимото не може и не бива да се обяснява, защото, както е казал един много известен човек, който не смятам да ви обяснявам кой е, когато свършват обясненията, започва изкуството.Можете ли да обясните Бах? Или Пикасо?Не можете!Е, министър Кирилов е като изкуството - необясним.То, като се замисля, цялото ни управление е необяснимо като абстрактна картина на Василий Кандински. Точки, линии, спирали, криви в пространството.Така сме и ние - кривите на управленческата логика на нашите държавни ръководители са като неясните форми в абстрактната живопис.Против Белене, за Белене, пак против Белене, пак за Белене.Или пък - без вдигане на данъци, с вдигане на данъци, пак без вдигане на данъци.Та не се сърдете на министъра.Той, Кирилов, също е извършил редица движения в различни посоки, едно от които го е завело отляво (БСП) вдясно (ГЕРБ).Но това не е безпринципност, неее...Това е изкуство!Изкуството да се рееш из пространството и да извършваш така популярната сред родния политически хай лайф парабола, кръстена от простолюдието \"иди ми-дойди ми\".Не, не може да се сърдите на министъра, който не желае да се занимава с вас.То и аз не искам да се занимавам с него, ама няма как - избрали са го и за мой министър и - ща-не ща, трябва да му слушам словесните конструкции.Но има един голям проблем, който все по-често ме занимава, при това повече, отколкото ме занимават глупостите, които някой министър е изръсил в състояние на афект.И този проблем е сериозен, гаден, скапан и ме кара да се ядосвам и да не се чувствам добре.И този проблем е, че като се замисля, си давам сметка, че у нас управляващите се държат така, сякаш са не демократично избрани, а са наследствени аристократи в абсолютна монархия.И че тези хора се разпореждат с нашите пари, сякаш са техни.Разпореждат се с нашата държава, сякаш е тяхна лична собственост.Разпореждат се с нашия скапан живот така, сякаш те са ни родили с цезарово сечение след нежелана бременност.Разпореждат се с всичко наоколо без да им мигне окото и без да се замислят, че ние, гнидите с работно време, на които никой не обръща внимание, се скапваме все повече и повече и се превръщаме от хора в качамак...Имам един проблем.И този проблем не е министър Кирилов.Сам по себе си поредният министър на поредното министерство не може да е ничий проблем.Имам проблем с това, че живея в страна, в която държавата ми пречи...Министър Кирилов казал, че не желае да се обяснява.На мен, на вас, на нас.А вие искате ли той да ви се обяснява?И сигурни ли сте, че някой от тези канцеларски зомбита, които ни управляват, може да ни обясни каквото и да било?Не, аз не искам.А и не искам да пиша повече по такива теми!И ви моля - не ме четете, а направете така, че никога повече да няма министри, чиито обяснение не искате да чувате!", "date": "2019.12.12", "title": "Аз па нема да ви пиша, вие па нема да ме четете"}
{"url": "https://offnews.bg/tehnologii/alcatel-3t-8-e-v-kombinatcia-s-originalen-aksesoar-v-magazinite-na-viv-717431.html", "text": "От днес в магазините на VIVACOM и онлайн на сайта на телекома се предлага новият таблет Alcatel 3T 8, който идва с подарък оригинален аксесоар в два цвята – син или розов. Таблетът има 8-инчов IPS дисплей снабден с Eye Care технология, която редуцира синята светлина и по този начин оптимизира яркостта и предпазва зрението. Дисплеят осигурява живописно изживяване на картината, а батерията с капацитет от 4080 mAh позволява дългото използване на устройството.Alcatel 3T 8 има вграден режим за деца, чрез който родителите могат да задават ограничения на времето за използване на устройството, както и да избират, кои приложения да бъдат достъпни за малчуганите.Таблетът идва в комплект с удобен аксесоар, който предпазва от прах и вода и го прави устойчив на изпускане. Alcatel 3T 8 се предлага на цена от 1.98 лв. на месец с план i-Traffic XL+.", "date": "2019.12.12", "title": "Alcatel 3T 8 е в комбинация с оригинален аксесоар в магазините на VIVACOM"}
{"url": "https://offnews.bg/zdrave/ortopedi-ot-umbal-burgas-edinstvenite-balgari-s-nauchni-dokladi-na-s-717460.html", "text": "Ортопеди от УМБАЛ Бургас бяха единствените български специалисти с участие в научната програма на 40-я Световен конгрес по ортопедия, съобщават от лечебното заведение.Конгресът се организира от Международната асоциация по ортопедия и травматология и се проведе миналия уикенд в гр. Мускат в Обединените арабски емирства. И двата доклада на Отделението по ортопедия и травматология бяха допуснати до финалната програма. Те бяха оценявани от научно жури в състав от 150 души - най-авторитетните представители на световната ортопедична общност, а за допускането съществуват строги критерии за научна стойност и принос.Специалистите от болницата представиха иновативен метод за реконструктивна хирургия при травми на рамо. Използва се техника, която съхранява костта на пациента и не се сменя ставата. Методът се сравнява с други подходи при този тип операции и показва бързото възстановяване на пациента, раздвижването и използването на ръката. Всички случаи, описани в доклада, са от практиката на отделението, казва началникът му д-р Стоян Христов.Презентиран беше и електронен постер, който представя лечение при фрактури на бедрена кост и коляно при възрастни пациенти с остеопороза. И този подход показва бързо раздвижване и възстановяване на пациентите. \"По темата съществуват много малко разработки и тя представлява голям интерес и предизвикателство за колегите. Много е актуална и на фона на все по-застаряващото население в световен мащаб, което ще има нужда от такава помощ\", добави д-р Христов.", "date": "2019.12.12", "title": "Ортопеди от УМБАЛ Бургас - единствените българи с научни доклади на световен форум"}
{"url": "https://offnews.bg/drugi/stana-iasna-desetkata-za-sportist-na-godinata-717439.html", "text": "62-ото издание на церемонията по връчване на най-престижните спортни награди ще се проведе на 19 декември 2019 г. от 20:30 ч. в новооткритата зала „Асикс Арена“.На официалното награждаване ще бъдат обявени спортист, отбор и спортист с увреждания, както и победителят в анкетата на вестник “Труд” за “Треньор на годината”. За първи път тази година ще се връчи и награда в новата съместна категори на „Еврофутбол“ и „Спортист на годината“ – „Спортист на публиката“.По традиция церемонията, организирана от Нове АД Холдинг ще бъде излъчена на живо по БНТ 1, БНТ 3 и в ефира на националното Дарик радио. В анкетата „Спортист на годината“ своя вот дадоха 137 действащи спортни журналисти.Ето и челната десетка в съревнованието за Атлет №1 за изминалата година, според гласуването (по азбучен ред):Алберт Попов (Ски - алпийски дисциплини)Божидар Андреев (Вдигане на тежести)Боряна Калейн (Художествена гимнастика)Владимир Илиев (Биатлон)Григор Димитров (Тенис)Ивет Лалова (Лека атлетика)Кубрат Пулев (Бокс)Мария Оряшкова (Самбо)Радослав Панталеев (Бокс)Тайбе Юсеин (Борба)В челната петица при отборите се нареждат (по азбучен ред):ПФК „Лудогорец“ (Футбол) ВК „Марица“ Пловдив (Волейбол)Национален ансамбъл (Художествена гимнастика)Национален отбор, юноши (до 17 г.) (Волейбол)Национален отбор, жени (до 20 г.) (Баскетбол)В категорията „Спортист с увреждания“ 2019 първите пет атлета (по азбучен ред) са :Денислав Коджабашев (Тенис на маса)Мартин Христов (Лека атлетика)Николай Ваклинов (Баскетбол на колички)Ружди Ружди (Лека атлетика)Християн Стоянов (Лека атлетика)За първата „Награда на публиката“ в историята на анкетата ще се съревновават (по азбучен ред):Ая Митева (Конен спорт – прескачане на препятствия)Божидар Андреев (Вдигане на тежести)Владимир Илиев (Биатлон)Ивет Лалова (Лека атлетика)Кубрат Пулев (Бокс)На церемонията ще бъде връчена и традиционната награда на в. „Труд“ за „Треньор на годината“. Според 36-ата анкета на изданието, петимата от финалисти в класацията „Треньор на годината“ са (по азбучен ред):Весела Димитрова (Художествена гимнастика)Иван Иванов (Вдигане на тежести)Мартин Стоев (Волейбол)Николай Захаров (Биатлон)Петър Касабов (Борба)Тазгодишната церемония за пръв път ще събере като водещи двама от любимците на България – неотразимата Мария Силвестър и нейният „кавалер“ на сцената – актьора Захари Бахаров.На сцената ще им партнират световноизвестните дами от женския народен хор „Космически гласове“, една от най-талантливите български цигуларки Зорница Иларионова, завърнала се наскоро от Япония с две първи награди от престижния конкурс \"Йохан Себастиан Бах\", чаровната пианистка Мария Каракушева и един от най-продуктивните творци на българската музикална сцена – електронният артист Иван Шопов (COOH).  В очакване на предстоящите Олимпийски игри “Токио 2020“, тазгодишната церемония ще бъде посветена на олимпийските идеали за обединение, солидарност и баланс между физиката и духа, а легендарни олимпийски шампиони ще връчат статуетките на тазгодишните победители.", "date": "2019.12.12", "title": "Стана ясна десетката за Спортист на годината"}
{"url": "https://offnews.bg/ikonomika/rabotodatelite-sa-protiv-minimalna-zaplata-ot-610-leva-bojkotiraha-tr-717420.html", "text": "На заседание на Националния съвет за тристранно сътрудничество беше обсъден размерът на минималната заплата за следващата година, като работодателите заявиха категорично, че са против приемането на увеличението. Заседанието се проведе в отсъствието на Българската стопанска камара, Българската търговско-промишлена палата (БТПП), Конфедерацията на работодателите и индустриалците в България (КРИБ) и Асоциацията на индустриалния капитал в България (АИКБ). От работодателските организации представен бе само Съюзът за стопанска инициатива (ССИ)Любомир Стефанов от ССИ посочи, че основните съображения да не подкрепят постановлението са, че работодателите не харесват действащия механизъм за определяне на минималната заплата. ССИ смятат, че досегашният механизъм има по-скоро консултативен характер и им дава ограничени възможности за влияние при определяне на размера на минималното заплащане. Стефанов добави, че са против неясното тълкуване на това каква е минималната работна заплата - дали е основна или брутна. Той допълни, че ССИ е против задължителния характер на допълнителното възнаграждение за придобит трудов стаж и професионален опит (клас прослужено време). Според организацията самите работодатели, синдикати и работници трябва да се договарят дали има смисъл за това възнаграждение при определено условие.КНСБ обяви, че подкрепя увеличението на минималната работна заплата, а в същото време заявява, че техните очаквания са за по-ускорен ръст както на минималната работна заплата, така и на средната в порядъка на 12-15%. Икономистът от КНСБ Любен Томев заяви, че разчита на адекватното прилагане на рамковата директива на Европейската комисия през следващата година. Според КНСБ това ще доведе до по-голяма сигурност в заплащането на труда. КНСБ смятат, че насърчаването на секторното колективно договаряне и увеличаване покритието на работната сила с колективни трудови договори ще е предпоставка за увеличението на средната работна заплата, а също и за разработването на механизъм за определяне на минималната работна заплата, който да осигури адекватен ръст на минималните доходи.Тонев заяви, че подкрепяйки новия размер на минималната работна заплата, синдикатите очакват положително съдействие върху заетостта, пазара на труда, стимулите за започване на работа, както и върху намаляването на големите съотношения между минимални и максимални заплати в отделните сектори. Очакват се и по-добри постъпления към бюджета под формата на данъци и социално осигурителни вноски.Според КНСБ с тези мерки ще се подобри и съотношението минимална-средна работна заплата. Синдикатите заявиха, че въпреки че искат по-голямо увеличение на минималната работна заплата, са съгласни да се приеме увеличението с 50 лева или 8,9% за следващата година. Според тях това увеличение ще доведе до положителен ефект не само върху икономиката, но и върху разпределението на доходите.Ваня Григорова от КТ \"Подкрепа\" коментира, че „като синдикати няма как да не подкрепим увеличаване на минималната работна заплата, същевременно няма как да не подчертаем, че това е крайно недостатъчно за общо увеличение на заплатите в страната.“Григорова заяви, че е необходимо да се предприемат допълнителни мерки за обединяване на работниците, така че те да имат възможност да извоюват на работните си места по-високи заплати.\"Това, което КТ \"Подкрепа\" направи през последния месец, беше илюстрация на това, което трябва да правят работниците по работните си места, а именно протестите и стачките на социалните работници, протестите на БАБХ. Това може да се случи само ако се увеличи синдикализацията и ако хората осъзнаят техните трудови права и начините, по които да ги защитават“, допълни Григорова.Тя добави, че минималната заплата е в ръцете на правителството, а останалото е в ръцете на работниците.Министърът на труда и социалната политика Деница Сачева посочи, че правителството предлага увеличението на минималната работна заплата с 8,9% или от 560 на 610 лева. Тя добави, че увеличението отговаря на устойчивият ръст на икономиката, както и на условията за търсене на труд и повишаването на доходите. Според Сачева това предложение ще помогне за активността на пазара на труда, както и за нарастването на доходите на най-ниско доходните групи от заетостите лица и ще помогне за неравенството.Вицепремиерът Мариана Николова, председател на Тристранния съвет, информира, че е получила писмо от социалния министър, който я информира, че до месец след обнародването на бюджета за следващата година ще се внесе анализ за обсъждане в тристранката и мерки за болничните.\"Ресорните министри ме увериха, че експертите в съответните министерства, НОИ и НЗОК извършват задълбочен анализ с оглед намиране на цялостно решение на поставените проблеми\", добави Николова.Работодателите БСК, БТПП, КРИБ и АИКБ отказаха да участват в националния тристранен съвет заради запазеното положение да плащат първите 3 дни от болничния. те ще се върнат в консултативния орган, след като темата за болничните бъде внесена за обсъждане от партньорите.", "date": "2019.12.12", "title": "Работодателите са против минимална заплата от 610 лева, бойкотираха Тристранката заради болничните"}
{"url": "https://offnews.bg/litca/kauzata-na-karitas-da-usmihnem-litceto-na-starostta-717309.html", "text": "93-годишният Тодор се изправя бавно от малкото си легло. Коленете му потреперват, а ставите изпукват сухо още с първото пристъпване. Омаломощените му ръце са се вкопчили в бастуна, чието ритмично потропване отброява секундите до срещата. Отваря вратата и болезнената гримаса от усилието, набръчкала челото му, се сменя с плисналата се мрежа от ситни бръчици върху усмихнатото му лице. Дълбока въздишка отпуска треперещото от напрежение тяло. Днес няма да е сам.Вече 17 години медицинските сестри и социалните помощници към центровете за Домашни грижи на „Каритас“ посещават в домовете им възрастни хора като Тодор. През годините „Каритас“ създаде 9 центъра за Домашни грижи, като мобилните екипи към тях помагат на възрастни хора от 14 села и градове в областите Плевен, Враца, Русе, Бургас, Пловдив и София. Услугата „Домашни грижи на „Каритас“ се извършва от мобилни екипи от медицински сестри и социални помощници. Те помагат на възрастните хора в ежедневните грижи за здравето, хигиената и социалния живот.Комплексното обгрижване, което сътрудниците на „Каритас“ предоставят, включва: медицински манипулации, следене не жизнените показатели и приема на медикаменти, грижа за тялото, общо мобилизиране и раздвижване, пазаруване, посредничество в контактите с личните лекари, консултиране. Но това, което възрастните хора очакват с най-голямо нетърпение, е топлото и приятелско отношение на сътрудниците на „Каритас“, което отнема болката, разсейва самотата и осмисля монотонните и не леки дни на старостта им.Лицето на старостта„Ежедневното ни общуване с възрастните хора показва, че лицето на старостта е еднакво тъжно и в големия град, и в малкото село, и в Северозапада, и в Югоизтока. Бедността е превзела ежедневието на възрастните хора, самотата се е превърнала в тяхна спътница, а болестите – в единствените им посетители. И като похлупак на всичко – възрастните хора биват „изхвърлени“ от обществения живот като непотребни хора. Те остават сами и забравени, натикани в ъгъла на собствената си стая. Това е най-тежкото на старостта. Тази всеобща нагласа, че възрастните хора вече са ненужни“, прави своята тъжна констатация Ваня Клечерова, експерт „Комуникации и фондонабиране“ в „Каритас“.Тодор живее сам в малката си къщичка в село Граматиково. Гледал болната си жена 4 години на легло, преди тя да почине. После загубил и най-малкия от тримата си сина.Животът в малкото странджанско село все повече замира – няма лекар, училището и детската градина са затворени, младите хора са напуснали селото и са се установили в големите градове в България или в чужбина. Възрастните хора в селото все по-трудно се справят с ежедневието си и с болестите, които ги съпътстват.„Причините за изолацията и самотата на възрастните хора са комплексни: тежката икономическа ситуация, повсеместната бедност, все по-нарастващата миграция, която води до обезлюдяване на много населени места, все по-забързания и динамичен живот, който кара хората да се вглеждат единствено в себе си и да не намират време и енергия за човека до себе си“, споделя Ваня Клечерова.Един дребен жест на внимание може да промени живота на човекКъм центровете за Домашни грижи на „Каритас“ има 21 сътрудници, от тях 12 медицински сестри и 9 домашни помощници. Посещенията в домовете на възрастните хора са пряко съобразени с индивидуалните нужди на всеки един от тях. Когато са тежко болни и на легло, медицинските сестри и социалните помощници на „Каритас“ ги посещават по няколко пъти в седмицата, понякога и ежедневно.„Моментите на човешка близост, като разговорите лице в лице, станаха голяма рядкост в днешния свят. Ако всеки, който чете тези редове, се замисли, например, колко пъти през годината е посетил родителите си, бабите и дядовците си, няма да се изненада от факта, че все по-честият контакт с близките ни хора е разговорът по телефона, за сметка на посещенията и разговорите лице в лице. Ако така постъпваме с родителите си, бабите и дядовците си, какво да кажем за възрастните хора, които срещаме около нас – в парка, в магазина, в трамвая, някои от които нямат близки и роднини, с които да разговарят дори по телефона? Хубаво би било да помним, че понякога един дребен жест на внимание може да промени живота на човек и че времето е необратимо – хората са до нас тук и сега, утре – когато решим, че сме намерили време за тях – може да бъде късно и тях вече да ги няма“, уверена е Ваня Клечерова.Те са моите дъщери, с тях споделям всичкоМежду сътрудниците към Домашни грижи на „Каритас“ и възрастните хора, на които помагат, се изграждат отношения на дълбока привързаност. Служителите на „Каритас“ стават за възрастния човек онези близки, от които той има нужда и които – в не малки случаи – отсъстват от живота му. Той споделя с тях своите болки, радости и тревоги. „Когато взимаме обратна връзка от възрастните хора, на които помагаме, като лайтмотив се повтаря общото твърдение за сътрудниците на „Каритас“: „Те са моите дъщери, с тях споделям всичко“, казва Ваня.„Тежко е да живееш с болките на хората, но когато влизам в дома на възрастния човек и виждам как очите му заискряват и усмивката грейва на лицето му, си казвам, че си струва. Това, че помагаш на този човек отново да се почувства значим, ми дава сили да продължавам да върша тази работа“, споделя една от медицинските сестри към Домашни грижи на „Каритас“Тодор – среща, за която да си благодарен„Това е и което ме грабна в историята на Тодор – въпреки премеждията и трудностите в живота си, въпреки немощното си и болно тяло, което променя досегашния му начин на живот и го застопорява във все по-малко пространство и прави невъзможно едно от малките му удоволствия – да се движи и да бъде сред хора, Тодор е успял да съхрани доброто в себе си и – най-вече – лъчезарния и ведър поглед, с който гледа на живота. Срещата ми с Тодор, беше поредният урок, който ми бе даден да науча и аз съм благодарна за това“, споделя Ваня.„Фактът, че някой прекрачва прага му и че този някой се интересува от неговите чувства и емоции, е онова на пръв поглед дребно камъче, което преобръща живота на възрастния човек. Това, за пореден път ни кара, да осъзнаваме колко важно е да бъдем преди всичко и най-вече Човеци и че смисълът на живота се състои в дребните жестове, които изграждат взаимоотношенията ни“, категорична е Ваня.Тодор вече гледа усмихнато и закачливо, докато седи на края на леглото си. В погледа му от време на време проблясва предизвикателна искра, а възрастният човек казва бодро: „Ако не ме болят коленете, като мене няма да има, бе!“, и звънкият му смях изпълва стаята. „Коленете ме болят от много години, вече станаха 10 години и повече, не мога и да чувам. Но – добре е, щом мога да се движа, да излизам навън.“ Разпалено разказва за премеждия от младините си. После за двамата си сина, внуците и правнуците. „Много са ми драги децата“ казва Тодор и усмивката отново грейва на лицето му.Подкрепа за подкрепатаВаня Клечерова разяснява процедурата за включване в „Домашни грижи на „Каритас“: „Провежда се среща и разговор с възрастния човек, след което се изготвя индивидуален план на неговите нужди и съответно – график на посещенията на сътрудниците на „Каритас“. Тук е важно да отбележа, че, за съжаление, нашият човешки капацитет не е безкраен и колкото и да ни се иска – не сме в състояние да помогнем на всички нуждаещи се възрастни хора. Невинаги успяваме и да включим нов човек в програмата, поради факта че местата вече са запълнени. Едновременно с това, за нас е важно да помогнем пълноценно на всеки възрастен човек, включен в програмата, затова и грижите, които предоставяме са дългосрочни и продължават дотогава, докато възрастният човек има нужда от тях“.Радваме се, че за поредна година каузата ни е включена в инициативата „Избери, за да помогнеш“, споделят от „Каритас“. За нас това е възможност да мотивираме повече хора да се размислят за проблемите на възрастните хора и - със своя дарителски жест - да помогнат да създадем устойчивост на услугата Домашни грижи на „Каритас“ и да продължим да помагаме на възрастните хора в България да изживеят старините си достойно. Инициативи като „Избери, за да помогнеш“, са ценни, защото провокират хората да проявят емпатия към човека до тях и да не останат безразлични към неговото страдание.Може да подкрепите Услугата „Домашни грижи на „Каритас“ с дарение през платформата .", "date": "2019.12.12", "title": "Каузата на 'Каритас': Да усмихнем лицето на старостта"}
{"url": "https://offnews.bg/dw/mladi-krasivi-kompetentni-damite-vav-finlandskoto-pravitelstvo-717468.html", "text": "\"Ние сме щастливи и облекчени, време бе да имаме отново жена начело на държавата\", казва Тери Хейнила, ръководителка на Националния съвет на финландските жени. Още от 1906 година финландките имат същите избирателни права, както и мъжете. Но досега са имали само две министър-председателки, и то за кратко време.Бившият премиер Анти Рине подаде оставка миналата седмица, след като в управляващата коалиция са изпокараха. Засега той остава председател на Социалдемократическата партия - до юни следващата година, когато постът вероятно ще бъде поет от Санна Марин.Под нейно ръководство Финландия ще продължи да бъде управлявана от петпартийна коалиция. Наред със социалдемократите тя включва още Партията на центъра, Зелените, Лявата партия и Шведската народна партия. Интересното в случая е, че всички коалиционни партньори имат жени председателки, като три от тях са под 40 години.Млади и амбициозни жени по върховетеДа вземем например 32-годишната Катри Кулмуни. Тя става депутатка, когато е на 28 години, а от септември е и председателка на Партията на центъра. Досегашната министърка на икономиката ще поеме в новото правителство поста на външния министър.Също на 32 години е партийната ръководителка на Лявата партия и министърка на образованието Ли Андерсон. А председателката на Зелените и министър на вътрешните работи Мария Охисало е само с две години по-възрастна от тях.Жените съставляват общо 47 процента от финландските депутати. Така страната далеч надминава средните показатели за Европа - 29 на сто. Една от причините за това е високата женска квота във финландската политика: жените в страната имат правото да избират и да бъдат избирани от над сто години. Миина Силанпее, бивша работничка във фабрика и чистачка, е първата жена, станала министър - през 1926 година. За сравнение: в Германия първата жена начело на министерство - Елизабет Шварцхаупт - е назначена цели 30 години по-късно.Наред с рано въведеното избирателно право на жените, Тери Хейнила посочва и още една причина за това защо точно сега толкова много млади дами са в управлението: \"Когато тези жени са били още деца, Финландия вече имаше първата си жена-президент на страната - през 2000 година на поста беше избрана Таря Халонен. И младите момичета разбраха, че и жените могат да постигат успехи в политиката.\"Много финландци се гордеят с младите си ръководителки. Но има и друго: \"Още ликуваме - вижте ни колко сме напредничави\", казва по този повод финландската политоложка Сини Копринен. \"Но аз мисля, че точно поради тази причина партийните лидерки са подложени на силен натиск да преследват успеха\", допълва тя.Насрещен вятър отдясноПравителството обаче се натъква на насрещен вятър от дяснопопулистката партия \"Истински финландци\". На парламентарните избори през април десните популисти за първи път станаха втора политическа сила със 17,5 процента. \"След техния успех зачести враждебната реторика спрямо малцинствата и жените\", казва Копринен. Според политоложката, в последните години в страната се засилва омразата срещу жените.\"Трябва да гледаме напред и да се борим за доверието на финландците\", каза Санна Марин след избирането си в Хелзинки. Тя е определила като свои приоритети защитата на околната среда, социалната справедливост и равноправието.За социалдемократката нейният пол или нейната възраст нямат никакво значение. \"Никога не съм се замисляла за моята възраст и моя пол - мисля за причините, които са ме накарали да вляза в политиката\", посочва Марин. ", "date": "2019.12.12", "title": "Млади, красиви, компетентни - дамите във финландското правителство"}
{"url": "https://offnews.bg/futbol/antoan-grizman-vse-oshte-svikvam-s-igrata-na-barsa-717450.html", "text": "Нападателят на Барселона Антоан Гризман разкри причините да напусне Атлетико Мадрид по посока каталунската столица.Световният шампион с екипа на Франция си тръгна през лятото, когато първенците на испанската Ла Лига платиха откупната му клауза.\"Не напуснах Атлетико, за да спечеля Шампионската лига или повече титли. Напуснах, за да се научава на нещо ново, нова философия - да науча друг вид футбол с различен отбор.Трябва да се науча да играя на нова позиция и да се разбирам с новите ми съотборници на терена. Все още не съм свикнал с движенията на Луис Суарес, Лионел Меси и централните полузащитници.Аз съм свита личност. Не винаги говоря с останалите, но всичко ще дойде с времето. Опитвам се да опозная Луис и Лео. Вече излязохме на вечеря заедно и ще го направим отново\", каза Гризман.", "date": "2019.12.12", "title": "Антоан Гризман: Все още свиквам с играта на Барса"}
{"url": "https://offnews.bg/bojni/menidzharat-na-dzhoshua-posochi-kobrata-kato-sledvasht-sapernik-717446.html", "text": "Промоутърът на световния шампион в тежката категория на професионалния бокс Антъни Джошуа - Еди Хърн заяви, че родната ни звезда Кубрат Пулев е най-вероятният следващ съперник на британеца.Мениджърът на Ей Джей смята, че това трябва да се случи в най-скоро време. Причина за бързането е, че желаещите да се изправят срещу Джошуа са много и чакат удобна възможност.Другият задължителен претендент, срещу когото трябва да се изправи Антъни, е качилият се в тежка категория Олександър Усик.Пулев е задължителен претендент за титлата на IBF, докато Усик пък е кандидат за титлата на WBO. Кобрата настоява, че е пръв на опашката и за подобно нещо намекна и Хърн.\"Това трябва да се случи в най-малки срокове, защото очевидно лешоядите ще тръгнат да търсят плячка. Така бих направил и аз. Не ги обвинявам\", каза Хърн пред \"Sky Sports\".", "date": "2019.12.12", "title": "Мениджърът на Джошуа посочи Кобрата като следващ съперник"}
{"url": "https://offnews.bg/obshtestvo/-717449.html", "text": "Вокална група Смехоранчета ще поднесе едно \"Коледно вълшебство\" на своите почитатели на 17 декември от 18,30 ч. в зала Люмиер на НДК. Заедно с техните приятели от Rada Dance School и балетно студио Красимира Колдамова на сцената ще се изявят повече от 90 деца, които с изпълненията си ще заразят публиката с коледно настроение. С много песни и танци младите артисти ще спасят магията за обич от злите вещици.На спектакъла Смехоранчета ще представят и новия си албум \"30 смехорански години\", като част от стойността на диска ще бъде дарена по сметка на сдружение \"ПРОтегни ръка\" - благотворителен фонд, създаден от служители на ПроКредит Банк през 2004 г. Средствата, набрани чрез фонда се използват единствено и само за финансово подпомагане лечението на болни деца в неравностойно положение.", "date": "2019.12.12", "title": "„Коледно вълшебство“ с децата от вокална група „Смехоранчета“"}
{"url": "https://offnews.bg/obshtestvo/reshavat-s-evroproekt-desetiletni-problemi-v-etara-717454.html", "text": "Община Габрово ще разреши проблеми, натрупани през последните десетилетие при функционирането на Регионалния етнографски музей на открито „Етър“, със средства по Оперативна програма „Региони в растеж“. Много от дейностите на проекта са насочени и към подобряване на ефективността и намаляване на оперативните разходи за съоръженията, както и към подобряване на атрактивността на експозициите и осигуряване на допълнителни експозиционни площи.Пълно обновяване се предвижда за хотел „Странноприемница” на РЕМО „Етър“, който е създаден през 1981 година. Днес покривът му е напълно компрометиран, а стаите не отговарят на очакванията на съвременните потребители, поради което туристите предпочитат други места за настаняване. Напълно ще се обнови отоплителната система с по-ефективна и екологично чиста. Предвидено е и създаването на конферентен център, който ще осигурява допълнителни приходи.Благодарение на проекта, ще бъдат реставрирани и консервирани 10 обекти и съоръжения, задвижвани с вода.С предвидените дейности ще бъдат разрешени и проблемите с паркирането в района на музея, като е предвидено и изграждане на паркинги, които да улеснят достъпа на посетителите до културната институция. Ще бъдат монтирани и много указателни табели в района на музея, в град Габрово и на ключови места по пътищата на страната.Проектът адресира и дългогодишния проблем с фондохранилищата на музея. В бившето училище на кв. Етър, което е предоставено за стопанисване на музея, ще бъдат позиционирани фондовете. Съхраняването на културните ценности става в помещения със специален температурен режим и определена влажност. Сградата ще бъде изцяло реновирана, за да се постигнат необходимите параметри. В нея ще се разположат ателие за реставрация и консервация, художествени работилници, а дворът ще стане място изяви на творци от страната и чужбина.Предвижда се обновяване и оборудване на неизползваните с години керамични пещи, в които някога майсторите на музей „Етър” са създавали своя продукция.Проектът ще разреши и десетилетния проблем със замърсяването на реката с отпадни води, като ще се монтират малки пречиствателни съоръжения.С проекта ще се осигури най-накрая и достатъчен брой тоалетни на територията на музея, включително и специализирани за хора със специални нужди и за деца.Музейният детски център ще бъде изграден наново и съобразен с цялата архитектура на музей „Етър”. Центърът ще се разшири и ще се разнообразят възможностите за работа с деца, за да може днешните малчугани да имат памет за родните традиции.Проектът ще даде възможност хората с увреждания най-накрая да получат достъп до експозициите в музея. Ще бъдат закупени две електрически колички и ще се монтират съоръжения облекчаващи достъпа.Проектът предвижда подобряване на осветлението, като се заменят амортизираните луминисцентни лампи, за които липсват консумативи. Предвиденото в проекта художествено осветление е наложително, за да станат видими невидими сега, но интересни и важни обекти от музея. Това от години е практика във водещите музеи на открито в Европа.Чрез съвременни средства, които няма да нарушат автентичната атмосфера на „Етър”-а, ще бъде представен изчезнал вече занаят. По този начин посетителите на Табаханата ще могат да видят как са обработвани животинските кожи в миналото. И сега в музея се използва добавена реалност, за да се представи един забравен занаят. Обновената, след сериозно проучване Шарланджийска работилница е чудесен пример за това. Няма нито един посетител, който да е дал негативен отзвук за нея, както е истина и повишения интерес към обекта.Най-голямата сграда в музея – Кръстник Колчовия хан, която днес се използва за административни нужди, ще стане многофункционално пространство с изложбени зали и места за активности на посетителите. Промяната, която се предвижда там, ще позволи в „Етър”-а да бъдат приемани международни изложби, към които има специални изисквания за сигурност и площ. В „Кръстник Колчов хан“ ще се осигури достъп за хора с увреждания, ще бъде създадена и липсващата сега вътрешна връзка между етажите.И сега сцената на поляната в музея събира многобройна публика по време на организирани от екипа събития. Тя обаче е изработена от вече амортизирани палети и не позволява музей „Етър” да изпълнява пълноценно една от важните си функции – съхраняване на нематериалното културно наследство, каквото е родния фолклор. Затова този проект предвижда създаване на разглобяема сцена, при възможност с места за съблекални на певците и танцьорите, които се изявяват.Предвидени са и редица дейности, които са насочени към подобряване уменията на персонала и на майсторите-занаятчии.Реализацията на проекта е от особен интерес за обществеността. Екипът на музей „Етър” за втори път отправя покана към всички заинтересовани – да посетят музея, за да бъдат запознати на място с предвиденото за реализацията чрез този проект. Телефонът, на който може да се направи записване от страна на заинтересованите е +359 88 840 1198. Предвидените посещения са две – в събота, 14 декември, от 13:00 часа и в неделя, 15 декември, от 13:00 часа. Желаещите да се включат ще бъдат очаквани пред входа на хотел „Странноприемница”.", "date": "2019.12.12", "title": "Решават с европроект десетилетни проблеми в ''Етъра''"}
{"url": "https://offnews.bg/volejbol/nasrochiha-izvanredno-obshto-sabranie-vav-volejbola-717447.html", "text": "Управителният съвет на БФ Волейбол свиква извънредно Общо събрание на 16 януари 2020 в София. Това стана ясно след заседание на УС, в което това решение беше гласувано с 12 на 11 гласа, съобщи БГНЕС.Решението бе взето по искане на Инициативния комитет за промени в българския волейбол.Левски, ЦСКА, Марица и повечето от водещите волейболни клубове у нас желаят свикване на извънредно общо събрание за смяна на президента на федерацията инж. Данчо Лазаров, който е на власт от 2002 г.Наскоро стана ясно, че Любо Ганев ще се кандидатира за президент на федерацията, а вчера бе издигната и кандидатурата на Борислав Кьосев, подкрепена от няколко клуба, както и от Мартин Стоев и Пламен Христов, за председател на УС.", "date": "2019.12.12", "title": "Насрочиха извънредно Общо събрание във волейбола"}
{"url": "https://offnews.bg/snukar/raketata-vze-sladko-otmashtenie-ot-mladok-717455.html", "text": "Рони О'Съливан взе сладко отмъщение от младока Джеймс Кейхил, който го отстрани изненадващо на изминалия Световен шампионат в Шефилд през април. Ракетата сломи младежа само за 32 минути с 4:0 фрейма в двубой от втория кръг на Скотиш оупън.12,8 секунди бяха нужни средно на удар на англичанина, което беше оприличено на спринт от сайта на световната федерация. О'Съливан направи брейкове от 93, 111 и 86 и в следващия кръг ще играе с Мартин Гулд.Междувременно Джон Хигинс се изравни по сенчъри брейкове с великия Стивън Хендри след серия от 100+ във втория фрейм на двубоя си с Александър Урсенбахер, спечелен от \"Вълшебника от Уишоу\" с 4-1 във втория кръг на Скотиш Оупън.Представителят на домакините направи 123, за да изравни резултата срещу швейцареца, като по този начин реализира и своя сенчъри брейк номер 775 в кариерата, с което вече поделя второто място във вечната ранглиста със седемкратния световен шампион и негов сънародник Хендри.Въпреки това, той остава на повече от 200 сенчъри брейка от петкратния първенец на планетата Рони О'Съливан, който към момента е с 1022 в актива си. Хигинс отстъпи в откриващата партия на мача на 88-ия в света, но поредицата от над 100 пункта сложи началото и на края за швейцареца. След 69 в първия фрейм, той направи едва 10 точки до края на срещата, а Хигинс си осигури сблъсък с Андрю Хигинсън в спор за място на осминафиналите в утрешния ден.В други срещи, шампионът от миналата година Марк Алън продължава успешно защитата на титлата след победа над Луис Хийткот с 4-1. \"Пистолетa от Антрим\" реализира три халф сенчъри брейка по пътя към успеха и в следващия кръг ще играе с Елиът Слесър. Марк Селби и световният номер 1 Джъд Тръмп също постигнаха категорични победи, надигравайки съответно Алфи Бърдън и Юан Съдзюн.Изненадващо от надпреварата отпаднаха Гари Уилсън и Ян Бинтао, победени респективно от Крис Уейклин и Джо О'Конър.", "date": "2019.12.12", "title": "Ракетата взе сладко отмъщение от младок"}
{"url": "https://offnews.bg/politika/borisov-sled-sreshta-sas-stoltenberg-ako-taka-varvi-ikonomikata-shte-717433.html", "text": "„Дипломацията и мирът трябва да бъдат нашата цел, независимо че се намираме в най-силната отбранителна централа в света – НАТО“.Това заяви министър-председателят Бойко Борисов, цитиран от пресцентъра на Министерския съвет, по време на съвместно изявление с генералния секретар на НАТО Йенс Столтенберг в Брюксел. Премиерът Борисов изтъкна значението на възпиращата сила на Алианса. „България се намира на много уязвимо място и затова дипломацията я поставяме на първо място. Единственият надежден партньор, който ни пази, е НАТО.\" Той добави, че принципът, който защитава и на който държи, е отбрана и възпиране. По думите му това е и причината страната ни да инвестира значителни средства в сектора.Борисов специално акцентира върху индустриалното сътрудничество, изтъквайки огромните възможности на страната ни в индустриално производство по лицензи и в съвместно производство. „Ако така върви икономиката, освен за образование, здравеопазване, инфраструктура, ще заделим допълнителни средства и по тези пера“, заяви Борисов. Българският министър-председател отбеляза, че благодарение на повишаването на БВП в страната ни и растящата икономика, България отдели повече средства за армията – не само за заплати и ремонти, но и за закупуването на нови изтребители, и също така беше възстановено Висшето военновъздушно училище в Долна Митрополия. Наскоро българският парламент ратифицира и покупката на два миночистача от Холандия. „Ако така върви икономиката и бюджетът е на излишък, ще продължим да модернизираме българската армия, не само ВВС. Трябва да се насочим и към военноморския флот и сухопътните сили“, каза още Борисов.Премиерът специално изрази своята благодарност за изключителния професионализъм на българските военни, които са на мисии.Министър-председателят Борисов отбеляза, че създаването на координационен център във Варна среща подкрепата и на НАТО. Той изтъкна значението и на диалога с Русия. „Именно затова работя толкова активно за съвместния проект за АЕЦ „Белене“ и за „Балкански поток. Това го знаят в Белия дом, в НАТО, в ЕС, нищо тайно и скрито не правим. И затова се надявам, че подписаното с президента Тръмп споразумение за координационния център във Варна среща огромна подкрепа и от НАТО“, допълни министър-председателят.По време на изявленията генералният секретар на НАТО Йенс Столтенберг изтъкна приноса на България като член на Алианса. За да са сигурни нашите народи, трябва да инвестираме в отбрана, посочи Столтенберг и добави, че с инвестициите в модерно оборудване и способности НАТО става по-силно, а България по-сигурна. Генералният секретар на НАТО обърна внимание, че страната ни е сред 9-те членки на Алианса, които са достигнали поетия ангажимент за 2% от разходите от БВП да се отделят за този сектор. „Повече учения, повече инвестиции в нашата съвместна сигурност – за това работим“, добави Столтенберг. Генералният секретар на НАТО специално благодари на министър-председателя Бойко Борисов и на България за подкрепата по отношение на Република Северна Македония, която скоро ще стане 30-ия член на НАТО. Столтенберг отбеляза още, че светът се променя и способността на Алианса също да се променя е причина и НАТО да е толкова успешен съюз. „Силата на НАТО е, че въпреки различията сме способни да се обединим около нашата отбрана“, заяви още Йенс Столтенберг.Според българския министър-председател 70 години след създаването на Северноатлантическия алианс организацията се е доказала като най-успешния съюз в историята. „Различията в НАТО не ни притесняват, защото това е нормално за съюз от демократични държави. Това обогатява допълнително организацията\", посочи още Бойко Борисов пред Столтенберг.", "date": "2019.12.12", "title": "Борисов след среща със Столтенберг: Ако така върви икономиката, ще модернизираме армията"}
{"url": "https://offnews.bg/evropa/balgaria-initciira-diskusia-za-zdravnite-i-ekologichni-efekti-ot-5g-mr-717471.html", "text": "Евродепутатът Иво Христов събра в Брюксел политици, експерти и медии, за да дебатират темата за новото поколение комуникации и предложи изследване за ефекта им върху здравето и околната среда.Мобилните мрежи от пето поколение – 5G – са революция, която ще промени из основи начина, по който живеем, работим и правим бизнес. Наред с техните предимства обаче, трябва да обърнем сериозно внимание и на възможните рискове свързани с киберсигурността и потенциалните ефекти върху околната среда и човешкото здраве. Това бяха част от изводите на провелата се в Европейския парламент дискусия за новата генерация мобилни услуги.Събитието беше инициирано от българския евродепутат и член на Панел за бъдещето на науката и технологиите (STOA) Иво Христов. В него взеха участие Мария Габриел, европейски комисар по иновациите, изследователската дейност, културата, образованието и младежта, Джереми Годфри, председател на Органа на европейските регулатори в областта на електронните съобщения (ОЕРЕС), представители на компании като Nokia, VMware и British Telecom, както и на Международна асоциация на мобилните оператори GSMA, на екологични организации и журналисти, сред които и кореспондент на OFFNews.bg.За незапознатите – 5G представлява петото поколение мобилни мрежи, което се очаква да бъде внедрено след настоящите 4G мрежи, базирани на стандарта LTE (Long Term Evolution). Исторически мобилните комуникации се развиват от 1G, което включваше аналоговите стандарти AMPS и NMT (по който работеше българският мобилен оператор РТК Мобиком), 2G, с което навлязоха цифровите мрежи, а най-популярният стандарт беше GSM, 3G – със стандарти като UMTS и WCDMA, както и междинни технологии като EDGE и по-късно HSPA.Очаква се петото поколение да обезпечи по-бързото развитие на нови и ресурсоемки технологии като виртуалната и добавена реалност, летящите дронове, автономните коли и т.нар. „Интернет на нещата“ (Internet of Things). Огромен брой нови устройства ще бъдат свързани в мрежата, включително сгради, домакински електроуреди и какво ли още не.И докато предимствата на 5G са безспорни, потенциалните вреди – включително за човешкото здраве и екологията – все още не са напълно изследвани. Целта на инициираната от Иво Христов дискусия беше именно да разгледа балансирано както ползите, така и предизвикателствата от тази значима нова технология.“Към момента ЕС не разполага с оценка на риска за човешкото здраве от въвеждането на 5G технологията. Европейската комисия зае позиция, че такава оценка не е необходима, въпреки предупрежденията на част от научната общност. Намирам това за безотговорно. Поради тази причина отправих предложение към научния панел на Европейския парламент - SТОА, да изготви изследване за потенциалните ефекти върху здравето и околната среда от въвеждането на 5G мрежите. Неслучайно в редица европейски страни има протести срещу прокарването на технологията. Брюксел трябва да се научи да се вслушва в притесненията на хората, а не да действа технократски\" – посочи по време на дебата Иво Христов като домакин на събитието, което се проведе под надслов “Разгръщане на 5G технологията в ЕС - възможности и предизвикателства\".“Това се възприема като естествена еволюция, тъй като светът, в който живеем, е все по-свързан. Същевременно, Европа изостава в разгръщането и внедряването на 5G, а тази инфраструктура има потенциал да създаде стратегическо предимство и да направи икономиката на Съюза по-конкурентоспособна, от което ще спечелим всички” - добави още българският евродепутат и припомни, че през 2016 г. Европейската комисия е приела план за действие, който предвижда стартирането на 5G търговски услуги до 2020 година. В него е заложена целта покритието да обхване всички градски зони и основни пътни артерии до 2025 година. От лятото на тази година официално започнаха тестовете на мобилната мрежа от пето поколение и в България.“Процесът изглежда необратим. Споменавам го като проблем, защото за пореден път индустрията поставя в изкуствена засада всички други тревоги и съображения: здравни, екологични, етични и свързани със сигурността на данните. Именно необратимостта на процеса би следвало да ни накара да обърнем внимание и на предизвикателствата, които носят със себе си мобилните мрежи от пето поколение. Наред с многобройните предимства, вярвам, че трябва да обърнем сериозно внимание и на възможните рискове свързани с киберсигурността и потенциалните ефекти върху околната среда и човешкото здраве.” - добави още Христов.В своето изказване българският еврокомисар Мария Габриел също сподели, че към темата трябва да има цялостен подход, който да вземе предвид както предимствата на 5G, така и потенциалните предизвикателства за здравето, околната среда и сигурността. Тя добави, че е важно да си дадем сметка къде е Европа в тази област в сравнение с останалия свят, както и че трябва да използваме всички инструменти за развитието на тази технология – включително регулаторната рамка и публично – частното партньорство.", "date": "2019.12.12", "title": "България инициира дискусия за здравните и екологични ефекти от 5G мрежите"}
{"url": "https://offnews.bg/obshtestvo/iskat-da-se-varne-svinskoto-na-fermerskite-pazari-717451.html", "text": "Да отпадне забраната за продажба на свинско месо и колбаси на фермерските пазари в страната, поискаха в писмо до Българската агенция по безопасност на храните (БАБХ) техните организатори. Рестрикциите бяха наложени през лятото, за да се ограничи разпространението на болестта Африканска чума по свинете. Със заповед № РД 11-1419/19.07.2019 изпълнителният директор на БАБХ забрани предлагането на прясно свинско месо, месни заготовки и месни продукти, съдържащи свинско месо на регистрираните фермерски пазари в цялата страна. „Не сме съгласни с продължаващите до момента ограничения и настояваме заповедта да бъде отменена по отношение на организираните и контролираните от наша страна фермерски пазари“, казват от фондация „Локалфууд.БГ“, организатор на Фермерски пазари „Пендара“ в София и Пловдив, ДЗЗД „Фермерски пазар Варна“, Фондация за биологично разнообразие „Биоселена“, организатор на Фермерски пазар \"Произведено във фермата\" пред МЗХГ, както и Обединение за местен пазар и занаятчии ДЗДД, което организира Фермерски пазар „Натурално“ в Пловдив.„Предприемането на мерки за превенция от разпространение на болестта Африканска чума по свинете е необходимо, за да се спре незаконната и неконтролирана продажба на свинско месо от нерегистрираните животински обекти. Провежданите от нашите организации фермерски пазари в цялата страна са надлежно регистрирани в компетентните областни дирекции на БАБХ, провежда се непрекъснат контрол по отношение подбора на производители и всеки един участник е регистриран оператор в системата на БАБХ. Всички производители и преработватели на свинско месо, членуващи в нашите фермерски пазари, разполагат с пълната документация, системи и мерки за самоконтрол“, изтъкват в писмото си до БАБХ организаторите на фермерските пазари.От Фермерски пазар „Натурално“ настояват забраната за продажба на свинско месо и колбаси да се промени така, че да се разграничат легалните от нелегалните свиневъди, производители и разпространители на свинско месо. Целта е да се даде възможност на регистрираните фермери „да осъществяват своята основна дейност, която за семействата им осигурява поминък, а за българските граждани – достъп до чисто, екологично и нетретирано с химикали месо“, изтъкват от Обединение „Натурално“.", "date": "2019.12.12", "title": "Искат да се върне свинското на фермерските пазари"}
{"url": "https://offnews.bg/obshtestvo/kmetat-na-tcarevo-niama-nezakonni-stroezhi-na-arapia-717410.html", "text": "Кметът на Царево Георги Лапчев обяви пред бТВ, че . Според него проектът е бил спрян, защото не е бил спазен планът за обезопасяване на обекта. След като са направени проверки от строителния контрол и са изпълнени задълженията на строителя, Лапчев смята, че няма законово основание строителството да не продължи. След възобновяването на строежа не е издадено ново разрешително, а е подновено старото, което обаче е за голям хотелски комплекс, а не за отделни къщи - 23 двуетажни и едноетажни сгради. Освен това община Царево няма общ устройствен план.Лапчев не е притеснен от това, защото нямало пречка да бъдат издавани разрешителни за строеж. Според него именно липсата на устройствения план е голямата болка на общините.Цялата информация е записана и представена като документи.„Прекрасно е, че има гражданско общество и организации, които внимават и пазят природата, но е объркан начина, по който се предава информацията”, допълни той. В общината нямало нито един сигнал за незаконно строителство.Кметът изтъкна, че е нужно въвеждането на екологична оценка и законодателни промени.Според него няма и незаконни действия на подобен строеж край Синеморец. Организациите, които спирали общия устройствен план, са тези, които искат да го има.„Винаги неправителствените организации са получавали протегната ръка и от правителство, и от общините. Не знам защо се получава тази конфронтация, която я няма. Аз искам да се разберем, но никой никога не идва”, обясни Лапчев.", "date": "2019.12.12", "title": "Кметът на Царево: Няма незаконни строежи на Арапя"}
{"url": "https://offnews.bg/medii/uvolniha-operator-na-tv-evropa-zaradi-arogantni-repliki-kam-predseda-717442.html", "text": "Оператор на телевизия \"Европа\" е бил уволнен за недопустимо поведение по време на брифинга на Българския лекарски съюз вчера. \"От днес операторът Николай Куманов не е наш служител\", съобщи изпълнителният директор на медията Георги Харизанов.\"На вчерашната пресконференция на БЛС, по повод фактите около смъртта на 3-годишното дете, служител на ТВ Европа - операторът Николай Куманов, си е позволил абсолютно недопустимо за представител на българска медия поведение. Макар и изречени в лично качество, емоционални изблици като \"и на мен ми е идвало да бия лекари\" няма как да бъдат изричани от представител на ръководените от мен телевизия и радио\", пише Харизанов.Репортер на OFFNews присъства на пресконференцията на БЛС на 11 декември. Ето какво каза тогава уволненият оператор, след като председателя на БЛС д-р Иван Маджаров поднесе съболезнованията и призова медиите за изграждане на доверие към лекарите:Харизанов допълва, че медиите не следва да са само посредник в комуникациите, а трябва да дават пример за поведение и да задават стандартите в обществените отношения.\"Използвам повода да поднеса още веднъж моите съболезнования към семейството и близките на починалото дете, както и извиненията си към БЛС и към всички български лекари, които всеки ден спасяват човешки животи с работата си\", допълва изпълнителният директор на телевизия \"Европа\".", "date": "2019.12.12", "title": "Уволниха оператор на ТВ 'Европа' заради арогантни реплики към председателя на БЛС"}
{"url": "https://offnews.bg/zdrave/mlad-mazh-s-shans-za-zhivot-sled-babrechna-transplantatcia-v-aleksand-717412.html", "text": "Трансплантираният е на 31 години от Монтана и все още не провежда хемодиализно лечение. Той е показал най-голям процент органна съвместимост с донора сред общо 6 поканени от листата на чакащи. Другият бъбрек не е трансплантиран, поради съдови промени, съобщават от лечебното заведение.В момента реципиентът е в стабилно общо състояние и се възстановява в Клиниката по анестезиология и интензивно лечение на болницата.Донорът е жена на 57 години от Провадия, изпаднала в мозъчна смърт вследствие на исхемичен мозъчен инсулт.Екипът на лечебното заведение изказва искрени съболезнования на близките на починалата жена и адмирира тяхното хуманно решение да дарят органите ѝ за спасяването на други човешки животи в най-трудния за тях момент.", "date": "2019.12.12", "title": "Млад мъж с шанс за живот след бъбречна трансплантация в 'Александровска'"}
{"url": "https://offnews.bg/politika/strah-i-omraza-v-bsp-zashto-tcatcarov-raztcepi-levitcata-717461.html", "text": "Парламентарната група на БСП се разцепи при гласуването за предизвестения избор на главния прокурор Сотир Цацаров за председател на КПКОНПИ. 27 от тях бяха “за” 30 - “против” и трима се въздържаха. Днес се видя, че разцеплението в партията е по-дълбоко от това на “харесващи” и “нехаресващи” Цацаров, а прозират лагери, бунт срещу лидера Корнелия Нинова, лобита и зависимости.Официално всичко е наред“Парламентарната група на БСП е взела политическо решение да не подкрепи кандидатурата на Сотир Цацаров за шеф на КПКОНПИ на свое заседание на 10 декември. Против него са гласували само трима депутати”, се казва в позиция на ръководството на БСП в парламента. Според правилника на парламента, който има различна от партийната позиция може да го изрази. “Никой от гласувалите за Сотир Цацаров не направи публично това. Парламентарната група на „БСП за България“ има политическо решение за неподкрепа. Всеки, който не се е съобразил с това, носи своята лична отговорност”, заявяват още Корнелия Нинова и заместниците й в НС.Партията ни не е разделена заради гласуването за кандидатурата на Сотир Цацаров за КПКОНПИ, отрече зам.-председателят на групата на БСП Христо Проданов. Спорен него тези 27 гласа не означават бламиране на лидера, защото тези колеги не постъпвали така в други заседания на групата и с други решения.„Предният ден имахме заседание на парламентарната група, в което взехме решение, че не подкрепяме кандидатурата на г-н Цацаров. Тъй като имаше и обратни мнения и становища, дадохме възможност на хората, които мислят по друг начин да се възползват от Правилника за организацията на дейността на Народното събрание, да излязат от трибуната на парламента, да заявят обратната позиция и да направят така, както преценят, че е правилно“, каза още Проданов. Позицията на БСП и лидера Корнелия Нинова беше за неподкрепа на кандидатурата на Сотир Цацаров.Попитан “как се носи лична отговорност” за подкрепата на Цацаров, Проданов отговори, че лична отговорност се носи по много начини, но преди всичко тя е пред избирателите и партията.Ръководството на БСП ще обмисля евентуални наказания през уикенда.Част от гласувалите \"за\" Цацаров признават неофициално, че са го направили като протестен вот срещу самата Нинова. Роля е изиграла и т.нар. пловдивска група на Георги Гергов. Тримата заявили се в подкрепа на Цацаров по време на заседанието на групата, са именно пловдивските депутати Георги Търновалийски, Георги Йорданов и Теодора Халачева.Пловдивската група е за ЦацаровГеорги Търновалийски днес каза, че е подкрепил Цацаров, с когото е работил в Пловдив, заради високото му професионално ниво. Цацаров беше съдия и председател на Окръжния съд в Пловдив. Търновалийски отрече, че вотът на пловдивските депутати е под въздействието на местния лидер на БСП Георги Гергов, който бе отстранен от ръководството през 2017 г., тъй като е посредничил за скандалната среща между главния прокурор Цацаров и издателя на в.\"Сега\" Сашо Дончев.Депутатите на БСП от Пловдив са - Иво Христов, Георги Йорданов Йорданов и Теодора Халачева. Иво Христов въобще не е гласувал, а останалите са гласували “за” Цацаров. От Пловдив област са Георги Търновалийски, Манол Генов, Димитър Георгиев и Веска Ненчева. Ненчев не е гласувала, а останалите са били “за”.Има разцепление има и страхСпоред мен има разцепление в парламентарната група, каза депутатът Антон Кутев кулоарите на парламента. Той добави, че линията на разцеплението ще си проличи след време. Според Кутев гласувалите “за” не са бламирали Нинова. “Доколкото ги познавам, всеки един от тези 27 има съвършено различна мотивация”, каза Кутев. Според него става дума за това, че Нинова не е успяла да удържи единството на групата и това е процес, който тепърва започва. “Знам, че сред има хора, които нито са бойкотирали, нито са изплашени.Сигурно вътре има страх, но има и други мотивации”, каза Кутев. Той смята, че това, което вчера се е случило не значи, че се разпада групата, но значи, че има сериозно напрежение вътре. Кутев обърна внимание, че “страха е разпространен предимно извън БСП”, защото само 30 души от БСП са гласували “против” и никой друг. Той все пак допусна, че сред депутатите на БСП има страх “от един бивш главен прокурор и председател на КПКОНПИ в момента”.Разследвани гласуват “за”Сред гласувалите за новия шеф на антикорупционната комисия са червени депутати, чиито имунитети са искани по различни разследвания - Манол Генов и Светла Бъчварова. Цацаров е подкрепен и от Валери Жаблянов, който е проверяван от КПКОНПИ за имотна сделка. Разследваният Георги Михайлов обаче е гласувал против.", "date": "2019.12.12", "title": "Страх и омраза в БСП. Защо Цацаров разцепи левицата"}
{"url": "https://offnews.bg/bojni/svetovna-mma-organizatcia-otstrani-zamesen-v-rasistkia-skandal-na-vas-717417.html", "text": "Перспективният български боец в смесените бойни изкуства Георги Валентинов е бил отстранен от световната ММА организация \"Белатор\" заради участието му в расисткия скандал по време на евроквалификацията с Англия на \"Васил Левски\".Тогава група фенове прекъснаха за кратко двубоя, а случаят намери широк отзвук. Снимка на Валентинов от стадиона беше тиражирана в английските медии. Самият той отрече да е замесен в срамните прояви, като се разграничи публично.\"Във връзка с появилите се спекулации, че имам нещо общо с расистките скандирания на стадион “Васил Левски” заявявам категорично: Не съм участвал в подобни действия! Аз съм спортист и професионален състезател! Моят спорт е философия.Моят спорт ме учи на дисциплина и честна игра! На ринга съм срещал опоненти от всякакви раси и религии и винаги съм залагал на феърплей! Разграничавам се категорично от всякакви расистки и ксенофобски прояви! И като спортист,и като личност съм против неморални и античовешки действия, накърняващи достойнството! Стоя зад своите избори и решения със своето име и спортна позиция!Подкрепям българския спорт и вярвам, че в бъдеще ще държим високо вдигнати глави от гордост и спортни постижения!\", написа Валентинов в социалните мрежи.От \"Белатор\" обаче прекратиха договора му само месец след подписването в края на октомври.\"Приемаме тези въпроси много сериозно. Расизмът и символите свързани с него, нямат място в спорта и няма да бъдат толерирани от организацията\", коментира от \"Белатор\", с което отправят много силно послание.В България имаше арести на фенове във връзка с расисткия скандал, но накрая всичко завърши като фарс, след като се оказа, че единственият с повдигнати обвинения не е присъствал на мача, а там е бил неговия брат близнак.", "date": "2019.12.12", "title": "Световна ММА организация отстрани замесен в расисткия скандал на \"Васил Левски\""}
{"url": "https://offnews.bg/temida/vas-okonchatelno-potvardi-otkaz-za-registratcia-na-ednopolov-brak-v-ba-717445.html", "text": "Върховният административен съд потвърди решение на Административен съд София град и окончателно отказа регистрация в ГРАО на брак на двойка от женски род, сключен във Великобритания.Дело № 4245 от 2018 г. беше образувано по жалба на физическо лице срещу решение № 180/ 08.01.2018 г. по адм. дело № 7538/ 2017 г. на Административен съд - София- град.С обжалвания съдебен акт е била отхърлена жалбата на физическото лице против отказ на кмета на Столична община, район \"Люлин\", за актуализиране на семейното й положение в личен картон.Съгласно българския закон еднаквият пол на лицата, желаещи да сключат брак е пречка за сключване на брак. Както Конституцията на Република България така и Семейният кодекс установяват като задължително условие за сключване на граждански брак разнополовост на съпрузите. С исканата регистрация ще се признае, че няма пречки за сключване на брак, и същата ще представлява основание за неговото признаване, което е в противоречие с българското законодателство, заявяват от ВАС.Навсякъде правната уредба - разглежда семейните отношения, като правоотношение между двата биологични пола - мъж и жена. Липсва нормативна уредба, която да предвижда правоотношение с други участници, както и не се предвижда неговото съдържание, промени и прекратяване, упражняване на съпружески и родителските права и т.н.Следователно, ако условията за сключване на брак, съгласно българското законодателство не са били налице по отношение на тези български граждани към момента на сключване на брака, то този брак/ макар и допустим, съгласно законите на държавата, в която е бил сключен/ няма да породи правни последици в България - чл.4, ал.1 от Семейни кодекс. Брак, който не е породил правни последици в България няма как да бъде признат и съответно регистриран.Върховните магистрати от тричленния състав са на мнение, че няма нарушение и на разпоредбите от Хартата на основните права на ЕС, тъй като правото на встъпване в брак е гарантирано в съответствие с националните закони, които регулират упражняването на това право. СЕО се е произнесъл, че поради невъзможността да бъде постигнато съгласие между държавите членки относно еднополовите бракове, партньорите в тези съюзи не могат да имат правата на семейни членове за целите на свободното движение на работници по смисъла на европейското право /д. 59/ 85 „Reed“/.Това е третото дело с подобен предмет, което се разглежда във ВАС и съдът има непротиворечива практика по този въпрос. В този смисъл са Решение № 7582 от 15. 06. 2017 г. по административно дело № 7370 / 2016 г. и Решение № 6269 от 18.05.2017 г. по административно дело № 6474/ 2016 г. на ВАС.По своя предмет и същност трите дела се различават от дело № 11558 от 2018 г., по което с решение от юли тази година ВАС потвърди правото на еднополова двойка да пребивава на територията на Република България. Решението на върховните магистрати не касае еднополовите бракове, а се отнася само и единствено до правото на граждани на ЕС да пребивават законно продължително на територията на друга страна-член на Общността, в случая Република България.", "date": "2019.12.12", "title": "ВАС окончателно потвърди отказ за регистрация на еднополов брак в България"}
{"url": "https://offnews.bg/politika/izbirat-trima-novi-chlenove-na-krs-ne-triabva-da-sa-bili-v-ds-717404.html", "text": "Парламентът отвори процедура по избор на заместник-председател и двама членове на Комисията за регулиране на съобщенията (КРС) заради изтекли мандати на досегашните.Номинации могат да се правят от депутати и парламентарни групи до председателя на Народното събрание в 7-дневен срок.Представянето и изслушването на кандидатите ще е пред транспортната комисия, ще се проведе публично и ще се излъчва онлайн на сайта на парламента.Изискванията към кандидатите са да представят подробна автобиография, диплома и доказателство за професионална квалификация в сферата на медиите, правото, информационните технологии или икономиката, да имат българско гражданство и постоянен адрес в страната и да не са били сътрудници на Държавна сигурност.Въпроси от търговски дружества, организации и медии могат да бъдат изпратени до транспортната комисия предварително, за да бъдат зададени на кандидатите по време на изслушването. Преминалите процедурата кандидати ще бъдат подложени на гласуване в пленарната зала. Ако не бъдат одобрени комисари за някоя от позициите, процедурата ще бъде обявена наново.Членовете на КРС са с 5-годишен мандат.", "date": "2019.12.12", "title": "Избират трима нови членове на КРС, не трябва да са били в ДС"}
{"url": "https://offnews.bg/politika/tatiana-doncheva-glavniat-prokuror-niama-nuzhda-ot-nadzornik-ako-se-717411.html", "text": "Главният прокурор няма да има нужда от надзирател, ако се приемат промени в Конституцията. За целта обаче следващите парламентарни избори трябва да са за Велико народно събрание. Това заяви лидерът на Д-21 Татяна Дончева по бТВ. Според нея е безумно е да се предложи надзорник на главния прокурор, за да се реши въпросът с неговата безконтролност, която произтича от конституционната уредба. Правителствата на Бойко Борисов фабрикуват решения, които смайват с глупостта си, и това предложение е едно от тях, коментира Дончева. Тя обясни, че въпросът не е в това дали ще бъде назначен човек, който да надзирава главния прокурор. По думите ѝ се изисква структура, която да помага в отделните разследвания.Според председателя на „Движение 21” преди години никой не е погледнал сериозно на въпроса за конституционните промени, касаещи устройството на съдебната система, но сега полюсите са обърнати.Като примери даде начина, по който Сотир Цацаров управлява държавното обвинение – поставянето на хора, които да отговарят за организирани престъпни групи без разследване на причастност към престъпната дейност, както и масовото задържане на хора под стража. „Гражданите започнаха да си мислят, че всеки е застрашен, независимо дали се счита за разбойник или не. Хората се притесняват, че могат да попаднат в месомелачката, да стоят месеци наред заключени с неясен резултат и да бъдат наказателно преследвани”, обясни тя.От друга страна прокуратурата се превръща в институция, към която масово хората са започнали да се обръщат за всякакви въпроси, а безконтролността на Обвинител №1 попада и в международния фокус.", "date": "2019.12.12", "title": "Татяна Дончева: Главният прокурор няма нужда от надзорник, ако се промени Конституцията"}
{"url": "https://offnews.bg/zdrave/razsledvat-oblastnata-bolnitca-v-haskovo-za-iztochvane-na-nzok-717436.html", "text": "Районната прокуратура в Хасково разследва областната болница за извършени злоупотреби при усвояване на средства от бюджета на НЗОК. Сигналът е подаден от Териториална Дирекция „Национална сигурност“  Образувано е досъдебно производство, съобщиха от прокуратурата.Средствата са били усвоявани чрез използването на документи с невярно съдържание и деклариране на неверни обстоятелства от страна на лекари от Инвазивното отделение към МБАЛ-Хасково, за проведено лечение, използвани консумативи и медицински изделия при извършените инвазивни интервенции – поставяне на стентове на пациенти на отделението.При извършено претърсване в болницата, са били открити и иззети медицински изделия „Интракоронарен стент“ - общо 23 броя, запечатани в алуминиеви опаковки, за които се предполага, че са отчетени като реално използвани и по този начин на лечебното заведение са изплатени незаработени финансови средства от бюджета на НЗОК.Работата по случая продължава като предстои да бъдат изискани документи, както от МБАЛ – Хасково, така и от РЗОК-Хасково, да бъдат проведени разпити на свидетели и при необходимост да бъдат назначени експертизи.", "date": "2019.12.12", "title": "Разследват областната болница в Хасково за източване на НЗОК"}
{"url": "https://offnews.bg/sviat/donald-tramp-mladshi-ubi-zastrashen-ot-izchezvane-arhar-v-mongolia-717403.html", "text": "Синът на американския президент Доналд Тръмп-младши застреля екземпляр от застрашения от изчезване див овен архар по време на лов в Монголия, съобщи Гардиън. Наследникът получил специално разрешение да ловува рядкото животно от президента на Монголия. Архарите се отличават с големите си рога и се смятат за национално съкровище в азиатската страна. Затова се изисква и специално разрешение за лов. Според експерти разрешителното се издава с контролирана и напрозрачна система, която е въз основата на пари, връзки и политически интереси. Смята се, че разрешителното на Тръмп-младши не било в срок, защото от напускането на страната и издаването на разрешителното е минал един месец.Пазачът допълва, че синът на американският президент е наредил архара да не се разфасова на място, за да не му се повредят козината и рогата. Смята се, че той е убил и много рядък червен елен, за който също се изисква разрешително. За да внесе в САЩ ловен трофей от застрашен от изчезване вид, по закон американските ловци трябва да представят доказателства, че отсрелването на екземпляра е не е навредило за цялостното състояние на съответния животинския вид.Самият президент Доналд Тръмп се изказа против тази практика, като нарече подобни ловни практики \"филм на ужасите\", въпреки че двамата му синове са запалени трофейни ловци.През 2008 г. президентът Георги Първанов на посещението си в Узбекистан също се смята, че е гръмнал архар. Той отрече, въпреки че новината бе потвърдена от различни източници. Според закона на Узбекистан \"нарушаването на режима в защитени природни територии довело до голяма щета (от сто до триста минимални заплати) или до други тежко последствия, наказва се с глоба до 50 минимални заплати, както и лишаване от определено право за 5 години или с до 2 години поправителен труд.\"", "date": "2019.12.12", "title": "Доналд Тръмп-младши уби застрашен от изчезване архар в Монголия"}
{"url": "https://offnews.bg/futbol/iasni-sa-vsichki-1-8-finalisti-v-shampionskata-liga-717394.html", "text": "Станаха ясни и последните два отбора, които се присъединиха към осминафиналистите в Шампионската лига. Това са отборите на Аталанта и Атлетико Мадрид.Аталанта стигна до историческо класиране за тази фаза от турнира при първото си участие в най-престижния европейски клубен турнир. Момчетата на Джанпиеро Гасперини победиха с 3:0 Щахтьор Донецк като гост в Харков, за да си осигурят място сред 16-те най-добри.Същото стори и Атлетико Мадрид, след като момчетата на Чоло Симеоне надвиха Локомотив Москва с 2:0 и така заеха втората позиция в своята група след италианския хегемон Ювентус.Жребият за 1/8-финалите е в понеделник от 13 часа българско време. Той не може да изправи един срещу друг отбори, които вече са били в една група, или са от една страна. Поставените в първа урна (победители в групите) гостуват в първите мачове и са домакини в реваншите.Мачовете са съответно на 18/19/25/26 февруари 2020 година, а реваншите - на 10/11/17/18 март.Победители в групите, първа урна:БарселонаБайерн МюнхенЮвентусРБ ЛайпцигЛивърпулМанчестър СитиПари Сен ЖерменВаленсияПодгласници, втора урна:ЧелсиБорусия ДортмундЛионНаполиРеал МадридТотнъмАталантаАтлетико Мадрид", "date": "2019.12.12", "title": "Ясни са всички 1/8-финалисти в Шампионската лига"}
{"url": "https://offnews.bg/tenis/tcitcipas-priemam-fenovete-kato-svoi-priateli-717415.html", "text": "Една от най-актуалните млади звезди в световния тенис Стефанос Циципас разкри, че има по-различно отношение към феновете и ги счита за свои приятели.Именно поради тази причина 21-годишният гръцки талант развива свой канал в сайта за видеосподеляне \"YouTube\" за да бъде по-близо до привържениците.Доста хора се чудят защо той отделя време за това при положение, че е твърде ангажиран с участията си в тенис турнири из света.\"Обичам да общувам с феновете, това означава много за мен. Мотивират ме, вдъхновяват ме. Искам да стана по-добър играч и личност заради тях освен заради самия себе си.Винаги съм имал най-добрите възможни отношения с феновете ми. Това е една от причините да имам и канал, искам да съм все по-близо до тях. Приемам ги не само за фенове, но и за мои приятели\", каза Циципас.", "date": "2019.12.12", "title": "Циципас: Приемам феновете като свои приятели"}
{"url": "https://offnews.bg/politika/rakovodstvoto-na-bsp-razmaha-prast-na-sotcialistite-podkrepili-tcatca-717416.html", "text": "Парламентарната група на БСП  е взела политическо решение да не подкрепи кандидатурата на Сотир Цацаров за шеф на КПКОНПИ на свое заседание на 10 декември. Против него са гласували само трима депутати, се казва в позиция на ръководството на БСП в парламента27 народни представители от групата на социалистите подкрепиха избора на Цацаров вчера. Беше взето решение - който има друго мнение, да се възползва от член 58, ал. 4 на Правилника за организацията и дейността на Народното събрание и да изрази различната си позиция от трибуната на парламента. Чл. 58 ал. 4 дава възможност \"на народен представител, който има мнение, различно от това на ПГ, да го изрази в рамките на 3 минути\", се уточнява в позицията. Никой от гласувалите за Сотир Цацаров не направи публично това. Парламентарната група на „БСП за България“ има политическо решение за неподкрепа. Всеки, който не се е съобразил с това, носи своята лична отговорност, заявяват още Корнелия Нинова и заместниците й в НС. ", "date": "2019.12.12", "title": "Ръководството на БСП размаха пръст на социалистите, подкрепили Цацаров в НС"}
{"url": "https://offnews.bg/obshtestvo/spiro-i-darina-cherpiat-na-sv-spiridon-se-kupuvat-novi-obuvki-717325.html", "text": "Църквата почита днес Св. Спиридон Чудотворец, той е покровител на занаятчиите. Имен ден празнуват Спиро, Спиридон, Дарина и Дария. \"Спиридон\" е гръцко име, което означава \"дарено зърно\". Добре е на този ден имениците да се сдобият с нови обувки, според народното поверие. Св. Спиридон бил един от великите чудотворци на IV век. Той се родил на остров Кипър и от детинство бил овчар. Овдовял рано и започнал да помага на бедните с всичко, което имал. Той притежавал силата да изцерява болните. В царуването на император Константин Спиридон бил поставен епископ в гр. Тримитунт, на остров Кипър. И в епископския си сан той запазил своите прости обичаи: избягвал всякакъв разкош, продължавал да се занимава със земеделие и заедно с жътварите жънел своите ниви; бил достъпен за бедните, давал помощи и съвети по всяко време.Починал около 350 г. Погребали го в Тримитунт. На гроба му се извършвали много чудеса. Светите му мощи били пренесени в Цариград към средата на VII век, а към времето на турското завоевание на Цариград те били пренесени в Керкира (остров Корфу), където са запазени и досега.В старинния храм \"Св. Петка\" в София има пантофка на светеца, осветена до неговите свети мощи на остров Корфу.Според народните вярвания св. Спиридон предпазва от кожни болести. Поверията разказват, че бил и изкусен обущар, затова денят му се почита и от работещите този занаят, както и от шивачите. Приема се и като покровител на конете и едрия добитък. Празнуват и козарите.На този ден жените не трябва да шият, защото рана от убождане на 12 декември зараства трудно, казва народът ни. Вярва се, че каквото е времето през следващите дни след празника на Св. Спиридон до Бъдни вечер, такова ще е и през съответните месеците на следващата година.", "date": "2019.12.12", "title": "Спиро и Дарина черпят, на св. Спиридон се купуват нови обувки"}
{"url": "https://offnews.bg/kultura/preporachvame-vi-rekviem-ot-verdi-v-zala-balgaria-717380.html", "text": "Росен Миланов ще дирижира “Реквием” от Верди, който Софийската филхармония представя на 12 декември в зала „България“. Солисти ще бъдат световнопризнатите български гласове Цветелина Василева (сопрано), Мариана Пенчева (мецосопрано), Михаил Михайлов (тенор) и Ивайло Джуров (бас).Росен Миланов понастоящем е музикален директор на американския оркестър Columbus Symphony, Принстънския симфоничен оркестър и новоназначен главен диригент на словенския оркестър на RTV в Любляна. Той застава пред Националния оркестър на България, за да представи разтърсващият „Реквием“ от Верди. Иконичната творба надживява времето си заради гениалната музика и философските въпроси, които поставя.С участието на Националния филхармоничен хор с диригент Славил Димитров.Билети за “Реквием” на Верди са налични на касата на зала „България“ и в мрежата на ивентим.", "date": "2019.12.12", "title": "Препоръчваме ви: 'Реквием' от Верди в зала 'България'"}
{"url": "https://offnews.bg/kultura/literaturata-kato-istoria-na-savremennostta-sreshta-s-pisatelite-elen-717378.html", "text": "Седмото издание на Софийския международен литературен фестивал се очертава като най-мащабното издание до момента с най-интензивна програма, която включва над 100 участници и близо 50 събития. Основни за структурата на фестивала продължат да бъдат срещите с автори и различните коментарни и критични дискусии.На 12 декември от 18.00 до 19.00 ч. в Мраморно фоайе, НДК, ет.2, ще се проведе разговорът с писателите с Елена Алексиева и Чавдар Ценов. Темата на събитието е \"Литературата като история на съвременността\", а модератор е Марин Бодаков. Елена Алексиева е родена през 1975 г. в София. Има магистърска степен по международни икономически отношения от Университета за национално и световно стопанство и докторска по литература. Автор е на 11 книги с поезия и проза, сред които сборниците с разкази Читателска група 31, Кой и Синдикатът на домашните любимци, и романите Рицарят, дяволът, смъртта, Нобелистът и др. Нейни работи са публикувани в множество периодични издания и антологии на английски, френски, полски, испански и други езици. Сборникът ѝ с разкази Кой е издаден на испански, последван от романите Рицарят, дяволът, смъртта на сърбохърватски и Нобелистът на френски през 2015 г. Занимава се и с драматургия, като през 2014 г. излиза сборникът ѝ с пиеси Ангелски огън, а през 2015 и монодрамите ѝ под заглавие Жертви на любовта. Нейни пиеси могат да се видят на сцените на Народен театър „Иван Вазов”, Театър 199, Театър „София” и Пловдивския драматичен театър „Н.О. Масалитинов”. Носител е на наградите „Хеликон”, „Аскеер” и „Икар” за съвременна българска драматургия, както и на наградата на Обществото на независимите театрални критици в България. Елена Алексиева живее в София, където работи като преводач на свободна практика и писател.Чавдар Ценов е автор на книгата „Удавената риба“, наречена съчинение, на сборниците с разкази „Черно под ноктите“, „Щраусовете на Валс“ и „Другата врата“, на романите „Кучета под индиго“ и „Накъде тече реката“, както и на сборника с малки новели „Отклонения наесен“. Книгите му са номинирани за много награди: Роман на годината, „Елиас Канети“, „Перото“, „Хеликон“. Два пъти е награждаван с Националната литературна награда „Христо Г. Данов“, получавал е Годишната награда на „Портал Култура“, наградата на „Литературен форум“, а през май 2019 г. проф. Светлозар Игов му присъжда „Дъбът на Пенчо“ за неговата проза.​Марин Бодаков (1971, Велико Търново) е автор на осем поетични книги, главен асистент в катедра \"Пресжурналистика и книгоиздаване\" в СУ „Св. Климент Охридски“, където преподава публицистика и художествена критика, и редактор литература на вестник „К“, продължител на традициите на вестник „Култура“. Сътрудник и участник в Софийски международен литературен фестивал от първото му издание до днес.", "date": "2019.12.12", "title": "Литературата като история на съвременността: Среща с писателите Елена Алексиева и Чавдар Ценов"}
{"url": "https://offnews.bg/politika/pravitelstvoto-vazkresiava-legendarna-mashina-za-hangari-sreshtu-0-5-717384.html", "text": "Срещу сумата от близо половин милион долара правителството ще възкреси военна поточна линия за изработка на хангари, която е купена от правителството на Тройната коалиция и не е използвана нито веднъж. Парламентарната група по отбрана снощи одобри сключването на договор със САЩ за обучение, ъпдейт на софтуера и материали. Договорът трябва да бъде ратифициран от парламента спешно в петък, за да може да бъде публикуван в Държавен вестник и да влезе в сила до края на годината, докогато важи офертата на САЩ.Заради сделката тогавашният министър на отбраната Николай Цонев беше съден по време на първия кабинет на Бойко Борисов. Според обвинителния акт в периода 12 февруари – 1 юни 2009 г. Цонев е одобрил закупуването на \"Комплектомобилна производствена линия за метални конструкции UBM\", т.нар. хангари. Това е станало въпреки липсата на осигурено финансиране, с което военното ведомство е ощетено с 8 025 825.45 лева. След това Цонев беше оправдан, като  дори миналата година осъди прокуратурата да му плати 100 000 лв. обезщетение заради вредите, които е претърпял по време на унизителния арест.По-късно са направени, по времето на Борисов, още плащания до 12 млн. лв. Заместник-министърът на отбраната Атанас Запрянов обясни, че досега не е е налагало да изграждаме такива съоръжения. Заради покупката на F-16 САЩ и нуждата от построяване на хангари за самолетите в базите Граф Игнатиево и после в Безмер, Министерството на отбраната се е сетило за стоящата на склад поточна линия. Запрянов разказа, че след като специалисти от САЩ са огледали базите, анализът им е показал, че вместо да поръчаме хангарите на американска фирма, можем да ъпгрейднем софтуера и да обучим хора да работят с машините. „Минимум 5 пъти ще поевтинее изграждамето на тези съоръжения. 60 евро на квадратен метър ще бъде цената на строителството. От американската страна са уверили, че ще я наемат за изграждане на техни съоръжения на наша територия“, каза Запрянов.Трябва да знаете, че това беше 10 години ходене по мъките да я пуснем тази машина, добави началникът на отбраната генерал Андрей Боцев. „Може много бързо строи, може да покрие стените с изолация, може всякакъв вид строителство, не само халета, а и заседателни зали с канцеларии... Най-после намерихме начин за обучение на личния състав“, добави най-висшият военен в България.Депутатът от БСП Кольо Милев, който се пенсионира, като бригаден генерал разказа, че става въпрос за 10 машини, които изграждат една поточна линия за хангари. Той се зачуди дали ще може да се уплътни натоварването на машината, тъй като тя може да изработи 1000 кв. м. постройка на денонощие. „Може да се използва за строителство на казарми, за помещения при бедствия и аварии, при спасителни операции. До 3-4 години може да се възстановят плащанията по договора“, каза Милев. Депутатите от БСП се въздържаха при гласуването в комисия заради ареста на Цонев. Пускането на тази машина стана необходимо благодарение на договора със САЩ за покупка на F-16, добави Милев.Запрянов обясни, че в сумата влизат и парите за материали, които ще се използват по време на обучението, но строителството ще бъде на реални здания. После можело да работи и с български суровини. Договорът е по програмата за военни продажби на САЩ - FMS. „Договорът е между нас и правителството на САЩ, обучението ще бъде от фирмата, която е произвела машината“, каза Запрянов. Програмата гарантира, че цените на продажбата ще са същите, като за американската армия. Генерал Боцев каза още веднъж, че тази машина за 10 г. му е „дошла до тука“ и разказа, че армията е проспала срока от 3 години в които е можело да се направи обучени и сега то трябва пак да се плаща.Депутатът от ГЕРБ Христо Гаджев нарече машината и историята й \"легендарна\". ", "date": "2019.12.12", "title": "Правителството възкресява легендарна машина за хангари срещу $0,5 млн."}
{"url": "https://offnews.bg/sviat/shef-mechta-razdade-koledni-bonusi-za-10-miliona-dolara-video-717398.html", "text": "Когато компания за недвижими имоти в Мериленд раздадала червени пликове на служителите си по време на годишното коледно парти в Балтимор, никой не знаел какво да очаква. 198-те служители на компанията \"Св. Джон Пропъртис\" получиха изненадващи бонуси, като средната сума е 50 хил. долара. Всички бонуси възлизат на около 10 милиона долара, съобщава Си Ен Ен.\"Когато отворих плика, не можах да повярвам. Дори нямам думи, които да опишат правилно как се чувствах. Беше просто невероятно. Все още съм в шок. Определено животът се променя\", споделя Стефани Ридвей, помощник-мениджър на проекти в компанията.Основателят на компанията заяви, че тези суми са раздадени, защото компанията е успяла да разработи продажбите на офис сграда от 20 милиона квадратни фута, както и големи складове в осем щата от страната.\"За да отпразнуваме постигането на нашата цел, ние искаме да възнаградим нашите служители по такъв начин, че да окажем значимо влияние върху живота им. Благодаря на всеки един мой служител за неговата здрава работа и всеотдайност\", каза още Едуард С. Джон.Най-малкият бонус от 100 долара получил нов служител, който още не бил започнал работа в компанията, а най-голямата премия е 270 хил. долара.", "date": "2019.12.12", "title": "Шеф-мечта раздаде коледни бонуси за 10 милиона долара (видео)"}
{"url": "https://offnews.bg/analizi/shte-izpalniat-li-suhopatni-vojski-angazhimenta-si-kam-nato-717392.html", "text": "След години отлагане, процедурни промени и бавене, един от най-големите проекти за модернизация на армията е на път най-после да приключи. Става въпрос за проекта на Министерството на отбраната (МО) за придобиване на нови бронирани машини за Сухопътните войски, които от години са в очакване държавния бюджет да стигне и до тях и да придобият нова техника. Неотдавна, на празника на Сухопътните войски, техният командир ген. Михаил Попов недвусмислено даде да се разбере, че пехотата не може да чака повече: \"Често чуваме, че Сухопътните войски (СВ) са гръбнакът на въоръжените сили, но се грижим за гръбнака, когато стане късно. Първи сме по участие в мисии, учения и оказване на помощ при бедствия. В областите, свързани с финансирането, не можем да се класираме и в челната тройка\". Необичайно острото за българските генерали изказване беше може би най-яркият израз на това колко нужен и неотложен вече е проектът за нови машини. С машините трябва да бъдат оборудвани три батальонни групи, което е един от трите ни ангажимента към НАТО.Самата процедура като че ли най-после отлепи от мъртвата точка – МО сведе възможния избор до 4 компании, които произвеждат бронирани машини, и им поиска обвързващи оферти. Те трябва да бъдат представени на българската страна до броени дни – крайният срок изтича на 16-ти декември. Така работната група, която ще ги оценява, ще започне работа още тази година, а към края на месец февруари се очаква да излезе с готов доклад, който да препоръча двете най-добри оферти. Двамата фаворити ще трябва да демонстрират способностите си на полигон чрез реални стрелби. В зависимост от резултатите на този тест, МО ще започне преговори с една от двете компании.Офертите са 4Офертите, които чакаме след по-малко от седмица, са от компаниите ARTEC GmbH (Германия), Patria (Финландия), NEXTER Group (Франция) и General Dynamics Land System – MOWAG (Швейцария). Тъй като три от четирите производители предлагат само шаситата, а не цялостна бронирана машина с въоръжение и останалите ключови системи, те ще трябва да се комбинират с други големи фирми от отбранителния сектор, които реално не участват пряко в състезанието за поръчката. Въпреки това обаче надпреварата за това кои ще са ключовите подизпълнители за новите бронирани машини се оказа един от най-динамичните моменти в търга.Германците от ARTEC реално са единствената компания, която участва изцяло самостоятелно. Те предлагат на България бронираните машини Boxer, които са със славата на отлична техника с високо ниво на защита и със сериозни бойни способности. Машината беше представена у нас през 2018 г. Тя е на въоръжение в страни като Германия, Холандия и Литва. В Германия куполът е на FLW на немската компания Krauss-Maffei Wegmann. В Холандия Boxer е интегриран с купол на Kongsberg, а в Литва – на израелската Rafael. Освен отличното качество обаче, Boxer е известна и с високата си цена – една напълно оборудвана машина от този тип може да надхвърли 10 милиона, което изглежда съвсем непосилно за българския бюджет към момента. Страната ни цели да придобие 150 нови бронирани машини – 90 бойни и 60 спомагателни – за 1,464 милиарда лева. На този фон изглежда малко вероятно офертата на германците да успее да се побере в зададената финансова рамка. Все още не е ясно и с какъв купол ще кандидатстват германците в България.Patria заяви сериозен интерес към българското решение да модернизира пехотата си с нови машини още преди няколко години. За това време финландската компания проведе редица събития и демонстрации, на които подробно представи своята машина AMV 8х8, която смята да предложи на българската армия. Моделът е модулен, като може да предложи различни модификации и вариации на армията в зависимост от нуждите за конкретната мисия. AMV дори доказа амфибийните си способности, като миналата година се потопи във водите на язовир Копринка. Финландците предлагат на България трансфер на ноу-хау и възможности за местно производство, като обещават да си сътрудничат с местния бизнес. Според представители на компанията, Patria е провела редица срещи с български компании и смята, че у нас има потенциал за сериозни партньорства. Финландците изпълняват подобен проект в Полша и са уверени, че могат по същия модел да пренесат производството си и у нас. Петно върху репутацията на Patria обаче са сделките с Египет (1999 г.), Словения (2006 г.) и Хърватия (2008 г.), след които има и съдебни дела и осъдени за корупция. Важен въпрос до скоро беше в обединение с кого ще се яви Patria на конкурса на МО, тъй като компанията произвежда само бронираните машини, но не и въоръжението. Белгийците от John Cockerill Defense, които произвеждат модулни куполи и оръжейни системи, неколкократно обявиха, че водят разговори за съвместно явяване с Patria и с французите от Nexter, но на финалната права изглежда, че финландците са се спрели окончателно на друг вариант. Според източници на Offnews компанията ще подаде обвързваща оферта с израелската фирма Elbit Systems, които също са известно име в сектора. Те са добре познати и на българската армия, макар и с не с много позитивна история у нас. В периода 2004-2007 г. Българя прави опити да модернизира щурмовите и транспортни вертолети на българските ВВС Ми-17 и Ми-24. Оказа се обаче, че компанията няма договор с “Рособоронекспорт”, които държат лиценза за ремонт на съветските вертолети. Въпреки това обаче след няколко съдебни обжалвания, Elbit подписа договор с България. По силата на това споразумение първият модернизиран вертолет се очакваше през лятото на 2006 година, за да отговори България на ангажиментите си към НАТО. Това обаче така и не се случи – компанията изпусна всички зададени срокове, а България се видя принудена да прекрати договора и да си поиска обратно авансови плащания за милиони. Въпреки този горчив опит обаче, израелците са допуснати до настоящия търг за новата техника на СВ – вероятно от МО се надяват този тип практики да са останали в миналото. Дали обаче това е така? Например през 2015 г. австралийската федерална полиция се вижда принудена да отмени сделка за 145 милиона долара за подмяна на разузнавателните си системи и прекрати договора си с интегратора Elbit Systems, след като реши, че проектът не може да бъде успешно изпълнен поради недостиг на време, разходи и функционалност. През 2018 г. Щатите разпореждат на Elbit да заплати обезщетение от половин милион долара за това, че нейно дъщерно дружество е платило милиони на офшорни консултанти за сделки с недвижими имоти, без да провери и гарантира, че въпросните консултанти наистина извършват предлаганите дейности. Според публикациите по темета компанията също така не е направила необходимото да гарантира, че парите й ще се използват по предназначение в случая – а не например да бъдат присвоени или използвани за корупционни практики. По-рано Турция също се отмята от договор с Elbit за доставката на десет самолета Herons за 180 милиона долара. Според местните издания израелците не са успели да спазят сроковете за доставки по договор, а след като все пак са предоставили техниката, тя не е успяла да отговори реално на част от условията, описани в документацията. Има информация и за проблеми от страна на Elbit със сроковете за доставка в съседна Румъния, където израелците са интегрирани с друг пряк участник в българския търг - General Dynamics European Land Systems-Mowag (GDELS-Mowag). Въпреки многото примери за проблемите и рисковете, които компанията носи със себе си, МО явно е решено да даде втори шанс. Предложението на Patria от месеци се коментира неофициално като едно от най-добрите, най-вече защото се очаква да се доближи максимално много до бюджетните изисквания на България. Остава под въпрос обаче какво качество ще получим срещу тези пари и дали инвестицията няма да излезе доста повече от предвиденото, ако армията се обвърже с подобен високорисков доставчик.Nexter Group също участват активно в надпреварата, като предлагат на България два варианта за бронирани машини – нейните VBCI 8х8 като основна бойна машина и по-леките TITUS 6x6 като вариант за спомагателни машини. Френската компания също даде заявка за работа с български фирми, като направи паралел със свой проект в Чехия, където местни фирми работят по асемблирането на машините, интеграцията на системите и поддръжката през целия период на експлоатация. Продуктите на Nexter се използват активно от френската армия, като вероятно и в този проект компанията ще има зад гърба си подкрепа на френското МО, тъй като държавата е сред най-големите акционери. Nexter предлагаха собствено 40 мм оръдие, но родното военно ведомство изрично е поискало основното въоръжение да е с калибър от 30 мм. Затова французите най-вероятно ще се явят с John Cockerill Defense, които официално обявиха желанието си да участват в проекта за модернизация на СВ с модулните си куполи и 30 мм оръдие като основно въоръжение. Компанията е на пазара от десетилетия, а нейни оръжейни системи са продадени в Щатите, Великобритания, Белгия, Франция, Саудитска Арабия, Бразилия. Белгийците предлагат за България куполи на модулен принцип – с опция за бърза и лесна промяна на калибъра, за да разполага армията с повече възможности за различните мисии. От John Cockerill също обещават сериозен ангажимент за българската индустрия, като представители на компанията не еднократно дадоха заявка и че ще могат да предложат опции за местно производство и износ към трети страни.General Dynamics European Land Systems-Mowag са сочени за един от фаворитите в търга заедно с Patria. Според запознати тяхната оферта също има шанс да се побере в зададения бюджет, а цената е основният компонент на офертите, който ще се взима предвид при крайното решение на работната комисия. Швейцарската фирма играе в надпреварата за милиони с бронираните си машини Piranha 5. Тази вариация на машините се ползва в страни като Испания, Дания и Румъния. Точно в съседката ни обаче швейцарците понесоха тежка глоба от 8,5 милиона евро заради забавени доставки през 2019 г. Наскоро компанията организира събитие в България, с което да промотира своето предложение за модернизация на СВ, като заложи сериозен акцент върху обучението на български военнослужещи и възможностите за дуално образование на български младежи.У нас GDELS вече официално играе с израелската Rafael Advanced Defense Systems, като последната ще доставя куполите и оръжейните системи, ако двойката бъде избрана в търга. Това обаче може да се окаже рисковано решение от страна на GDELS, тъй като израелската фирма напоследък среща известни затруднения при предоставяне и поддръжка на ефективни решения. Rafael произвежда куполи и цялостни решения за интеграция на хибридни оръжейни системи SAMSON, противотанкови ракети SPIKE, защитни системи, комуникационно-информационните решения. Макар да има и успешни проекти зад гърба си, в последно време компанията натрупа някои негативи, които могат да служат за предупреждение на родните военни. Така например в Чехия продуктите на Rafael са интегрирани с машините Pandur II. Местните военни обаче се оплакаха по-рано тази година, че повечето им машини са непригодни за употреба, тъй като чакат резервни части прекалено дълго. По думите им средният период за доставка на резервни части от Rafael е 19 месеца – повече от година и половина. Поради тази причина чехите са на път да сключат нов договор за поддръжка от местна фирма.Победителят може да е ясен в понеделникСроковете за доставки на резервни части и условията за поддръжка на новата техника сигурно ще бъдат в основата на детайлите, за които експертите ще следят в подадените оферти. Тъй като на този етап България ще придобие само 150 машини, които ще са достатъчни само за една механизирана бригада, за боеспособността ни ще бъде изключително важно тези ограничени бройки техника да са добре поддържани и в готовност по всяко време. Един от основните ангажименти на страната ни към НАТО е свързан именно с предоставянето на сухопътна техника при мисии зад граница, така че за МО ще бъде от особено значение да гарантира, че избраните доставчици в този търг могат да гарантират бърза, ефективна и навременна поддръжка на новите машини и техните системи. Разбира се, най-добрият вариант е тези дейности да могат да се извършват в България. Предстои да видим какви официални възможности ще бъдат представени на страната ни след 16 декември.", "date": "2019.12.12", "title": "Ще изпълнят ли Сухопътни войски ангажимента си към НАТО"}
{"url": "https://offnews.bg/koloezdene/izrael-izprashta-otbor-na-tur-dio-frans-2020-717395.html", "text": "Израел обяви първия си отбор за Тур дьо Франс – последната спортна инициатива, финансирана от родения в Канада бизнесмен от израелски произход Силван Адамс.Тимът, на име Israel Start-Up Nation, ще бъде първият от еврейската държава, който ще се състезава в най-престижната колоездачна обиколка. \"Ще имаме своя израелски отбор на Тур дьо Франс, който ще бъде наблюдаван от 2.6 млрд. души – със сини и бели цветове. Мисля, че е доста символично\", разкри Адамс, цитиран от БГНЕС.Тимът ще заеме мястото на швейцарския отбор Катюша-Алпесин, който стана собственост на Израелската колоездачна академия (ИКА). Бизнесменът Адамс финансира закупуването, както и организирането на няколко спортни събития в Израел.Сред тях е и провеждането на Джиро д‘Италия в Израел през 2018, както и провеждането на приятелска среща с Аржентина на Лионел Меси в Тел Авив миналия месец. Организаторите споделят, че Тур дьо Франс е третото най-гледано спортно събитие след Олимпийските игри и Световното първенство по футбол.", "date": "2019.12.12", "title": "Израел изпраща отбор на Тур дьо Франс 2020"}
{"url": "https://offnews.bg/obshtestvo/sruti-se-ukreplenie-na-stroezh-v-manastirski-livadi-717402.html", "text": "Укрепление на новострояща се сграда се срути тази сутрин, съобщи БГНЕС. Инцидентът е станал при строителсто на жилищна сграда на ул. “Шарл Шампо” в близост до ъгъла с ул. “Боянски водопад” в кв. “Манастирски ливади” – изток.Сигнал за срутването е подаден през нощта. Властите са уведомени за инцидента, сигнал е подаден и до кмета на район “Триадица” Димитър Божилов.По първоначална информация при инцидента няма загинали или ранени хора.", "date": "2019.12.12", "title": "Срути се укрепление на строеж в Манастирски ливади"}
{"url": "https://offnews.bg/zdrave/patcientite-s-hronichni-zaboliavania-shte-plashtat-medikamentite-si-a-717399.html", "text": "Според промените, предвидени в новия Национален рамков договор (НРД), общопрактикуващите лекари няма да могат да изписват повече от 3 препарата на хронично болни пациенти, а при комбинираните лекарствени продукти - не повече от два медикамента. За това сигнализират в отвореното си писмо от Сдружението на общопрактикуващите лекари в София област (СОЛСО).\"Договорените в проекта на Национален рамков договор текстове ограничават правото ни да лекуваме хронично болните съгласно ръководствата за поведение и ще доведат до повишени разходи на болните за изписване на рецепти и закупуване на лекарства\", се казва в писмото, подписано от д-р Виктория Чобанова, председател на сдружението.Джипитата предупреждават, че пациенти с тежки заболявания като диабет, сърдечна недостатъчност, някои форми на хипертония, ще трябва да закупуват по-голямата част от необходимите им медикаменти на свободни цени. Д-р Чобанова дава пример със заболяването сърдечна недостатъчност, което е доста често срещано в популацията, и съгласно Европейските ръководства за поведение е необходимо да се лекува с диуретици, съдоразширяващи медикаменти, АСЕ-инхибитори, медикаменти за намаляване на сърдечната честота и медикаменти за намаляване на съсирването на кръвта. Съгласно проекта за НРД 2020, НЗОК ще поеме частично само 2 от тези 5 основни терапевтични групи, останалите ще се закупуват от осигурените без намаление.Подобно е положението и при лечението на захарния диабет, който се лекува с медикаменти от различни групи, действащи на различни нива, с цел да се постигне максимално добър контрол на заболяването и да се отложи развитието на усложнения. В условията на НРД 2020 това няма да бъде възможно, т. к. само един комбиниран препарат ще изчерпи записаните в НРД възможности за лечение, предупреждават общопрактикуващите лекари.Според тях съществува и друг проблем. Съгласно чл. 52 за рецепти болните хора ще трябва да посещават личния си лекар няколко пъти в месеца, защото се отнема съществуващата сега възможност на една рецепта или един отрязък да се изпишат лекарства за повече от 30 дни, които да се компенсират при следващото изписване.\"Ако лекарството е за 20 дни, не можем да изпишем на тримесечна рецепта 2-1-2 опаковки (което е възможно по наредба 4). В този случай пациентът трябва да идва за рецепта тогава, когато свърши всички изписани медикаменти, т.е. на 40-ия ден\", казва д-р Чобанова.Общопрактикуващите лекари се опасяват, че дори и при отказ на Събора на БЛС да подпише НРД, тези текстове вероятно ще залегнат в правилата за работа през 2020 г, които ще определи НЗОК.\"Цитираните промени в реда на изписване на медикаменти на хронично болните целят само икономии за НЗОК и показват безсилието на осигурителната институция и Министерство на здравеопазването да гарантират дори сегашното минимално ниво на домашно лечение на хроничните заболявания и ще увеличат разходите за хоспитализации\", се казва в отвореното писмо на Сдружението на общопрактикуващите лекари в София област.", "date": "2019.12.12", "title": "Пациентите с хронични заболявания ще плащат медикаментите си, ако са повече от два"}
{"url": "https://mamaninja.bg/%D0%BE%D0%B1%D1%89%D0%B5%D1%81%D1%82%D0%B2%D0%BE/%D0%B8%D1%81%D1%82%D0%BE%D1%80%D0%B8%D0%B8/item/3891-poslednata-kniga", "text": "", "date": "2019.12.12", "title": null}
{"url": "https://offnews.bg/temida/s-edinodushie-vss-osvobodi-sotir-tcatcarov-kato-glaven-prokuror-717406.html", "text": "С 20 гласа „за” единодушно пленумът на Висшия съдебен съвет гласува оставката на Сотир Цацаров като главен прокурор.Той не дойде на заседанието на ВСС.В сряда, Цацаров, чийто мандат като обвинител номер едно в републиката изтича на 10 януари, заяви, че подава оставка. Той беше избран с голямо мнозинство от Народното събрание за председател на Антикорупционната комисия.След като пленумът на ВСС прие предсрочната оставка, съдебните кадровици предстои да изпратят предложението на президента Румен Радев, който трябва да издаде указ за освобождаване на Цацаров.Мандатът на Цацаров няма да се довършва от негов заместник, а новоизбраният обвинител №1 Иван Гешев ще встъпи в длъжност.\"Ще депозирам оставката си като главен прокурор днес след обяд - бъда ли освободен, няма пречка Иван Гешев да встъпи в длъжност, каза новоизбраният председател на КПКОНПИ в кулоарите на парламента. \"В момента, в който е налице указ на президента, с който съм освободен, няма каквато и да е пречка г-н Гешев да встъпи\", каза Цацаров в парламента в сряда. Той обясни процедурата - \"веднага след като я депозирам, на следващия ден има заседание на ВСС. Мандатът на Цацаров, като главен прокурор, официално изтичаше на 10 януари 2020 г.", "date": "2019.12.12", "title": "С единодушие ВСС освободи Сотир Цацаров като главен прокурор"}
{"url": "https://offnews.bg/temida/propovednikat-ot-pazardzhik-i-spodvizhnitcite-mu-obzhalvat-prisadite-717407.html", "text": "Религиозният проповедник Ахмед Муса и още 13 души, които получиха тежки присъди за проповядване на радикален ислям в Пазарджик, ще обжалват решението на съда, съобщи бТВ.Преди два дни  на 8.5 години затвор. Сподвижниците му получиха по-леки присъди между една и три години, а условна присъда получи единствената жена в групата – Александрина Ангелова.Престъпленията са извършени в периода 2013-2014 година. При специализирана акция на ДАНС бяха извършени арестите на част от осъдените. Това е третият съдебен процес срещу Муса, а делото се точи 3 години.Муса и другите участници са  и призовавали към война в джамията „Абу Бекир” в Пазарджик.Част от осъдените и техните сподвижници обвиниха медиите, че ги демонизират и са получили присъдите заради лош публичен образ.Виновниците смятат, че присъдите са прекалено сурови. ", "date": "2019.12.12", "title": "Проповедникът от Пазарджик и сподвижниците му обжалват присъдите"}
{"url": "https://offnews.bg/obshtestvo/dazhd-i-sniag-dnes-zatopliane-v-nachaloto-na-sledvashtata-sedmitca-717396.html", "text": "Днес над страната ще преобладава облачно, в равнините и мъгливо време. На места ще има слаби превалявания от дъжд, в сутрешните часове в Предбалкана и по високите полета - от сняг. Преобладаващите максимални температури ще бъдат между 7 и 12 градуса, според прогнозата на НИМХ. Над планините ще е облачно, по билата и мъгливо. На места ще има слаби превалявания, предимно от сняг. Ще духа умерен вятър от юг-югоизток. Максималната температура на 1200 метра ще е около 4, а на 2000 метра – около минус 1 градус. Над Черноморието ще е предимно облачно, на отделни места ще превали слаб дъжд. Ще духа до умерен вятър от изток-североизток. Максималните температури на въздуха и морската вода ще са  12°-13°. Вълнението на морето ще бъде 3 бала. ", "date": "2019.12.12", "title": "Дъжд и сняг днес, затопляне в началото на следващата седмица"}
{"url": "https://offnews.bg/obshtestvo/proektat-s-visiashtite-knizharnitci-na-slavejkov-e-gotov-snimki-717401.html", "text": "Новият проект за книжния пазар на столичния площад \"Славейков\" е публикуван за обществено обсъждане на . Под перголите на площада, които ще бъдат покрити със зеленина, ще се монтират \"висящите книжарници\" на търговците. Предвидени са 7 съоръжения с по две крила. Площта, която ще заема всяко от тях, е 4 кв. м. На книжния пазар ще се продават само книги и печатни издания, няма да се допуска завръщането на мартениците и сувенирите по сергиите от преди ремонта. Главният архитект на София Здравко Здравков е издал и разрешение за поставяне на временната художествена инсталация \"Един човек\" на площадката над бившия мавзолей. Разрешението за поставяне е за срок от една година. Високотехнологичната интерактивна инсталация представлява антропоморфна модулна стоманена конструкция с височина 12 метра с двустранно разположени 56 броя LED екрани. Визуалното съдържание ще включва кадри от ежедневието на площад „Александър Батенберг“ и данни за София. Изображенията, които ще се генерират от компютърен алгоритъм, ще представят отражение на града в реално време.Проектът на Венелин Шурелов бе от Творческия съвет на Столична община да замени Бронзовата къща за година сред 18 проекта по програма \"Навън\". ", "date": "2019.12.12", "title": "Проектът с висящите книжарници на Славейков е готов (снимки)"}
{"url": "https://offnews.bg/ikonomika/tirovete-ni-shte-se-vrashtat-na-vseki-8-sedmitci-shofiorite-vseki-m-717422.html", "text": "Институциите на ЕС са постигнали съгласие по два от най-спорните въпроси в пакета \"Мобилност\", на които обаче България се противопоставя, съобщи БНР.Става дума за срока, в който шофьорите на камиони трябва да се връщат в страната и за техните почивки.Водачите на тежкотоварни камиони ще могат да спят не повече от 45 часа в кабините, а през останалото време в хотел, който трябва да се плаща от работодателя. Това е част от постигнатото тази нощ споразумение по пакет \"Мобилност\" между Европейската комисия, Европарламента и Съвета.Шофьорите ще бъдат задължени да се връщат в страната, в която е регистрирано превозното средство, поне веднъж на 4 седмици, независимо къде се намира.Камионите пък ще трябва да се връщат в държавата, в която е регистрирана фирмата, поне веднъж на 8 седмици.Според председателката на транспортната комисия в Европарламента Карима Дели така се слага край на фирмите \"пощенски кутии\".Камионите и микробусите трябва да бъдат оборудвани с т.нар. \"умни тахографи\", които да отчитат международните операции, първите - до 2025-а, а вторите - до 2026-а година.Потвърдено е обаче изключването на командироването на транспортните работници от общата директива за командироването.", "date": "2019.12.12", "title": "Тировете ни ще се връщат на всеки 8 седмици, шофьорите - всеки месец"}
{"url": "https://offnews.bg/obshtestvo/prevozvachi-zapochvat-simvolichni-protesti-ot-ianuari-shte-spirat-avt-717421.html", "text": "Автобусни превозвачи ще стачкуват символично от утре, а от 13 януари ще се проведе протест със спиране на линии и шествия, съобщи председателят на Управителния съвет на Конфедерацията на автобусните превозвачи Магдалена Милтенова.Компаниите са недоволни от въвеждането на тол системата, от която настояват да бъдат изключени, съобщава бТВ. Превозвачите настояват и за криминализиране на нелегалните превози и компенсации за хората, които използват ценови намаления за билетите. Искат и да имат достъп до европейско финансиране.Според Милтенова на среща в началото на годината с министър-председателя Бойко Борисов, са били поети ангажименти от негова страна, но към днешна дата нямало нищо изпълнено освен Закона за автомобилните превози, който до седмици би трябвало да бъде приет от Министерския съвет. Според Конфедерацията нерегламентираните превози носят годишни загуби от над 300 милиона лева на държавата и са довели до фалита на 1500 транспортни фирми.Ивайло Константинов, председател на Националния съюз на автобусните превозвачи, уточни, че протестът търси медийна и обществена подкрепа, като той ще бъде изразен чрез поставяне на плакати в автобусите. Според него трябвало да се създаде нов контролен орган, който да установява наличието на нерегламентиран превоз и да има част от правомощията на \"Пътна полиция\", данъчните и Изпълнителна агенция \"Автомобилна администрация\". Протест ще се проведе в над 30 града, а ако до месец не бъдат поети конкретни ангажименти за решаването на проблема, ще бъдат спиране превози. ", "date": "2019.12.12", "title": "Превозвачи започват символични протести, от януари ще спират автобусите"}
{"url": "https://offnews.bg/zdrave/30-dushi-sas-samnenie-za-kartcinom-otkriha-pri-bezplatnite-belodrobni-717423.html", "text": "30 души със съмнение за карцином са били открити по време на безплатните белодробни прегледи от скрининговата програма тази година. Организаторите на кампанията отчетоха, че са били прегледани над 1000 души от София, Враца и Благоевград.За втори път кампанията за скрининг в София беше подкрепена от Столичната община и Втора градска болница, която предостави своя мобилен флуорограф за прегледите, каза пулмологът д-р София Ангелова. При около 300 от прегледаните е открита ХОББ (хронична обструктивна белодробна болест). Те вече са насочени за лечение. Акцентът в тазгодишната скринигова програма беше поставен и върху пушачите на бездимни и електронни цигари, които са с рисков профил за развитие на белодробни болести. По думите на д-р Ангелова, вероятно програмата ще продължи и през следващата година.", "date": "2019.12.12", "title": "30 души със съмнение за карцином откриха при безплатните белодробни прегледи"}
{"url": "https://offnews.bg/futbol/ventci-stefanov-e-protiv-vavezhdaneto-na-var-v-parva-liga-717432.html", "text": "Президентът на Славия Венцеслав Стефанов обяви, че е против въвеждането на видео асистент съдия (ВАР) в мачовете от българския шампионат.Припомняме, че по-рано днес стана ясно, че утре ще се проведе заседание на Испълнителния комитет към Българския футболен съюз. На него ще се обсъди идеята да се създаде комисия, чиято цел е да изгради програма и начин за въвеждането на ВАР в България.\"Мишел Платини, който е голям футболист и ръководител, ни върна на футболната карта. Той каза, че ВАР е бич. Вижда се, когато е човешка грешка. Когато ние ги търсим, тогава се извършват издевателства над другите отбори\", каза Стефанов.Босът на Славия обяви и че ще се оттегли от Изпълнителния комитет на Българския футболен съюз. Стефанов все пак обяви готовност да помага отвън на следващото ръководство на БФС.\"Вече съм много стар човек. Мога да помагам отвън, но на този, който иска да се учи. Този, който е решил да се удави, няма смисъл да му се помага. Новото ръководство трябва да работи с държавата. Ще помагам на Славия докато мога.Имам кандидати. Ако сега ги кажа, до юни ще им разгоните фамилията. Двамата са много коректни - мъжки и футболни хора. Честни и с достойнство, знаят езици.Йордан Лечков налива масло в огъня, което не е необходимо нито за хората във футболния съюз, нито на самото първенство. Когато има безвластие, дори добре структурираните неща се развалят. Михаил Касабов е доста по-уравновесен, не е човек на крайностите\", каза Стефанов.", "date": "2019.12.12", "title": "Венци Стефанов е против въвеждането на ВАР в Първа лига"}
{"url": "https://offnews.bg/medii/vojna-na-svetovete-s-premiera-po-epic-drama-predi-koleda-717429.html", "text": "Новата адаптация по „Война на световете“ (продуцирана от ITV Studios и Mammoth Films за ВВС) ще дебютира по Epic Drama в Централна и източна Европа в две поредни вечери на 20 и 21 декември от 22:00 часа. Минисериалът в две части по култовата творба на Хърбърт Уелс е адаптация от популярния сценарист Питър Харнес, работил над \"МакМафия\", \"Инспектор Валандер\" и \"Доктор Кой\".Новата ТВ екранизация остава вярна на историческия период от оригиналния текст и е първата версия, чието действие се развива в Лондон, по времето на крал Едуард.В звездния актьорски състав участват Елинор Томлинсън („Полдарк“), Рейф Спол („Джурасик свят: Падналото кралство“), Робърт Карлайл (T2: Трейнспотинг) и Робърт Грейвс („Шерлок“). Режисьор е отличеният с награда на Нюйоркския фестивал на международните независими филми Крейг Вивейрос (And Then There Were None, Rillington Place).Тази ТВ екранизация проследява Джордж (Рейф Спол) и неговата партньорка Ейми (Елинор Томлинсън) в опита им да заживеят заедно, в момент, когато огромен метеорит удря Хорсел Комън в Съри. Рупърт Грейвс е Фредерик, по-големият брат на Джордж, а Робърт Карлайл е в ролята на Огилви, астроном и учен.След като огромен метеорит се разбива в околностите на Лондон, жителите на планетата Земя се оказват свирепо атакувани от неизвестна извънземна раса. Всред хаоса, Джордж напуска студената си съпруга с надежда да започне нов живот с Ейми, независимо от осъдителното отношение на околните.Заедно с останалите хора на планетата, Джордж и Ейми се оказват в ситуация, в която трябва да се борят за оцеляването си срещу брутален враг, когото не разбират, враг, решен да унищожи човечеството и да завладее планетата.Динамичният трилър приковава към екрана със завладяващата атмосфера на научната фантастика, историческата драматизация и филмите на ужасите, вдъхвайки живот на едни от най-големите кошмари в литературата.Режисьорът Крейг Вивейрос казва: “Текстът на Хърбърт Уелс е бил адаптиран многократно, но винаги в модерно време и съвременен (американски) декор. Това е първата адаптация, чието действие се развида в Лондон по времето на крал Едуард”.Сценаристът Питър Харнес добавя: \"Исках тази версия на „Война на световете“ да остане вярна с оригинала по отношение на тона и духа на книгата, но същевременно да има съвременно звучене, което да изненадва и дори да шокира: да бъде сблъсък на сай-фай, историческа драма и хорър. В творбата на Хърбър Уелс няма нищо уютно и предсказуемо и точно това исках да пресъздадем на екрана”.Минисериалът „Война на световете“ дебютира по  в петък, 20 декември, и събота, 21 декември, от 22:00, с повторение в петък, 27 декември, от 22:00.", "date": "2019.12.12", "title": "'Война на световете' с премиера по Epic Drama преди Коледа"}
{"url": "https://offnews.bg/zdrave/mladite-nadezhdi-na-vma-osashtestviha-transplantatcia-na-cheren-drob-717424.html", "text": "Младите надежди от школата на ВМА осъществиха втората си самостоятелна трансплантация на черен дроб. Пациентът е 46-годишен мъж, съобщиха от лечебното заведение.Поредната чернодробна трансплантация бе извършена от учениците на професор Никола Владов, които в операционната зала разчитаха и на моралната подкрепа на началника на ВМА генерал-майор професор д-р Венцислав Мутафчийски, д.м.н., FACS, с богат опит в трансплантациите на черен дроб.Реципиентът е 46-годишен мъж от Стара Загора, в крайна фаза на чернодробно заболяване, а донорът – жена от гр. Варна.6-часовата интервенция е извършена на 11 декември 2019 г. от екип, ръководен от доцент Васил Михайлов. В момента пациентът е в добро състояние, контактен, адекватен. Предстои му период на възстановяване, коментира доцент Михайлов.За последните 12 години във ВМА нов черен дроб са получили над 75 души. Благодарение на усилията на специалистите и приемствеността, Академията създава силна школа в областта на трансплантологията, която дава шанс за втори живот на много тежкоболни пациенти.Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите.От лечебното заведение благодарят и на екипите на Военновъздушните сили и на колегите си от УМБАЛ „Света Марина“-Варна за перфектната организация за осъществяване на експлантацията на органите и транспортирането им.Освен технологично обновени, трансплантационните екипи на ВМА бяха и разширени, като в реализирането на донорските ситуации и на трансплантационния процес вече участват две структури – Клиниката по чернодробно-панкреатична хирургия и трансплантология и Първа клиника по коремна хирургия.", "date": "2019.12.12", "title": "Младите надежди на ВМА осъществиха трансплантация на черен дроб"}
{"url": "https://offnews.bg/obshtestvo/zhiteli-na-tri-pernishki-sela-blokiraha-patia-pernik-sofia-iskat-iz-717434.html", "text": "Жители на селата Кладница, Рударци и Драгичево излязоха на протест заради водния режим в Пернишко. Тази сутрин те блокираха пътя Перник-София, предаде БНТ. Демонстрантите твърдят, че ВиК дружеството не прави нищо, за да реши проблема с водната криза.Те обясниха, че в селата им не използват вода от язовир \"Студена\", а от Витоша. \"Половината вода от язовира тече по улиците. Ние не черпим вода от \"Студена\". Никой не ни информира, че и трите населени места ще бъдат включени в този режим\", заяви кметът на Кладница Васил Мирчев. Той призова местното ВиК да не взима еднолични решения. Протестиращи твърдят, че са готови и на гражданско неподчинение.", "date": "2019.12.12", "title": "Жители на три пернишки села блокираха пътя Перник - София, искат изключване от водния режим"}
{"url": "https://offnews.bg/obshtestvo/vazmozhno-li-da-podarim-vaucher-za-podarak-v-druga-darzhava-ot-es-717419.html", "text": "Коледа е съвсем близо… И ако още не сте купили подаръци за всички любими хора, може би обмисляте и ваучер, благодарение на който всеки може сам да реши каква изненада иска под елхата.Възможно ли е да купите ваучери за подаръци от магазин в друга държава от ЕС? Кога изтичат подаръчните сертификати? Европейски потребителски център България предоставя полезна информация по темата.Мога ли да купя ваучери от друга страна в ЕС?Да, можете. Благодарение на края на неоправданото геоблокиране може да купувате стоки и услуги от търговци със седалище във всяка една държава от ЕС. Това важи и за ваучерите. Имайте предвид обаче, че продавачът не е длъжен да прави доставка до България, ако обикновено не го прави. В действителност - проблемът с доставката може да възникне при купуване на ваучери, но не и в случай на електронни талони. Заради това е добре първо да проверите съответната информация в Общите условия на сайта на магазина. Ако все пак се съмнявате, не се колебайте да попитате търговеца. Проверете и как стои въпросът с доставката на подаръка, който след това ще бъде „осребрен“.Колко дълго важат ваучерите?В повечето държави няма определен срок за валидност на ваучерите, определен нормативно, а зависи от търговеца. Обикновено тази продължителност се записва на самия талон. В Германия ваучерите най-често важат 3 години, в Латвия – 6 месеца или 1 година, в Гърция – от 3 до 6 месеца, в Унгария – ако няма изрично определена продължителност, то периодът е 5 години, а за Швеция – обикновено 10 години. Ако купите подаръчни сертификати от магазин в Норвегия – валидността е 3 г., освен ако изрично не е уточнено, че срокът е по-кратък. За Дания срокът също най-често е 3 години, но сумата за електронните ваучери може да бъде възстановена през първата година след изтичането на този срок. Възможно ли е ваучерът да бъде персонализиран?В някои държави – да. Ако го купите от австрийски магазин, ваучерът може да се използва само от този човек, на чието име е регистриран. Купени от Франция, персонализираните ваучери могат да се използват от други хора, само ако Общите условия на търговеца предвиждат това.Специално внимание обърнете на условията, ако ще взимате подаръчни талони, свързани с екстремни преживявания като скокове с парашут например, при които е важно да се отчете и здравословното състояние на приносителя.Може ли сертификатът да се ползва в български клон на международна верига магазини от същата марка?Зависи от компанията. Проверете условията на сайта или попитайте в магазина.Ако нещо се обърка и имате спор с търговец от друга страна в ЕС, Исландия или Норвегия, потърсете Европейски потребителски център България за съвет на .", "date": "2019.12.12", "title": "Възможно ли да подарим ваучер за подарък в друга държава от ЕС?"}
{"url": "https://offnews.bg/zdrave/protestirashtite-medsestri-uchrediha-sindikat-717413.html", "text": "Протестиращите медицински сестри учредиха свой собствен синдикат,съобщи БТА. Идеята е той да защитава трудовите им права, обясни една от организаторките на протестните действия Мая Илиева.Структурата ще се нарича „Синдикат на българските медицински специалисти“. Учредители са както сестри, така и акушерки, физиотерапевти и фелдшери.По думите на Мая Илиева синдикатът ще защитава правата им пред институциите, тъй като казионните синдикални и съсловни организации не са подкрепили исканията им по време на протестите през годината. Синдикатът ще следи къде са нарушени трудовите права на сестрите. По думите на Илиева към момента 90 на сто от болниците се налага да нарушават законите заради липса на кадри.След среща на протестиращите в МЗ преди дни, стана ясно, че почти навсякъде в страната, където министерството е принципал, заплатите на медицинските сестри са достигнали 950 лв. Други техни искания са да бъде заложен процент за интензивен труд при най-тежките звена и той да се изплаща от работодателя; да бъде променена Наредбата за намаленото работно време, почивки и отпуски и да бъдат добавени реанимациите и интензивните звена, които да преминат на 7-часов работен ден; да се увеличи на цената на купоните за храна от 2 на 4 лв. и да има постоянен контрол над лечебните заведения.", "date": "2019.12.12", "title": "Протестиращите медсестри учредиха синдикат"}
{"url": "https://offnews.bg/sviat/zaloviha-podvodnitca-s-2-tona-kokain-na-borda-717397.html", "text": "Полицията в Перу залови наркоподводница, на която са били натоварени два тона кокаин, съобщава БГНЕС.Четирима души са били арестувани на борда на самоделния плавателен съд. Арестът бил извършен във водите край град Талара, недалеч от границата с Еквадор.Перу е на първо място заедно с Колумбия като държавите, в които се произвежда най-много кокаин, според Службата на ООН по наркотиците и престъпността.", "date": "2019.12.12", "title": "Заловиха подводница с 2 тона кокаин на борда"}
{"url": "https://offnews.bg/politika/kutev-ninova-iztarva-grupata-ima-raztceplenie-v-bsp-717408.html", "text": "Има разцепление в БСП, но този факт ще стане ясен и видим след месеци, а сега е видно, че има разцепление в парламентарната група на партията. Това заяви депутатът Антон Кутев в сутрешния блок на бТВ.Въпреки решението на социалистите да гласуват против кандидатурата на Сотир Цацаров за председател на КП КОНПИ, 27 от червените депутати го подкрепиха.Що се отнася до мотивацията на неговите съпартийци да гласуват за Цацаров, левият депутат каза, че са различни – някои са го подкрепили от „страх”, но други, които той познава, не са гласували зависимо.Причината да не подкрепи Сотир Цацаров е, че не е видял напредък в борбата срещу корупцията през последните години, а в тази борба главният прокурор има повече правомощия от председателят на КПКОНПИ. Едва ли Цацаров ще постигне нещо повече, отколкото по времето, когато е бил начело на прокуратурата, смята Кутев.Друго, което е отблъснало депутата по време на гласуването, е демонстрираното политическо влияние по време на избора. Зад него стоят „едни хора с медийни империи”, заяви Кутев, а по-късно допълни, че визира Делян Пеевски, но той не е единственият, а става въпрос за 10 души, които управляват всичко.Самият Цацаров е добър професионалист, което е видно от биографията му, но „не означава, че ако си добър шофьор, караш колата в правилната посока”, заяви Кутев, според когото новоизбраният председател на КПКОНПИ трябва „по-малко да балансира и повече да си гледа работата”, за да е успешен.Що се отнася до разцеплението в БСП, което започва да става видимо, то е продължение на процесите в партията.Според Кутев Столетницата се нуждае от нов и енергичен лидер, но Корнелия Нинова ще бъде преизбрана за председател и няма да има промяна.Гласуването за размера на партийната субсидия в парламента е показало докъде стигат партийните договорки, заяви Кутев, който отбеляза, че е бил свидетел на случаи, когато само 10 души знаят какво се случва, а при това гласуване никой не е знаел, което показва колко са се оплели в своите „врътки”.", "date": "2019.12.12", "title": "Кутев: Нинова изтърва групата, има разцепление в БСП"}
{"url": "https://offnews.bg/bojni/nikolaj-shterev-obiasni-za-polozhitelnata-si-doping-proba-717435.html", "text": "Хванатият с допинг борец Николай Щерев обясни за положителната си проба. Републиканският шампион в категория до 125 кг за 2018 година е бил хванат с веществото кардарин по време на извънсъстезателен тест през юни т.г.От федерацията по борба се дистанцираха от случая, като посочиха, че той вече не е национален състезател.\"Искам да изразя позицията си по този неприятен повод. В никакъв случай не съм злоупотребявал със забранени вещества и не се чувствам виновен.Преди около две години имах лични проблеми и трябваше да свалям много килограми, поради което се свързах със специалист и той ми предписа въпросния медикамент кардарин, който се ползва за топене на мазнини. Тогава още не бях активен спортист, впоследствие се завърнах в борбата, но никога не бих си помислил да злоупотребявам с каквото и да е\", каза Щерев, който е носител на пояса \"Дан Колов\" за 2011 година, пред Спортал.\"Ще обжалвам за намаляване или премахване на наказанието ми, защото виждам бъдещето си свързано с борбата. Целият ми живот е преминал на тепиха, имам мечти за добро представяне в турнири и защо не да бъда треньор след време\", каза още Щерев.Справка в специализирани сайтове потвърждава думите на Щерев. Кардаринът е широко разпространен сред спортуващите именно за топене на мазнини.Той е разработен през 1990 г. с цел лечение на рак на простатата и рак на гърдата. Още в най-ранните фази на проучванията му, учените го определили като \"най-добрия суплемент за издържливост\".", "date": "2019.12.12", "title": "Николай Щерев обясни за положителната си допинг проба"}
