{"url": "https://offnews.bg/temida/potvardiha-prisadata-ot-10-g-zatvor-za-gen-kircho-kirov-685209.html", "text": "Десетгодишната присъда срещу бившия директор на Националната разузнавателна служба генерал Кирчо Киров е потвърдена, съобщи прокуратурата. Друг състав на Военно-апелативния съд, след повторно разглеждане на делото, потвърди присъдата в основната й част, касаеща вината и размера на наказанието. Съобразно този размер и разпоредбата на закона, срокът за лишаване от правото ген. Киров да заема ръководна длъжност е намален от 15 на 13 години.Отново е уважен гражданския иск на Националната разузнавателна служба за присвоената сума от над 4 милиона и 700 хиляди лева, с присъдените лихва и разноски по делото.Присъдата може да бъде обжалвана пред Върховния касационен съд.", "date": "2018.07.27", "title": "Потвърдиха присъдата от 10 г. затвор за ген. Кирчо Киров"}
{"url": "https://offnews.bg/sviat/izraelskata-politcia-spria-dostapa-do-ploshtada-na-dzhamiite-v-erusali-685214.html", "text": "Израелската полиция затвори днес достъпа до Площада на джамиите в Стария град на Ерусалим след сблъсъци между палестински богомолци и израелските сили на реда, станали след традиционната петъчна молитва, предаде Франс прес, цитирана от БТА.Мюсюлманският религиозен орган, отговарящ за обекта, потвърди, че достъпът до Площада на джамиите е затворен. Там се намира и джамията Ал Акса. Зоната е третото свято място за исляма.Израелската полиция засега не е потвърдила информацията за затварянето на достъпа до зоната, но потвърди, че е имало сблъсъци. До тях се е стигнало, след като хора, стремящи се да предизвикат размирици, са започнали да хвърлят пиратки по полицията. Полицията е разчистила зоната и е извършила арести, но някои от заподозрените са се изплъзнали и са се скрили в джамията Ал Акса.Кадри, разпространени от религиозния орган, отговарящ за обекта, показват как израелските полицейски сили хвърлят сълзотворни гранати, за да разпръснат палестинците.Площадът на джамиите, наричан от евреите Храмов хълм, се намира в Източен Ерусалим, в палестинската част на града, окупирана и анексирана от Израел. През юли 2017 г. решението на Израел да инсталира детектори на метали с цел контролиране на достъпа до площада на джамиите породи неколкоседмични протести и размирици.Според електронната версия на местното издание \"Ал Яум ас Сабиа\" десетки палестинци са пострадали днес в сблъсъците с полицията, предаде ТАСС.", "date": "2018.07.27", "title": "Израелската полиция спря достъпа до Площада на джамиите в Ерусалим след сблъсъци"}
{"url": "https://offnews.bg/politika/elena-joncheva-pokraj-kumgejt-se-razsledvat-visshi-dlazhnostni-litc-685206.html", "text": "Покрай преписката на БСП за скандала \"Кумгейт\" вече се разследват висши длъжностни лица. Това обяви депутатът от левицата Елена Йончева.Получихме писмо затова, че преписката се дава на Специализираната прокуратура, която се занимава с престъпления на висши длъжностни лица. Не става дума само за „Кумгейт“, а за съмнение за престъпление. Тепърва ще се разследва от Специализираната прокуратура, каза Йончева.Според нея самият факт, че документите са изпратени там означава, че вече ще бъдат разследвани висши длъжностни лица и че има достатъчно факти, които пораждат основателни съмнения.\"В документите се казва, че са констатирани други нередности. Тези документи съдържат обосновани съмнения, че в община Хасково са се извършвали престъпления от група, усвоявала обществени поръчки. Тази група беше наречена „дрийм тйим“ от областния председател на ГЕРБ за Хасково\", обясни Йончев.В отговор депутатът от ГЕРБ Делян Добрев обяви, че фалшивите новини от Елена Йончева нямат край. \"Имам чувството, че Йончева е най-големият специалист по фалшивите новини. Това е мое обосновано предположение\", коментира Добрев.Той обяви, че не е чел постановлението, за което Йончева говори, но няма как в него да пише това, което тя казва. \"Това са поредните фалшиви новини и клевети\", коментира Добрев.\"Заведох дело срещу Елена Йончева още преди месеци. То в момента се движи процесуално. Има 16 различни случая, в които тя ме е наклеветила, да не кажа набедила. Не съм сигурен дали днешното ѝ изказване не е набеждаване, това ще го проверяват юристите. Ще добавя и него като 17-и иск срещу нея\", добави Добрев.\"Имам един-единствен въпрос към Йончева и тя трябва да отговори - съдружник ли е тя на Цветан Василев, имат ли те обща фирма, имали ли са такава и имат ли към момента\", каза още той.Миналата година депутатът Делян Добрев подаде оставка, която не беше приета от мнозинстовото в парламента и остана народен представител. До това се стигна след изнесена от БСП информация за назначения в община Хасково на роднини и приятели на Добрев.", "date": "2018.07.27", "title": "Елена Йончева: Покрай 'Кумгейт' се разследват висши длъжностни лица"}
{"url": "https://offnews.bg/sviat/edna-zhertva-na-pozharite-v-kalifornia-trima-pozharnikari-sa-raneni-685210.html", "text": "Шофьор на булдозер е загинал, а трима пожарникари са ранени при горския пожар в Северна Калифорния, предаде Асошиейтед прес, цитирана от БТА.Тялото на шофьора е било намерено късно снощи и разказа, че огънят \"помита всичко по пътя си\", съобщи говорителят на калифорнийската противопожарна служба Скот Маклиън.Пламъците изгориха десетки къщи в окръг Шаста и достигнаха западната част на град Рединг с население от около 92 000 души, които бяха предупредени да се евакуират.Според Маклиън ситуацията в Рединг е хаотична, тъй като жителите му не са имали готовност за евакуация, отбелязва АП.При пожара са пострадали над 8000 хектара гора. Положението се усложнява от високите температури (37 градуса), силния вятър и ниската влажност на въздуха.", "date": "2018.07.27", "title": "Една жертва на пожарите в Калифорния, трима пожарникари са ранени"}
{"url": "https://offnews.bg/kultura/otkriha-sluchajno-parvia-demo-zapis-na-dejvid-boui-v-kutia-za-hliab-685208.html", "text": "Първият демо запис на Дейбид Боуи бе открит в кутия за хляб, на който пее песента \"I never dreamed\" с тогвашната си група The Konrads през 1963 г.Касетата се очаква да се продаде на търг за около 10 000 паунда. Тя е била открита от Дейвид Хадфийлд - барабанист и мениджър на състава.Записът е направен в Мордън, Южен Лондон, с надеждата, че бандата ще получи прослушване от компанията Decca.Кошът за хляб се намирал в гаража на дядото да Хадфийлд в продължение на години.Когато е записана, Боуи все още се подвизава под истинското си име - Дейвид Джоунс.\"Няма друг запис с водещо участие на Дейвид\", казва Хадфийлд, цитиран от The Guardian.", "date": "2018.07.27", "title": "Откриха случайно първия демо запис на Дейвид Боуи в кутия за хляб"}
{"url": "https://offnews.bg/112/dvama-dushi-zaginaha-pri-tezhka-katastrofa-vav-vratca-685215.html", "text": "Тежка катастрофа взе две жертви във Враца, съобщава бТВ.Инцидентът е станал този следобед на разклона за квартал „Бистрец”, където са се сблъскали служебен автомобил на ВиК и моторист.На място е починал пътуващият до шофьора на служебната кола, който е бил дългогодишен служител на водното дружество, а по-късно в болницата е издъхнал и 22-годишният моторист. Шофьорът на колата е тежко ранен.Причините за инцидента се изясняват. По неофициална информация става въпрос за движение с много висока скорост от страна на младежа.", "date": "2018.07.27", "title": "Двама души загинаха при тежка катастрофа във Враца"}
{"url": "https://offnews.bg/sviat/tramp-e-otvoren-kam-ideiata-da-poseti-moskva-685219.html", "text": "Президентът на САЩ Доналд Тръмп е отворен към идеята за посещение в Москва, съобщиха от Белият дом, предадоха световните агенции.По-рано днес на пресконференция след края на срещата на върха на БРИКС в Йоханесбург руският президент Владимир Путин, каза че той е поканил Тръмп да посети Москва и че има готовност да посети Вашингтон за среща с Тръмп.\"Президентът Тръмп с нетърпение очаква да приеме президента Путин във Вашингтон следващата година и е готов да посети Москва след получаване на официална покана\", заяви говорителката на Белия дом Сара Сандърс, цитирана от БТА.", "date": "2018.07.27", "title": "Тръмп е отворен към идеята да посети Москва"}
{"url": "https://offnews.bg/koloezdene/primozh-roglich-specheli-kralskia-etap-gerant-tomas-dokosva-triumfa-v-685216.html", "text": "Състезаващият се за \"LottoNL–Jumbo\" Примож Роглич спечели 19-ия етап в колоездачната обиколка на Франция. Роглич измина дистанцията от 200.5 км между Лурд и Ларюн за 5:28.17 часа.Британецът Герант Томас пък направи огромна крачка към спечелването на Тура за пръв път в кариерата си, след като успя да завърши на второ място днешния \"кралски\" пиринейски етап в 105-ото издание на Тура.Така след изминаването на 19 от общо 21 етапа състезателят на \"Sky\" има практически непреодолим аванс от 2 минути и 5 секунди пред втория Том Дюмулен (Sunweb) и третия Роглич, който изостава на 2 минути и 24 секунди. Четирикратният победител Крис Фрум (Sky) вече е четвърти в общото подреждане на 2:37 зад уелския си съотборник и очевидно мечтата му да стане първият колоездач, спечелил и трите най-големи обиколки (на Италия, Франция и Испания) в рамките на една календарна година се изпарява.Етапът беше много труден, като включваше общо шест изкачвания и обща денивелация от 4700 метра. Колоездачите преминаха през трите височини, които са най-често преодолявани в Пиренеите – Кол д'Аспен, Кол дю Турмале и Кол д'Обиск.На предпоследното изкачване за деня Кол де Бордер темпото вече се задаваше от \"LottoNL-Jumbo\", което помогна за сериозното намаляване на разликата.Роберт Хесинк свали близо две минути от аванса на Микел Ланда (Movistar) и останалите, което помогна на лидерите от \"Sky\". В Кол д'Обиск лидерите започнаха да се атакуват, като имаше акции от Стивън Краусвайк и съотборника му Роглич, Том Дюмулен, а Крис Фрум и Герант Томас от \"Sky\" покриваха.Жулиен Алафилип от тима на \"Quick-Step\" пък е новият \"крал на планините\" в 105-ото издание на Тура. Алафилип вече и теоретично не може да загуби фланелката на червени точки за \"най-добър катерач\" и единствено му остава да завърши днешния 19-и етап, както и следващите два, с които завършва Обиколката на Франция.Утре предстои предпоследната част от Обиколката на Франция, в която е предвиден индивидуален часовник - 31 километра от Сен Пи-сюр-Нивел до Еспелет.", "date": "2018.07.27", "title": "Примож Роглич спечели кралския етап, Герант Томас докосва триумфа в Тура"}
{"url": "https://offnews.bg/sviat/putin-pokani-tramp-v-moskva-gotov-da-se-sreshtne-s-nego-i-vav-vashing-685212.html", "text": "Руският президент Владимир Путин заяви, че е готов да посети Вашингтон за среща с Доналд Тръмп и че е поканил Тръмп в Москва.На пресконференция след края на срещата на върха на БРИКС в Йоханесбург Путин каза, че телефонните разговори не са достатъчни.Той отбеляза ползата от срещите с Тръмп. Според Путин те са полезни не само за Русия и за САЩ, но и за целия свят.Русия и САЩ трябва да говорят за глобални въпроси като иранската ядрена сделка и глобални конфликти, каза Путин и допълни, че трябва да има необходимите условия, за да се състои подобна среща.По адрес на Тръмп руският президент каза, че неговият най-голям плюс е неговият стремеж да изпълни предизборните си обещания.\"Най-големият плюс на президента Тръмп е това, че той се стреми към изпълнение на своите обещания, преди всичко на онези, които е дал на избирателите\", подчерта Путин, цитиран от ТАСС и БТА.Руският президент посочи също, че БРИКС не планира да включва в състава си сега нови страни. Групата се състои от Русия, Китай, Индия, Южна Африка и Бразилия.На въпрос за евентуален референдум в Украйна за Донбас, Путин се въздържа от коментар и припомни, че това е доста деликатна сфера, която изисква допълнително проучване.", "date": "2018.07.27", "title": "Путин покани Тръмп в Москва, готов да се срещне с него и във Вашингтон"}
{"url": "https://offnews.bg/112/kola-udari-avtobus-na-gradskia-transport-v-sofia-685220.html", "text": "Лек автомобил се удари в автобус на градския транспорт в София, съобщиха от МВР.Трма от пътниците в автобуса са имали леки оплаквания и са били откарани в болнично заведение за преглед.Инцидентът е станал на булевардите „Александър Малинов“ и „Андрей Ляпчев“. Сигналът е подаден в 18:50 ч.Колата е блъснала автобуса странично, шофьорът е набил спирачки и хората са паднали, откъдето са получили и наранявания.Водачът на лекия автомобил е избягал, полицията го издирва.", "date": "2018.07.27", "title": "Кола удари автобус на градския транспорт в София"}
{"url": "https://offnews.bg/politika/deputatite-izliazoha-v-liatna-vakantcia-685202.html", "text": "Депутатите излязоха в лятна ваканция. Те ще почиват до 31 август.Последния звънец за тази пленарна сесия беше ударен от зам.-председателя на парламента и депутат от Атака Явор Нотев.Според правилника на Народното събрание депутатите излизат в лятна ваканция всяка година от 1 до 31 август. Народните представители ще имат извънредно заседание на 4 септември (вторник), за да почиват на 7 (петък). ", "date": "2018.07.27", "title": "Депутатите излязоха в лятна ваканция"}
{"url": "https://offnews.bg/obshtestvo/npo-ta-reshenieto-na-ks-za-istanbulskata-konventcia-e-naj-loshoto-v-t-685218.html", "text": "Решението на Конституционния съд за Истанбулската конвенция е най-лошото решение в цялата му история, пишат неправителствени организации в отворено писмо до медиите.По-рано днес от КС обявиха Истанбулската конвенция за противоконституционна. \"Решението е юридически некомпетентно до такава степен, че създава вътрешно притеснение и у само относително запознатия с европейското право читател\", смятат неправителствените организации.\"Според решението ратифицирането на Конвенцията би означавала „обществото[да]загуби способността да прави разлика между жена и мъж“. Според „мъжете“ от Конституционния съд продължаващата възможност за безнаказано насилие на мъжете върху жените е това, което ще запази способността на обществото да прави разлика между жена и мъж. Може би наистина е така – „жена“ според общественото понятие е човек, роден, за да бъде насилван, а „мъж“ е човек, роден, за да насилва, а ние след днешното решение оставаме в това общество и занапред\", пише още в нея.Позицията е подписана от Фондация „Джендър алтернативи“, Асоциация НАЯ, Фондация „Център за изследвания и политики за жените“, Фондация „За нашите деца“, Български хелзинкски комитет, Велина Тодорова, член на Комитета по правата на детето на ООН, Българска асоциация за семейно планиране и сексуално здраве, Фондация „Джендър образование, изследвания и технологии“, Български център за нестопанско право, Фондация „Център отворена врата“, Сдружение „Център Динамика“, Сдружение за човешки права „Маргиналия“, Фондация „Български адвокати за правата на човека“ и Фондация Лале.Ето го пълния текст на позицията на неправителсвените организации:", "date": "2018.07.27", "title": "НПО-та: Решението на КС за Истанбулската конвенция е най-лошото в цялата му история"}
{"url": "https://offnews.bg/sviat/nad-1500-migranti-sa-zaginali-v-sredizemno-more-ot-nachaloto-na-godina-685201.html", "text": "Над 1500 мигранти са загинали от началото на годината във водите на Средиземно море на път за Европа, сочат нови данни на Международната организация по миграцията, цитирани от ТАСС и БТА.Говорителят на организацията Джоуел Милман съобщи, че броят на загиналите е 1504 и добави, че вече пета поредна година смъртността сред мигрантите по средиземноморския път надхвърля 1500.По думите на говорителя тази година до Европа по море са достигнали 55 001 кандидати за убежище, от които Испания е приела около 23 хиляди, Италия - повече от 18 хиляди и Гърция - над 15 хиляди.Испанската служба за спасяване и безопасност по море съобщи, че най-малко 505 мигранти са били спасени днес в района на Гибралтарския залив.Това е станало след 24 отделни спасителни операции, се казва в съобщението.", "date": "2018.07.27", "title": "Над 1500 мигранти са загинали в Средиземно море от началото на годината"}
{"url": "https://offnews.bg/politika/nikolaj-nikolov-zelenata-zona-za-parkirane-e-red-za-edni-i-problem-za-685205.html", "text": "\"Зелената зона\" за паркиране е ред за едни и проблеми за други граждани на София. В този смисъл, тя разделя хората в града ни.Коментара направи общинският съветник от БСП Николай Николов, който заедно с колегите си от групата на социалистите в СОС не подкрепи поредния доклад за разширяване на зоната за платено паркиране. Той беше внесен за гласуване на вчерашната, последна преди лятната ваканция сесия и беше приет от управляващите в Столична община.\"Това постоянно разширение на платената зона за паркиране в София е безперспективно. То е временно, не е трайно решение на проблема, който дори ще се задълбочава, прогнозира Николай Николов. - Разбира се, разширението на зелената зона успокоява за момента обстановката, но категорично ограничава възможността за изграждане на паркинги. Както са тръгнали, освен да направят целия град зелена зона, друго не виждам като възможност. Защото с разширяването й, проблемите само се изместват към крайните квартали. Какъв е смисълът тогава от подземните паркинги, които съществуват в момента?! Кой ще си спре колата в тях при положение, че има възможност да паркира пред входа си на \"зелена зона\"?!\".С новото разширение в \"Красно село\", \"Възраждане\", \"Оборище\" и \"Лозенец\" с малки изключения зоната за платено паркиране обхвана Втория градски ринг, уточни общинският съветник от БСП, който е и председател на Районната организация на социалистите в \"Красно село\".\"Все повече граждани ще настояват за правила в паркирането, тъй като разширението на “зелената зона” ще създава проблеми в граничните на нея райони, обясни Николай Николов. - И формално Столична община, под предлог, че гражданите го искат, ще разширява зоната, докато тя не обхване цялата територия на София. А истината е, че не всички хора искат “зелена зона”. Обществените обсъждания, които управляващите в СО правят, са за съвсем тесен кръг от хора и имат по-скоро представителен характер. Присъствал съм на тези в \"Красно село\" и зная за какво става дума. Освен това аз лично в началото на 2018 година направих анкета на терен в квартал „Кривата река“. От 110 анкетирани над 90% изразиха мнение, че трябва да бъдат построени паркинги, за да бъде разрешен проблемът с паркирането, а не да се разширява зоната. Задължение на Столична община е да реши този проблем по възможно най-добрия начин в полза на гражданите. Зелената зона е един от начините, но не е най-добрият. Той е временно и безперспективно решение от гледна точка трайното справяне с въпроса\".Николай Николов припомни, че общинските съветници от БСП отдавна настояват дейността по паркирането да бъде организирана от общинско предприятие, а не от търговско дружество. \"Услугите за хората в града ни не трябва да са бизнес, коментира още той. - Тези удобства за гражданите са задължение на Столична община. Финансовите потоци от паркирането трябва да бъдат отделени от общите финансови потоци в Центъра за градска мобилност. За да може ясно да се видят приходите от дейността на паркирането и те да бъдат използвани за изграждане на нови паркинги, за облагородяване на средата, за улично осветление и поддръжка на улици, тротоари, знаци и т.н. За съжаление, в това отношение, не срещаме разбиране от страна на управляващите в Столична община\".", "date": "2018.07.27", "title": "Николай Николов: Зелената зона за паркиране е ред за едни и проблем за други"}
{"url": "https://offnews.bg/obshtestvo/samnenia-za-chuma-v-dve-stada-se-poiavi-i-v-blagoevgradsko-685203.html", "text": "Два животновъдни обекта в Благоевградска област са под временна забрана за излизане и паша на овцете заради съмнения за чума по дребните преживни животни. Мярката е по-скоро превантивна, заяви за БНР д-р Атанас Григоров, началник на отдел \"Здравеопазване на животните\" от Областната дирекция на Българската агенция по безопасност на храните.\"При най-малки съмнения, веднага взимаме проби, изпращаме в централната лаборатория. Правим принудителните мерки - възбрана на животновъдния обект, да не излизат на паша, докато не излязат резултатите. Имаме такива забрани, но това са превантивни мерки. В момента са на две места - до с. Места, с. Филипово има един обект, където сме пратили проби, и в Мусомище - Гоце Делчев, където също сме изпратили проби и чакаме резултат\", каза Григоров.В момента се изпълнява държавната профилактична програма и това благоприятства ранното откриване на чумата по овцете и козите.", "date": "2018.07.27", "title": "Съмнения за чума в две стада се появи и в Благоевградско"}
{"url": "https://offnews.bg/politika/vmro-za-spiraneto-na-istanbulskata-konventcia-ot-ks-pobedihme-685187.html", "text": "Официалното спиране на Истанбулската конвенция от КС е голяма победа за Патриотите от ВМРО, съобщиха от партията на Красимир Каракачанов. Още декември месец миналата година заместник министър-председателят по обществен ред и сигурност, министър на отбраната и лидер на ВМРО – Българско национално движение Красимир Каракачанов предотврати гласуването на документа в Министерски съвет, което беше предвидено точно в навечерието на Рождество Христово. След сериозни противоречия, въпреки, че патриотите и част от министрите на мандатоносителя гласуваха „против“, в началото на годината спорната Конвенция стигна до парламента, припомнят от ВМРО. В текста им се казва още: Патриотите обаче бяхме категорични в искането си Истанбулската конвенция да бъде изтеглена и под наш натиск това стана факт. След консултации с водещи юристи, ние от ВМРО изказахме своите аргументи и обърнахме внимание, че при ратифицирането ѝ ще се наложат не само законодателни промени (в над 20 закона), но и на фундаментални текстове от Конституцията на Република България, чиято промяна може да направи само ВНС (като чл. 6 от КРБ). Изкарахме „на светло“ скандални моменти като въвеждането на джендър като понятие, легитимирането на транс и интерсексуалността като терминология, финансовите ангажименти, които държавата поема, легитимирайки документа, както и недопустимото въвеждане на джендър образование в детските градини и училищата.С отрицателна позиция излезе и Българската православна църква, която е била толкова категорична последно през далечната 1943-та година, при спасяването на българските евреи. Битката на Патриотите от ВМРО се превърна и в обща битка на Обединени патриоти, а в последствие и на цялото българско общество. През своята 125-годишна история ВМРО – БНД винаги е бранило българщината, ценностите и морала, дълбоко вкоренени в традициите и нравите на българския народ. Ето защо ние поведохме битката и срещу скандалната Истанбулска конвенция, която чрез своята философия директно „посяга“ на устоите на българското общество и поставя под съмнение бъдещето на децата ни. Ето, че Патриотите от ВМРО спечелиха още една битка в името на Майка България! България над всичко!", "date": "2018.07.27", "title": "ВМРО за спирането на Истанбулската конвенция от КС: Победихме!"}
{"url": "https://offnews.bg/obshtestvo/nefteno-petno-zamarsi-reka-aheloj-685204.html", "text": "Нефтен продукт е излят в река Ахелой. Мястото се почиства от регионалната екоинпекция и екипи на Пожарната. Към момента няма опасност нефтеното петно да стигне до морето. Не сме установили източник на замърсяването все още, обясни директорът на регионалната екоинспекция инж.Тонка Атанасова, цитирана от БНР. Най-вероятно някой си е измил бидони или туби, които са образували филм на повърхността на реката. Имаме притеснение това петно да не отиде в морето. Организирахме група, за да бъдат заложени заграждения на реката. След това се надяваме от ВиК – Бургас да бъдат изчерпени повърхностните води и изхвърлени в пречиствателната станция на „Лукойл“, тъй като те имат разрешително за пречистване на нефтопродукти, обясни Атанасова. Петното в момента се намира далеч от морето, уточни експертът.", "date": "2018.07.27", "title": "Нефтено петно замърси река Ахелой"}
{"url": "https://offnews.bg/futbol/dunav-i-etar-s-pobedi-v-parva-liga-685221.html", "text": "Отборите на Дунав Русе и Етър Велико Търново се поздравиха с победи в петъчните мачове от програмата на втория кръг на Първа лига.Дунав победи у дома новака в елита Ботев Враца с 3:1. Точни за победителите бяха Ахмедов, Васев и Балджийски. Почетното попадение за врачани вкара Атанасов.Това бе втора загуба за врачани, които в първия кръг загубиха с 1:2 от Черно море във Варна. Дунав отстъпи със същия резултат пред Витоша Бистрица.Етър пък успя да зарадва привържениците си, след като записа минимална победа над Верея с 1:0 в първото си домакинство за сезона. Успехът донесе Ерик Почански в 88-ата минута, след като се бе появил от резервната скамейка.Срещата започна с минута мълчание в памет на легендарния български футболист Трифон Иванов, който днес трябваше да навърши 53 години.В 3-ата минута феновете на стадион \"Ивайло\" изразиха своето уважение чрез бурни ръкопляскания под летния дъжд, който се изсипа над Велико Търново.", "date": "2018.07.27", "title": "Дунав и Етър с победи в Първа лига"}
{"url": "https://offnews.bg/politika/ninova-bsp-shte-prodalzhi-da-se-bori-sreshtu-nasilieto-nad-detca-i-zh-685188.html", "text": "Разумът и правото победиха над чуждите интереси и послушанието.Това каза пред журналисти в Казанлък лидерът на БСП Корнелия Нинова във връзка с тълкувателното решение на Конституционния съд за Истанбулската конвенция, с което я определя като противоконституционна.Това е победа на българския народ в защита на националните ни ценности, каза още лидерът на БСП, цитирана от Фокус.БСП ще продължи с всички сили да се бори срещу насилието над деца и жени, подчерта Нинова. Тя припомни законодателните инициативи на левицата в защита на пострадалите от насилие. ", "date": "2018.07.27", "title": "Нинова: БСП ще продължи да се бори срещу насилието над деца и жени"}
{"url": "https://offnews.bg/obshtestvo/dzhendar-ideologia-e-kato-ekofashizma-niama-pravna-stojnost-smi-685211.html", "text": "Понятието „джендър идеология“ (с което българското общество се запозна напоследък) е точно толкова популярно, колкото понятията „екофашизъм“ (ecofascism) и „феминистонацистка“ (feminazi). Общото е, че и трите понятия могат да се използват от ентусиазирани интелектуалци, но нямат никаква правна стойност.Това се посочва в мотивите на конституционния съдия Филип Димитров, който изрази особено мнение по решението на Конституционния съд за обявяване на т.нар. Истанбулска конвенция като противоречаща на българската конституция. Особено мнение изразиха и  и .О С О Б Е Н О  М Н Е Н И Ена съдията Филип Димитров по к.д. № 3/2018 г.Не съм съгласен с решението по конституционно дело № 3/2018 г., с изводите на мнозинството, както и подхода към тях, по следните съображения:Конституционният съд би следвало да разгледа искането за обявяване на противоконституционност в следните насоки:Съществува ли текст или принцип в българската Конституция, който да се намира в противоречие с целите, обсега или конкретни разпоредби на Конвенцията;Съществуват ли вече, като част от Българската правна система, други актове, които съответствуват на съдържанието на Конвенцията и до какво се свежда отговорността, поета от правителството, респ. от парламента, за да се установи има ли и какви рискове от бъдещи действия, които биха могли да застрашат конституционния ред.Разглеждайки искането без да разграничи отчетливо тези елементи, мнозинството попадна в объркване и в контекста на особено шумна политическа кампания (която Конституционния съд разбира се не може да пренебрегва, но трябва да оценява с подобаващата му прецизност), стигна до постановеното решение.Конвенцията определя целите и обхвата си в чл.1 и 2 изключително в рамките на насилието над жени и домашното насилие. Обстоятелството, че тази проблематика е третирана в други законодателни и ратифицирани от България международни актове (подробно изброени в решението) ни най-малко не отменя правото на правителството да подпише нов международен акт, които създава допълнителни гаранции за международно сътрудничество при спазването на тези норми. (Тъкмо това е и новото в Конвенцията – ангажимент за по-разгърнати мерки за защита срещу насилието над жени и домашното насилие. Дали обаче България не трябва поради бедност да откаже закрила на пребивани жени не е конституционен въпрос, а въпрос на изпълнителната и донякъде на законодателната власт.)Мнозинството избра като основен аргумент за мотивиране на решението си приемането, че с позоваването на пола в неговото социално измерение (употребата на термините „gender” или “genre”) се изразявала „идеята, че социалното измерение на пола е независимо от биологичното“.Така мнозинството, макар и формално да посочва неразривната връзка между биологичната и социалната характеристика на пола, всъщност имплицитно е възприело тезата, развита в становището на президента, че полът (и като даденост, и като поведение) по българската Конституция бил само биологично определен. Тази теза е съвършено несъстоятелна. Цитирайки чл.47, ал.2 от Конституцията, мнозинството изтъква, че е употребен „терминът жени, който е несъмнено основан върху биологичното разбиране за пола“. По силата именно на чл.47, ал.2 защитата на жената е свързана с нейната социална роля точно толкова, колкото и с биологичната. (При това майчинството съвсем не е задължително да е „биологично“.) Тъкмо това има предвид и Конвенцията, а не измисляне на някакъв „небиологичен“ пол. Такова разбиране съвпада с поддържаното в края на мотивите към настоящето решение и е удивително, че мнозинството не е успяло да долови това съвпадане.Мнозинството е отделило твърде много внимание на преводаческите усилия във връзка с понятието „gender” или “genre” – усилия напълно излишни, защото преводът е въпрос само на улеснение и изясняване за ратифициращите страни. Единствените меродавни за приложението на Конвенцията (включително и като част от националното законодателство) са текстовете на двата езика – английски и френски, така че всеки термин може да бъде превеждан и описателно, стига това да изяснява смисъла му. В езиците, в които типичната дума за пол, “sex” има двойнствено звучене, терминът „gender” или “genre” освобождава понятието от еротичното му звучене, което на български думата „пол“ постига успешно, но в никой език на тези думи не се придава „небиологично“ значение.В мотивите към решението са изброени изчерпателно всички случаи, в които е употребено понятието за пол, натоварено със социалните му характеристики („gender” или “genre”) и в нито един от тези случаи не се говори за трети пол или за нещо друго освен жени и мъже. Напротив отхвърляйки насилието над жени, изрично се споменава, че има нестереотипни полови роли т.е. има хора, чието социално полово поведение е „особено“, (т.е. отклонява се от типичното за съответните полове, „gender” или “genre”, които си остават два). Да се мисли, че е противоконституционна забраната да се упражнява по тази причина насилие върху тях, е абсурдно. Създава се обаче едва ли не впечатлението, че тезата на мнозинството по същество обявява за противоконституционна например забраната да се пребиват трансвестити – нещо, което противоречи и на приципите на Конституцията, и на всички действащи анти-дискриминационни и наказателноправни разпоредби.Друга погрешна интерпретация на мнозинството е свързана с понятието „идентичност, основана на пола“ („gender identity”). Съществуването на хора, които в поведението си се отклоняват от традиционните мъжки или женски роли (и желаят да е така) е житейски, а не нормативен факт и никоя конституция или закон (дори нацистки или комунистически) не може да определи дали тях ги има или не, а само дали могат да бъдат изтребвани (в случая с нацизма), дискриминирани и изселвани (при комунизма) или снабдени с елементарна защита срещу насилие, каквото предвижда конвенцията. Очевидно публичното признаване на един съществуващ факт помага, а не вреди при гарантирането на тази защита. Да се твърди (както в някои от постъпилите становища), че някаква „българска конституционна идентичност“ противоречала на признаването на съществуващи факти от живота е нелепо. Да се твърди, че Конституцията забранява да се говори за това, понеже то „не цели постигане на равенство между половете, а заличава разликите между тях, с което принципа на равенството загубва смисъла си“ е също необяснимо. Как точно става заличаването на разликата между половете за мен (и вероятно други със също така обикновени възприятия като моето) остава загадка. Но от това се извежда увенчаващата мотивите към решението фраза, че „ако обществото загуби способността да прави разлика между жена и мъж, борбата срещу насилието над жените остава само формален, но неизпълним ангажимент“. Излиза, че според конституционния законодател изясняването на факта, че има лезбийки или трансвестити означава, че мъжете и жените ще станат еднакви. Слава Богу нищо в текста на Конституцията не показва, че конституционния законодател е имал подобни мисли.Бурната социална реакция на българското общество, макар и подстрекавана от неверни тълкувания и внушаване на фалшиви страхове, очевидно отразява някои реални опасения, свързани с възможността ратификацията на Конвенциятаа) да се окаже способ за проправяне на път към признаване на еднополовия брак иб) да открие пътя за екстравагантни неправителствени организации към насаждане по „законен“ начин сред децата на „свръхосвободени“ идеи (като самоназоваващата се така „джендър идеология“ – “gender ideology”).Първото опасение е неоснователно. Според чл.46, ал.1 от българската Конституция бракът е съюз между мъж и жена. Конституционни изменения не стават чрез конвенции, а единствено по начин, описан в глава IX от Конституцията.Второто опасение има своите основания. Факт е, че понякога разумни класически либерални идеи се защитават от тесногръди либералфанатици или екстравагантни авантюристи по съответен за манталитета им начин. Конституционният съд не е призван да гадае дали такива ще се втурнат към българските училища и дали някое правителство няма да ги допусне там – нещо, което то има всичката власт да възпре, а при наличие на обратна политическа воля, то би могло да ги допусне със или без обсъжданата Конвенция.Понятието „джендър идеология“ (с което българското общество се запозна напоследък) е точно толкова популярно, колкото понятията „екофашизъм“ (ecofascism) и „феминистонацистка“ (feminazi). Общото е, че и трите понятия могат да се използват от ентусиазирани интелектуалци, но нямат никаква правна стойност.Не съществува обаче никакво основание - поради страх от това, че някое правителство няма да си свърши работата или че някои родители се считат неспособни да възпитават децата си – да се обявява за противоконституционна международна конвенция, която не противоречи на никакъв текст или принцип на българската Конституция.Съдия: Филип Димитров", "date": "2018.07.27", "title": "'Джендър идеология' е като 'екофашизма' - няма правна стойност, смята Филип Димитров"}
{"url": "https://offnews.bg/112/politciata-izdirva-14-godishno-momche-685217.html", "text": "По молба на близките столичнaта полиция издирва 14-годишния Тошко Надеждев Кочев.На 25 юли по обяд той излязъл от дома си в ж.к. „Лев Толстой“ и оттогава е в неизвестност. Момчето е високо около 160-165 см, леко пълно, с къса, кестенява коса и кафяви очи. Бил е облечен с червена тениска и червени къси панталони.Хората, които разполагат с информация за момчето, могат да сигнализират на тел. : 112, 02/9820838, 9820820 или в най-близкото поделение на МВР.", "date": "2018.07.27", "title": "Полицията издирва 14-годишно момче"}
{"url": "https://offnews.bg/futbol/real-madrid-ostana-bez-aktualen-nositel-na-zlatnata-topka-685189.html", "text": "За първи път от 18 години насам Реал Мадрид няма актуален носител на “Златната топка” в състава си, отчита местното издание \"Марка\".След напускането на Кристиано Роналдо в посока Ювентус няма нито един футболист на “лос меренгес”, който да е бил избиран за най-добър в света за календарна година.Това обстоятелство е обусловено и от факта, че в последното десетилетие наградата се печели неизменно или от Роналдо, или от аржентинската звезда на Барселона Лионел Меси.Преди португалеца “бели” кавалери на отличието са били Кака, Фабио Канаваро, Зинедин Зидан, Майкъл Оуен и Луиш Фиго.За последно това се е случило през 2000 година, когато настоящият президент Флорентино Перес застана начело на кралския клуб и започна оформянето на първото издание на галактическия отбор.", "date": "2018.07.27", "title": "Реал Мадрид остана без актуален носител на \"Златната топка\""}
{"url": "https://offnews.bg/obshtestvo/fandakova-investirame-6-mln-lv-v-bolnitci-i-dktc-685193.html", "text": "Близо 6 млн. лева инвестираме тази година в общински болници и диагностично-консултативни центрове (ДКЦ). Общо 15 ДКЦ-та получават средства от Столична община за ремонт и закупуване на ново оборудване.Това каза кметът на София Йорданка Фандъкова при проверка на новото оборудване за отделението по неонатология в общинската Първа АГ болница „Света София“. На проверката присъстваха и зам.-кметът по направление здравеопазване Дончо Барбалов и председателят на постоянната комисия по здравеопазване д-р Веселин Милев. През последните години в общинската болница „Св.София“ са направени инвестиции за над 1.8 млн. лева. Ремонтирани са отделенията по неонатология, патологична бременост, регистратурата и централно фоайе, както и е закупено ново оборудване.  Тази година инвестираме около 1 млн. лева в болницата. Закупени и доставени са 10 бр. неонатологични легла за новородени деца, които са в ранния адаптационен период. В момента се извършва и ремонт на покрива на сградата. Предвижда се и ремонт на родилните зали и отделението по хирургия на млечната жлеза, закупуване на ново оборудване – мамограф, ехограф и лапароскопско оборудване на операционния блок. В Първа АГ болница от началото на годината са се родили 1370 бебета.По програмата на Столична община за Инвитро до момента има 9 родени бебета, от тях 5 момичета и 4 момчета, като последните две са близначета. Годишно Столична община отделя 70 000 лева за програмата.", "date": "2018.07.27", "title": "Фандъкова: Инвестираме 6 млн. лв. в болници и ДКЦ"}
{"url": "https://offnews.bg/futbol/flanelkite-na-modrich-stanaha-hit-v-madrid-sled-napuskaneto-na-ronaldo-685191.html", "text": "Хърватският халф Лука Модрич е новата мегазвезда на Реал Мадрид след напускането на Кристиано Роналдо в посока Ювентус.Поне това показват безпристрастните цифри от продажбите на екипи на \"белия балет\". Фланелките с името и номера на Модрич се продават с бясно темпо, макар и все още да не са обявени номерата на играчите за новия сезон.Най-малко търсене се проявява към екипите на френския нападател Карим Бензема, който може и да напусне отбора през лятото.В търсенето има и друг важен фактор - географския. На Острова се купуват най-много екипи на уелсеца Гарет Бейл, а в Латинска Америка - на вратаря от Коста Рика Кейлор Навас.Модрич е част от Реал Мадрид от 2012 година, но едва сега получава необходимото признание от феновете. 32-годишният хърватин беше избран за Играч номер 1 на Мондиал 2018, на който Хърватия достигна до сребърните медали.", "date": "2018.07.27", "title": "Фланелките на Модрич станаха хит в Мадрид след напускането на Роналдо"}
{"url": "https://offnews.bg/obshtestvo/ne-e-diskriminatcia-gradini-i-uchilishta-da-priemat-s-predimstvo-detca-685186.html", "text": "Не е дискриминация в детските градини и училищата да се записват с предимство деца, които живеят близо. Това обяви министърът на образованието Красимир Вълчев в отговор на депутатски въпрос в днешния парламентарен контрол. Той се позова на решение на Комисията за защита на дискриминацията от миналата седмица.\"Принципът на близост не е дискриминационен. От миналата седмица имаме решение на Комисията за защита от дискриминацията, която потвърждава това. Принципът не отнема правото на родителите да запишат детето си в друго училище, но дава предимство за записване в най-близкото училище“, заяви той, цитиран от \"Фокус\".Решението на КЗД все още не е публично достъпно, показа проверка на OFFNews.Потвърждаваме, че има такова, но то все още не е окончателно - може да бъде обжалвано, затова не е публикувано, обясниха от Комисията пред наш репортер.\"Трябва да имаш възможност да отидеш в училище, което е на разумно за пътуване и придвижване разстояние, особено в по-слабо населените райони. Принципът на близост минимизира времето и разходите за придвижване“, уточни министърът и допълни, че през август ще бъдат предложени промени, които да позволят с предимство в първа група да влизат също деца, чиито братя/сестри учат там и са до седми клас.", "date": "2018.07.27", "title": "Не е дискриминация градини и училища да приемат с предимство деца от района си, обяви министър Вълчев"}
{"url": "https://offnews.bg/politika/valeri-simeonov-e-dovolen-ot-izvanrednia-koalitcionen-savet-na-gerb-i-685180.html", "text": "Вицепремиерът Валери Симеонов обяви, че е доволен от вчерашния извънреден коалиционен съвет на ГЕРБ и \"Обединените патриоти\", проведен след появилото се напрежение между него и председателя на Парламентарната група \"Обединени патриоти\" и лидер на \"Атака\" Волен Сидеров, съобщава БНТ.Приветствам решението на парламента, с което отпаднаха тези два параграфа от Закона за приватизация и следприватизационен контрол, заяви Симеонов. „Мисля, че останалото е достатъчно разяснено“, обяви той. „Мога да кажа само, че съм доволен от развитието на нещата“, коментира вицепремиерът, цитиран от \"Фокус\".Днес Симеонов отиде в Народното събрание да отговори на въпрос за проверките на заведенията по морето, поставен от Сидеров по време на парламентарния контрол.\"Проверките по морето са проверки на институциите, на контролните органи, които получават подкрепа от мен\", обясни Симеонов.„Аз нито съм организатор, нито съм водачът, нито Фюрера, или какъвто там да било на проверките. Проверките са стандартни и не се провеждат нито първа, нито втора, нито пета година, а всяка година. Това е изцяло в моите правомощия, както и контролът върху приватизационните и следприватизационните сделки“, обяви вицепремиерът.Отговорът му е по повод репликата на председателя на ПГ на „Обединени патриоти“ Волен Сидеров: „Нали работим в интерес на държавата, нали това ни движи винаги, независимо дали ще се занимаваме с обекти към морето, или с такива „в сърцето на България“ трябва принципът да е един и същ“.Валери Симеонов каза още: „Поемам ангажимент да предоставя въпросния договор за концесия на злато през моя колега Томислав Дончев, който съм сигурен, че няма да има нищо против“.През седмицата в групата на патриотите имаше сериозно напрежение и взаимни нападки за лобизъм. Волен Сидеров заяви дори, че е готов да смени Симеонов от поста му и го обвини, че с проверките съсипва българския бизнес. Днес Симеонов пък отказа да отговори на въпрос дали продължава да е на мнение, че ГЕРБ и \"Атака\" са прокарали поправките в закона за приватизацията с намерение да лобират.", "date": "2018.07.27", "title": "Валери Симеонов е доволен от извънредния коалиционен съвет на ГЕРБ и ОП"}
{"url": "https://offnews.bg/politika/demokratichna-balgaria-iska-prezidentsko-veto-na-promenite-v-apk-685184.html", "text": "Президентът Румен Радев да наложи вето върху увеличението на съдебните такси при обжалвани, приети с промените в Административнопроцесуалния кодекс, иска Демократична България. В писмо до държавния глава те твърдят, че така \"се ограничава достъпа до правосъдие на български граждани и юридически лица, недопустимо се ограничава публичността на съдебния процес, създават се предпоставки за осъдителни решения без знанието и без възможност за ответните лица да се защитят, а в редица немаловажни случаи е премахнат контрола за законосъобразност от ВАС по чл. 125, ал. 1 от Конституцията\". В текста им се казва още: Това е поредният законодателен акт на мнозинството в това Народно събрание, приет без обществено обсъждане и реална оценка на въздействието, съгл. Закона за нормативните актове, внесен от няколко депутата и с неясно авторство. Със Закона се ограничава драстично достъпа на гражданите и организациите до правосъдие, въвеждат се непосилно високи и абсолютно необосновани съдебни такси и съществено се накърнява правото на справедлив процес, като се отстъпва от принципа за публичност на съдебния процес.С приетите изменения многократно се увеличават съдебните такси в административния процес. Минималният размер на държавната такса за подаване на касационна жалба за гражданите се увеличава на 70 лв., а юридическите лица, които нямат публични функции - 370лв. (§ 50 от ЗИДАПК). За физическите лица увеличението е минимум 4 пъти, а за юридическите лица – над 7 пъти, като може да достигне до 900 пъти!!?. Въвеждат се закрити съдебни заседания, при които граждани и медии не се допускат.Всяко едно от тези решения противоречи на чл. 4, ал.1, чл. 56 и чл. 120 от Конституцията на Република България и чл. 6, § 1 от Европейската конвенция за защита правата на човека .Правото на справедлив процес заема важно място в едно демократично общество, поради което конституционните норми, които го уреждат не могат да бъдат тълкувани ограничително или да “блокирани” посредством законодателни решения, които се създават фактически пречки за прилагането им.Осигуряването на достъп до правосъдие и на справедлив процес е една от основните функции на правовата държава, една от най-важните “услуги”, които държавата дължи на своите граждани. Цената на услугата безспорно има влияние върху нейната достъпност. Ето защо, повишаването на дължимите такси ще доведе до ограничаване на конституционно гарантираните права на гражданите за достъп до правосъдие.Рязкото увеличаване на таксите за обжалване на решения на административни органи е в унисон с желанието на управляващите за свръхдържава, която не подлежи на контрол от никого. В българските, а и във всякакви други условия, това води до тотален размах на корупционни схеми, подаръци за олигарсите, и в крайна сметка ще загубим милиарди, а схемите на властта ще доведат до дефицити, повишени данъци и унищожена природа. Защото държавните органи никъде по света не са безгрешни, а напротив – често се поддават на всякакви зависимости. Особено когато знаят, че няма пред кого да отговарят за действията си.Не е случайно, че управляващата коалиция се чуди кои данъци и такси да увеличи – сумата на „идеите“ им вече надхвърля един милиард лева годишно. Защото са необходими средства за подготвяните кражби. Такива като Белене и много други. Недопустимо е законодателят да решава фискални въпроси, т.е. да събира повече приходи в бюджета, за сметка на правото на гражданите и организациите за защита на техните права и законни интереси.Възможността на контрол върху решенията на държавните органи е напълно легитимен инструмент за ограничаване на произвола на властта, и той стои в основата на демокрацията и обществения контрол върху публичните ресурси. Изземването му ще означава своеволие и триумф на самодържавието. Известно ни е, че понякога се злоупотребява с обжалвания, нерядко и с цел рекет. Но тази практика не може да се премахне с тоталната забрана на конституционното право на гражданите да защитават правата си в съда. Със сигурност има по-ефективен подход за решаване на проблема. Например за засилване на независимостта и капацитета на съдебната власт, така че делата да се решават бързо, качествено и справедливо, вместо, както се предлага, държавните такси за обжалване на актовете на властта да се увеличават многократно.Наред с това, в духа на максимата „има публичност на съдебния процес, (може) да има проблем за властта”, депутатите на ГЕРБ и т.нар. „патриоти” въвеждат закрити съдебни заседания, при които граждани и медии не се допускат.Публичността на съдебното производство е основно изискване на правото на справедлив процес и включва провеждането на публични съдебни заседания, а не състои само в обявяване и достъп до съдебните решения.Целта на публичността е да защити страните от тайно правораздаване без обществен надзор и съдебен произвол, като от друга страна това е едно от средствата, с които се поддържа доверието в съдебните институции. Публичният характер на заседанията, съчетан с произнасяне на решението в открито съдебно заседание, служи за надлежно осведомяване на обществеността, особено чрез печата, както и за публичната видимост на съдебния процес, т.е. би трябвало да допринася за гарантиране на доверието в правораздавателния процес. Провеждането на съдебни заседания при закрити врати и е допустимо само в изключителни случаи и при ограничен брой случаи, като нито една от тези хипотези не е налице в оспорвания случай. Ето защо, оспорваното законодателно решение е предпоставка за произвол и безконтролност на публична власт, в ущърб на гражданите.Уважаеми господин Президент, Призоваваме Ви да упражните конституционните си правомощия, да защитите от посегателство основното конституционно право на гражданите на ефективен достъп до съд и справедлив съдебен процес, и да наложите вето на текстовете в измененията на Административнопроцесуалния кодекс, подкопаващи устоите на правовата държава.Текстът е подписан от Съпредседателите на Демократична България Атанас Атанасов и Христо Иванов. ", "date": "2018.07.27", "title": "Демократична България иска президентско вето на промените в АПК"}
{"url": "https://offnews.bg/112/samoubi-se-izdirvaniat-za-ubijstvo-na-biznesdama-v-blagoevgrad-685185.html", "text": "Мъжът, издирван за убийството на бизнесдама в Благоевград, се самоуби. 40-годишният Радослав Стипцаров. се е застрелял с ловна пушка.Според местните хора около 9.00 часа тази сутрин от къщата, в която живеят двама братя, са се чули два изстрела. Най-вероятно там се е укривал заподозреният.„Издирваният за убийството тази нощ Радослав Стипцаров е открит в къщата убит. До него е имало ловна пушка двуцевка“, заяви директорът на ОДМВР Николай Хаджиев.Според него е действано по горещи следи след убийството, проверявани са възможните адреси, къде може да се укрие. Соченият за убиец е влязъл в къщата на двамата братя, маскиран с перука. Той заявил, че е гладен, преди това е отнел мобилните им телефони, за да не издадат положението му.След като е локализирано местонахождението на Стипцаров е извикан специализирания отряд от София, които са щурмували къщата. Според комисар Хаджиев убитият е издирваният за убийството на бизнесдамата от Благоевград.По-рано през деня от едната от къщите , за когото се предполагаше, че е заподозреният.Убийството е станало около 1.00 часа през нощта. Жертвата е на 58 години и е била част от ръководството на известно заведение за хранене в града. Такси я е оставило пред блока, влязла е във входа и именно там е причакана. Нейна съседка я намерила. Жената е починала в резултат на огнестрелна рана в областта на гърдите.Главният заподозрян Радослав има криминално досие. Доскоро той е живял с дъщерята на убитата. Преди седмица обаче пребил момичето и оттогава полицията го издирва. Предстои тази версия да бъде потвърдена или отхвърлена от полицията.", "date": "2018.07.27", "title": "Самоуби се издирваният за убийство на бизнесдама в Благоевград"}
{"url": "https://offnews.bg/futbol/fenovete-na-tcska-velichieto-na-kluba-e-v-evropa-685192.html", "text": "Феновете на ЦСКА от фракцията Offenders призоваха останалите привърженици да останат здраво стъпили на земята след победата с 3:0 над Адмира, защото има още много битки за печелене.Те не пропуснаха да жегнат и вечния съперник Левски за резила срещу Вадуц.Ето какво пишат ултрасите на ЦСКА:\"Добро утро, момчета и момичета.Ако някой още не е разбрал - величието на ЦСКА винаги се е откроявало най-силно в Европа. Какъв е противникът също е без значение - в последните години някои хора докараха футбола ни до такива низини, че вече слаби противници за нас няма.Всичко друго са фантастични истории от \"1001 нощ\" за наивен едър добитък. А после идва Вадуц и розовият сън се превръща в поредния съвсем реален кошмар.Изправете глава, гордейте се, но и останете здраво стъпили на земята. Тепърва предстоят много трудни битки за печелене и най-силните ни оръжия отново ще бъдат желязната воля, силната вяра и безграничната любов.Напред, армейци, смело, да браним нашето велико дело!\".", "date": "2018.07.27", "title": "Феновете на ЦСКА: Величието на клуба е в Европа"}
{"url": "https://offnews.bg/ikonomika/zemedelskiat-ministar-vse-oshte-ne-znae-otkade-e-doshla-chumata-v-stra-685194.html", "text": "Все още не е установен източникът на инфекцията по животните в Странджа, призна министърът на земеделието Румен Порожанов в отговор на депутатски въпрос по време на парламентарния контрол днес.Проучванията продължават, предстои да се направи филогенетичен анализ на причинителя, който ще хвърли по-голяма светлина по въпроса, допълни той.Порожанов защити остро критикуваната заради реакцията ѝ при установяването на чумата по древните прежвни животни в Странджанско Българска агенция за безопасност нахраните. Според Порожанов действията ѝ били \"адекватни и незабавни\".Проблемът бил при стопаните, които не спазили изискванията на компетентния орган.Налице е неспазване на мерките за биосигурност в животновъдните обекти на страната от страна на собствениците, каза министърът.Проблемът породи скандал и доведе до уволнението на зам.-министъра на земеделието Цветан Димитров. Той бе , след като ден по-рано, в интервю за сутрешния блок на bTV той призна, че европейските институции не препоръчват масово избиване на животни, както и че действията на БАБХ са били прибързани и е липсвал добър индивидуален подход към стопаните, чиито животни подлежат на евтаназия., който е бил генерален директор на Националната ветеринарно-медицинска служба към Министерството на земеделието, а впоследствие - и регионален координатор на Балканите по проект за предотвратяване на пандемията от птичи грип.", "date": "2018.07.27", "title": "Земеделският министър все още не знае откъде е дошла чумата в Странджанско"}
{"url": "https://offnews.bg/sviat/pozharite-v-gartcia-sa-tragnali-ot-umishleni-palezhi-685178.html", "text": "Смъртоносните пожари в Гърция са започнали от умишлени палежи, съобщи гръцкият зам.-министър на гражданската защита Никос Тоскас, цитиран от БНР. По думите му гръцките власти разполагат с достоверна информация за това. Анализ на сателитни кадри, както и свидетелски показания, доказват умишлени палежи.Тоскас не съобщава повече подробности около разследването, но уточни, че всички данни са предадени на прокуратурата. За момента не се знае какъв е бил мотивът за палежа. Предполага се, че целта може да е била да се освободят терени за строеж. Досега се смяташе, че причината за пожарите може да са били искри от кабели на електрически стълб.Според министъра на отбраната Панос Каменос причина за бедствието, взело 85 жертви, е станало незаконното строителство по бреговата ивица. Гръцките медии пък добавиха към това липсата на координация на спасителните сили и пропуските в системата за гражданска защита, като ситуацията само е влошена от екстремните метеорологични условия. В същото време до края на деня се очаква да приключи експертизата за разпознаване на жертвите. В неизвестност са все още десетки хора, а издирването им продължава. Според властите има надежда част от обявените за изчезнали да са се прибрали в домовете си, но просто властите все още да не са уведомени за това. ", "date": "2018.07.27", "title": "Пожарите в Гърция са тръгнали от умишлени палежи"}
{"url": "https://offnews.bg/obshtestvo/ks-vliza-v-roliata-na-politicheski-sadnik-preduprezhdavat-sadii-685207.html", "text": "Смущаващ е фактът, че Конституционният съд встъпва в неподходящата за неговото положение роля на политически и идеологически съдник.Това се посочва в особеното мнение, с което конституционните съдии Румен Ненков и Георги Ангелов са подписали решението, с което КС  т.нар. Истанбулска конвенция. Двамата конституционалисти смятат, че колегите им от мнозинството, отхвърлили документа като противоречащ на Конституцията, са задълбали \"преднамерено\" в чуждоезичната терминология. \"В мотивите на постановеното решение преднамерено се ползва чуждоезична терминология, за да се насочи вниманието към достъпни предимно на английски език публикации, отразяващи политиката на Съвета на Европа по мерките, насочени срещу дискриминацията в случаите на нестандартна сексуална ориентация и биологично обусловена полова неопределеност, както и така наречената „джендър идеология“ във връзка с поддържаната от отделни нейни представители идея за полово самоопределение (т.е. самоидентифициране) на отделния индивид\", пишат Ненков и Ангелов.Двамата смятат, че по този начин, вместо проверката за конституционност да се съсредоточи върху истинското съдържание на Конвенцията, \"на читателя се внушава, че международният договор има и някакво друго, съзнателно прикрито съдържание и дълбоко законспирирани цели, които са извън принципно обявената от него задача за противопоставяне на насилието над намиращи се в състояние на повишен риск обществени групи\".Двамата са категорични, че съображенията, основани на политика и идеология, надхвърлят предмета на правния анализ:Двамата са на мнение, че колегите им употребяват термина \"социален пол\" с негативно отношение, което смятат, че е под въздействието на обществените нагласи. \"Юридическото понятие \"пол\" не може да има друго съдържание освен социално, защото самото право регулира единствено обществени (социални) отношения, но е безсилно пред природата. Това е валидно за всички случаи на придаване на правно значение на разграничението между човешките индивиди по пол, включително и когато основният фактор \"биология\" се свързва с общественото мнение, както конкретно е подходила Конвенцията, или с личностната самооценка, към която международният договор няма никакво отношение\", коментират двамата конституционалисти.Те са категорични, че нито една клауза от Конвенцията \"не отваря вратата към утвърждаване на някакъв „трети пол“ или обвързва държавата с ангажимент да легитимира като приравни на брака извънбрачните съжителства, които обективно съществуват, при това в повечето случаи на хетеросексуална, а не на хомосексуална основа\".Ето и пълния текст на особеното мнение:ОСОБЕНО МНЕНИЕна съдиите Румен Ненков и Георги Ангелов към решението по дело № 3/2018 г. на Конституционния съд на Република БългарияНе сме съгласни с постановеното решение, взето от мнозинството съдии в Конституционния съд, защото обратно на тяхното становище считаме, че Конвенцията за предотвратяване и противодействие на насилието над жените и домашното насилие на Съвета на Европа (Конвенцията) е съвместима с Конституцията на Република България.Поначало, от позициите на своето място и предназначение, определени с Основния закон, чрез своите актове Конституционният съд не участва в борба за обществена подкрепа, нито може да дава оценка на една или друга социална теория или идеология. По настоящето дело неговата задача се свеждаше чрез тълкуване да разкрие точното съдържание на клаузите на един многостранен международен договор и на тази основа да прецени дали е налице съвместимост с духа и буквата на Конституцията на Република България.", "date": "2018.07.27", "title": "КС влиза в ролята на политически съдник, предупреждават съдии"}
{"url": "https://offnews.bg/temida/istanbulskata-konventcia-protivorechi-na-konstitutciata-reshi-ks-685183.html", "text": "Конституционният съд определи Истанбулската конвенция за противоконституционна. Това става ясно от справка на сайта на Конституционния съд.  с осем гласа. Съдиите Румен Ненков, Георги Ангелов, Константин Пенчев и Филип Димитров са подписали решението с особено мнение. Според съда декларираните цели на Конвенцията, която е насочена основно към равенството между половете, напълно съответстват на основните конституционни принципи у нас. В преамбюла на Конституцията се подчертава верността на българския народ към общочовешките ценности, сред които изрично са посочени хуманизмът, равенството, справедливостта и търпимостта. Съдиите припомнят, че правата на личността, нейното достойнство и сигурност са издигнати във върховен конституционен принцип, а равенството е сред основните начала на действащата българска Конституция.В Конституцията ни е въведена и изрична забрана за каквато и да е дискриминация, основана на „пол“.В същото време обаче Конституционният съд намира, че въпреки безспорните си положителни страни, Конвенцията е \"вътрешно противоречива и това противоречие създава двупластовост в нея\". Така съдържанието на част от разпоредбите ѝ излиза извън декларираните цели на Конвенцията и нейното наименование.Очаквано, конституционните съдии се концентрират върху понятията за пол, които фигурират в английския и френския вариант на документа. Те отчитат, че понятието „gender“/„genre“ („пол“) присъства в Конвенцията като самостоятелна категория, различна от понятието за биологичен пол: Според съдиите Конвенцията \"проправя път към внедряване на понятията „пол“, и „идентичност, основана на пола“. По този начин Конвенцията би наложила в България да се създадат процедури, осигуряващи правно признаване на пол, различен от биологичния, в разрез с Конституцията, смятат още съдиите.Двама от  - Румен Ненков  и Георги Ангелов смятат обаче, че Конвенцията изобщо не прокарва утвърждаването на \"трети пол\":Двамата конституционалисти смятат, че единствено държавата може да институционализира подобни отношения и в тази насока Конвенцията не води със себе си обвързващо задължение.Според  на Константин Пенчев целта на Конвенцията, както и на Закона за равнопоставеност на жените и мъжете, \"е защита на свободата на всеки индивид, мъж или жена, да определя своето поведение, независимо от установените в определено време и в определено общество стереотипи за социалните роли на мъжа и жената, без да се поставя под каквото и да било съмнение разбирането за биологичната същност на пола\". Той не е съгласен с мнозинството от колегите си за това, че Конвенцията създава ново понятие за пол, различно от биологичния.Колегата му , че мнозинството е постановило решението си \"в контекста на особено шумна политическа кампания\". Според него социалната функция на пола изобщо не е свързан с \"измисляне на някакъв \"небиологичен\" пол\" и дава за пример факта, че майчинството например съвсем не е задължително да бъде \"биологично\". Според Димитров колегите му са приели \"имплицитно\" тезата на президента, че полът \"и като даденост, и като поведение\" по българската конституция е само биологично определен. Мнозинството е отделило твърде много внимание на преводаческите усилия във връзка с понятието „gender” или “genre” – усилия напълно излишни, защото преводът е въпрос само на улеснение и изясняване за ратифициращите страни. Единствените меродавни за приложението на Конвенцията (включително и като част от националното законодателство) са текстовете на двата езика – английски и френски, така че всеки термин може да бъде превеждан и описателно, стига това да изяснява смисъла му. В езиците, в които типичната дума за пол, “sex” има двойнствено звучене, терминът „gender” или “genre” освобождава понятието от еротичното му звучене, което на български думата „пол“ постига успешно, но в никой език на тези думи не се придава „небиологично“ значение, заключава Димитров.", "date": "2018.07.27", "title": "Истанбулската конвенция противоречи на Конституцията, реши КС"}
{"url": "https://offnews.bg/futbol/berbatov-za-totnam-e-vazhno-ne-kogo-privlichat-a-kogo-triabva-da-zad-685198.html", "text": "Бившият национал и футболист на Тотнъм Димитър Бербатов сподели, че \"шпорите\" задължително трябва да запазят звездното си трио Хари Кейн, Деле Али и Кристиан Ериксен за следващия сезон.Лондончани са пасивни на трансферния пазар, но се очаква това да се промени с приближаване към затваряне на прозореца. Кейн е силно желан от Реал Мадрид след напускането на Кристиано Роналдо, а интересът към Али, Ериксен и Дембеле също е сериозен.Според Бербатов обаче Тотнъм трябва да ги запази, ако иска да надгради над третото място от миналия сезон.\"В случая на Тотнъм не става дума кого привличат, а кого трябва да задържат. За мен очевидно трябва да задържат Хари Кейн, Али и Кристиан Ериксен.Те са триъгълникът, който носи най-голяма опасност за съперниковите отбори. Като цяло Спърс са силни на всяка позиция, но е важно да запазят и Муса Дембеле, тъй като той е връзката между защита и атака.Не виждам Кейн да напусне към Реал Мадрид, не и сега. Клубът ще има скоро нов стадион, което показва тяхната амбиция, а отборът има солидна основа. Той ще остане и ще се бори за трофеи, но в бъдеще не съм сигурен\", каза Бербатов.", "date": "2018.07.27", "title": "Бербатов: За Тотнъм е важно не кого привличат, а кого трябва да задържат"}
{"url": "https://offnews.bg/futbol/bivsh-futbolist-na-levski-imahme-dobar-otbor-no-niamahme-trenior-685179.html", "text": "Бившият халф на Левски Нелуц Рошу прие добре новината, че Делио Роси вече не е треньор на \"сините\". В интервю пред румънското издание \"sport.ro\" футболистът отрече, че причината да си тръгне от \"Герена\" е имитиране на специалиста в съблекалнята.\"Не, това е глупост. Ако беше така, той просто щеше да ме глоби и да ме използва. В Левски имахме добър отбор, но нямахме треньор. Роси има добра биография, но е слаб треньор. Не беше подготвен за съвременния футбол и никой не го уважаваше.В отбора има играчи, правили кариера в Англия и човек, който отиде на световното първенство. В България обаче Лудогорец е над всички, лети доста по-високо от останалите и е като бомбардировач\", казва Рошу.Припомняме, че преди време подобно мнение за Роси изрази и Афонсо Фигейредо, който атакува треньора веднага, след като си тръгна от \"Герена\".", "date": "2018.07.27", "title": "Бивш футболист на Левски: Имахме добър отбор, но нямахме треньор"}
{"url": "https://offnews.bg/kultura/ostava-gravity-co-i-jeremy-s-obshti-kontcerti-v-burgas-i-plovdiv-685199.html", "text": "Три от най-слушаните български групи - Gravity Co., Jeremy? и Остава ще изпълнят съвместни концерти този август на сцените на летните театри в Бургас и Пловдив.Те ще се проведат съответно на 12 август и 31 август. Събитията са първи по рода си - комбинация от рок, инди рок и електронна музика на една сцена. Gravity Co. се завърнаха официално на сцената тази година, след близо 4 годишно отсъствие. Първите им два концерта се проведоха през февруари в столичния клуб \"Терминал 1\" и бяха напълно разпродадени.Наскоро Jeremy? промотираха ново видео, а група Остава откриха сцената на най-новото място за жива музика в София – Кино Кабана, с акустичен концерт на 18 юли.Двата концерта започват точно в 19:30 ч. Цените на предварителна продажба са 20 лв., а на самата дата и място са по 25 лв. Билетите и за двата концерта се разпространяват в мрежата на Ивентим.Каси в София: Щанд EVENTIM - ул. \"6-ти септември\", Office 1 Superstore, OMV, Orange Center, Orange.bg, Usit Colours, Билетен център НДК, Български пощи, Строежа, Вастелс България, Каса Арена Армеец, Технополис, Duende Travel София, книжарница „Бард“, книжарница „На спирката“, както и онлайн през сайта на компанията.Каси в Бургас: OMV, Orange center - Mall Bourgas Plaza, Usit Colours, Български пощи, Строежа, Магазин Metal HeavenКаси в Пловдив: OMV, Orange Center, Orange.bg, Usit Colours, Български пощи,Билетна каса \"МаскАрт\", Касата пред община Пловдив, Мюзик Център.Организаторите на концертите предупреждават, че броят на билетите е ограничен и препоръчват предварителното им закупуване.", "date": "2018.07.27", "title": "Остава, Gravity Co. и Jeremy? с общи концерти в Бургас и Пловдив"}
{"url": "https://offnews.bg/politika/borisov-niama-da-izliza-otpusk-upravliavashtata-koalitcia-bila-strast-685181.html", "text": "Всички войводи са събрани на едно място, коалицията е страстна. Ние, ако сме еднакви партии, ако мислим еднакво, ще сме една партия. Но по някои теми мислим диаметрално противоположно. С коя партия си приличаме ние, за да направим коалиция?Така премиерът Бойко Борисов коментира управляващата коалиция и скандалите в нея пред журналисти в Бяла. Не мога и аз да се направя на войвода от тях, допълни той.  Няма такъв в света, който да казва моето решение е единствено или най-правилно. Държавата ни е обща, ние сме избрани временно. Когато има по-добро решение, изобщо не е страшно да си промениш предишното, обясни Борисов проактиката в ГЕРБ да се сменят позициите на 180 градуса в кратки срокове. Той посъветва депутатите да не прекрачват прага на доброто възпитание и да няма лични обиди и нападки. Но изрази задоволство от дискусиите и политическата битка в парламента. Тази година, както и през последните 17, когато бях главен секретар, кмет и премиер, няма да излизам в отпуск, отговори на журналистически въпрос Борисов. Той разказа още, че се е чул с омбудсмана Мая Манолова и вероятно в понеделник ще разговарят за хората с увреждания. Министър-председателят Бойко Борисов откри новопостроеният храм „Свети Пантелеймон“ в град Бяла. Той присъства на освещаването на църквата в града, за чието строителство правителството е отпуснало 55 000 лв. Русенският митрополит Наум отслужи света литургия при откриването на църквата, като след това заедно с премиера Борисов откриха паметна плоча в чест на дарителите. „Няма по-силно от вярата в Господ, колкото и да строим нови църкви те никога няма да са достатъчни. Полагаме огромно старание и не само за храмовете, но и за пространствата около тях. Нашата сила е да показваме направеното. Празнодумството го оставяме за други“, каза министър-председателят. Борисов допълни, че правителството отпуска стотици хиляди левове за ремонт, реставрация и изграждане на нови православни храмове. Кметът на Бяла Димитър Славов поясни, че това е първата построена църква от 100 години насам в общината.", "date": "2018.07.27", "title": "Борисов няма да излиза отпуск, управляващата коалиция била страстна"}
{"url": "https://offnews.bg/obshtestvo/mvr-niama-da-puska-grazhdani-sas-zabrana-da-vlizat-v-shengen-685161.html", "text": "От 1 август 2018 г. България ще отказва влизане/пребиваване на своя територия на граждани на трети страни, за които има въведен сигнал в Шенгенската информационна система с мярка „отказ за влизане/пребиваване”, съобщават от МВР.Това се основава на решение, прието от Съвета на ЕС, относно прилагането на оставащите разпоредби от Шенгенското законодателство за България и Румъния.Отказът за допускане на българска територия ще бъде прилаган в случай, когато гражданин на трета страна, за когото една или повече държави членки на ЕС са въвели в ШИС забрана за неговото влизане/пребиваване в шенгенското пространство, се яви на българско ГКПП.Граждани на трети страни, които се намират във вътрешността на страната без надлежно разрешително за пребиваване, за които се установи, че имат наложен „отказ за влизане”, ще бъдат извеждани от националната ни територия от компетентните български власти.ШИС е най-широкомащабната информационна система в Европа, с най-много крайни потребители и се явява най-ефективната компенсаторна мярка в пространството на свободно движение на лица. България, като държава членка на ЕС и ШИС, ще има задължението да въвежда своите национални забрани под формата на сигнали по чл. 24 от Регламента за ШИС II, както и да изпълнява забраните, наложени от останалите 29 държави членки. Това e едно от фундаменталните достижения на Шенгенското законодателство, което гарантира сигурността на общата територия чрез взаимно признаване и изпълнение на забраните за влизане, издадени от държавите членки.", "date": "2018.07.27", "title": "МВР няма да пуска граждани със забрана да влизат в Шенген"}
{"url": "https://offnews.bg/sviat/turski-bogoslov-tvardi-fethulah-giulen-e-pochinal-v-sasht-685196.html", "text": "Проповедникът Фетхуллах Гюлен, обвинен за ръководител на осуетения опит за преврат преди 2 години, е починал в Америка, където е погребан. Това твърди богословът проф. Джеват Акшит в интервю за в. \"Акит\", цитиран от БТА. По думите му Гюлен не е починал от естествена смърт, а е бил убит. Погребан е в еврейското гробище в Ню джърси, твърди турският богослов.\"Ако Гюлен не беше умрял, досега турската полиция щеше да успее да го върне в Турция. Но сега американците искат турските власти да освободят пастора /става дума за американския пастор Андрю Брънсън, който бе задържан в затвора/ и тогава ще предадат трупа на Фетхуллах Гюлен\", казва проф. Акшит.Богословът Акшит е известен с острите си нападки срещу Гюлен и неговото движение Хизмет. Той твърди, че много пъти е бил заплашват от неговите хора. Неотдавна турски медии, позовавайки се на близки до движението Хизмет източници, съобщиха, че Гюлен е болен от рак. Гюлен е починал от онкологично заболяване преди около месец и е погребан в безименен гроб, пише днес azernews. ", "date": "2018.07.27", "title": "Турски богослов твърди: Фетхулах Гюлен е починал в САЩ"}
{"url": "https://offnews.bg/ikonomika/balgarite-masovo-karat-dizeli-na-poveche-ot-20-godini-685162.html", "text": "Българите масово карат коли втора употреба, близо половината от автопарка у нас е на възраст над 20 години и автомобилите са основно на дизел. Това показват обобщени данни на Евростат и на Асоциацията на автомобилните производители /АСЕА/ за автомобилния парк на ЕС през 2017 г., цитирани от БНТ.Според данни на европейската статистика у нас през миналата година е имало регистрирани около 3,4 милиона автомобила, което приблизително е по 450 автомобила на 1000 българи.Според анализа на Евростат автопаркът у нас нараства с по около 100 хиляди автомобила годишно, като през 2016 г. у нас е имало 3,3 млн. автомобила, а през 2017 г. - 3,4 млн. броя.За първото полугодие на тази година у нас са продадени около 18 хиляди нови коли - при 8 милиона броя за страните на ЕС, сочат последни данни на АСЕА.Близо половината автомобили по пътищата на България обаче са над 20 години или около 1,5 млн. леки коли на тази възраст. Около 35 на сто от автомобилите са на възраст до 15 години или около 1,3 млн. броя леки коли, а до 10 години са около 350 хиляди автомобила или около 10 процента от автопарка у нас.Новите автомобили у нас /на възраст до 5 години/ са около 5 на сто от автопарка или приблизително 160 хиляди броя, сочат пък данните на АСЕА. Годишно у нас се купуват средно между 25-30 хиляди нови автомобила, като за миналата година по официални данни на АСЕА, у нас са били продадени 38 хиляди нови коли.Масово българите карат коли на дизел - близо 1,7 млн. автомобила или над 50 на сто от автопарка у нас. Автомобилите на бензин са почти същата бройка с уговорката, че много от тях са снабдени и с газова уредба.Наличието пък на екологични автомобили по родните пътища е почти символично - отчетени са едва 2 474 регистрирани хибридни леки коли /около 0,08 на сто от автопарка/ и едва 274 електромобила - 0,009 на сто от автопарка.", "date": "2018.07.27", "title": "Българите масово карат дизели на повече от 20 години"}
{"url": "https://offnews.bg/kultura/kontcertat-na-krekhaus-muzika-poezia-i-teatar-se-sliaha-v-shamans-685182.html", "text": "Малко преди 20:00 часа желаещите да станат част от единственото по рода си изживяване започнаха да се трупат пред вратите на емблематичния столичен клуб „Маймунарника“ в очакване на премиерата на дебютния албум на българската рок група .Въпреки прогнозата за дъжд, 400 души се събраха пред сцената. Първи на нея се появиха специалните гости на събитието – рок триото Saint Electrics.След тях на сцената излязоха и Krekhaus, които започнаха шоуто с нестандартна комбинация от блус и трипхоп. Всяко живо изпълнение на бандата е в голяма степен импровизация. Те завладяват публиката не с някакво предварително целеполагане, а с непринуденост. На концерти те общуват помежду си с инструменти, а зрителите просто се потапят в магията на това, което си казват чрез звук, думи, жестове и танц.Явор Милчев зададе началния тон на своя бас, последван от смразяващата китара на Явор Недев, перкусиите на Матей Христосков и чувствения вокал на Георги Велинов. От трипхоп към хардрок, тревожните акорди плавно преминаха в електризиращо изпълнение на първото от парчетата от албума, чуто тази вечер – „Hunt“. Клавира пое Станислав Арабаджиев, участвал в записването на албума. Всъщност, албумът „Odd One Out“ е записан изцяло на живо, защото Krekhaus чувстват, че много от рок записите вече се продуцират като електронна музика – с метроном, което според тях е \"еднакво, равно и сухо\". Те са твърдо убедени, че музиката трябва да се прави със сърце, както я разбира музикантът, и че няма значение колко души те слушат - важното е да докоснеш поне един слушател. Групата се събира през 2014 г., а с времето и различни промени в състава обединява четирима млади мъже, които говорят с ерудиция и особено чувство за това, което правят. Георги Велинов от Krekhaus застана пред ОFFNews, за да разкаже повече за групата и новия албум.Събрахме се от случайни срещи, добри срещи. Предсказание, магия, знам ли. Обединява ни, предполагам, неизбежността. Невъзможността да се понесем без музика.Всъщност, само с Явката (Недев) сме заедно от 4 години. Актуалният състав е на едно лято. Всичко идва с времето си. (Инак, материал има. От първата ни среща не сме спирали да раждаме, с което се гордеем. С роденото, не със себе си.)Живот. И ако всяка песен трябва да е нов ден, то няма как да е предният. Иначе във философията знам, че категориите са основополагащи. Аз съм песнотворец.Отърваваме се от дълбоко познатото с рязка, ала не припряна, електрическа носталгия и потегляме нанякъде - все по-далеч. Опасно тънки са стилистичните прилики в парчетата за дебели жанрови претенции. Ето защо може една песен много да ти допадне, а друга - да не търпиш. За феновете на рока не знам. Ако отдаденият слушател е докоснат от поне минутка, значи струва си.Лесно е да се разсееш, малко повече се иска, за да се увлечеш, но предан ли си на изкуството - за друго нямаш излишно останало внимание.С несъобразително шумна нерешителност.                                                  ", "date": "2018.07.27", "title": "Концертът на Krekhaus – музика, поезия и театър се сляха в шамански танц"}
{"url": "https://offnews.bg/112/ubijstvoto-v-blagoevgrad-politciata-tarsi-bivshia-priatel-na-dashteri-685157.html", "text": "Основният заподозрян в убийството на 58-годишната собственичка на едно от най-известните заведения в Благоевград, е известен на полицията рецидивист, който е лежал в затвора за изнасилване. Преди дни той е пребил дъщерята на жертвата, с която живеел на семейни начала. От тогава мъжът е обявен за издирване, а полицията е предприела всички мерки по недопускане на излизането му от страната, съобщава БНР.По непотвърдена информация убитата е собственичка на заведението за бързо хранене, известно на благоевградчани като „Мръсното кебапче”.Жестокото убийство на жената беше извършено тази нощ малко след 01.00 часа. Окървавеното и тяло беше открито на площадката след входната врата на жилищен блок в квартал „Струмско“, където е живяла жертвата.Благоевград е под пълна полицейска блокада след убийството на 58-годишна жена снощи. Извършват се масирани проверки на всички автомобили и хора, влизащи и излизащи от града.Полицейски патрули са на трите входно-изходни артерии на областния център. Спират се всички автомобили, проверяват се документите на хората.Хората в блока смятат, че убиецът е мъж с криминално досие, който доскоро живял с дъщерята на убитата. Преди седмица той пребил момичето и оттогава полицията го издирва. Предстои тази версия да бъде потвърдена или отхвърлена от полицията, информира Нова тв. Според БГНЕС заподозреният е Радослав С. - „Соколето”, чиито родители са били отведени за разпит.Говорителят на главния прокурор Румяна Арнаудова каза, че действително се издирва криминално проявен и осъждан 40-годишен мъж, но във връзка с друго разследване на прокуратурата в Благоевград. \"Разбира се, ще се установи, когато бъде издирен, дали има съпричастност и дали е извършителят на престъплението, но иначе се издирва във връзка с противозаконно отнемане на моторно превозно средство, собственост на дъщерята на починалата жена\", посочи Арнаудова.Сигналът за инцидента е подаден в 1.04 часа. Тялото на жената е открито на междустълбищна площадка в блока, в който живее. Разследващите установили, че жената е починала в резултат от огнестрелна рана в областта на гърдите, причинена от гладко цевно оръжие, от упор, от изключително малко разстояние. ", "date": "2018.07.27", "title": "Убийството в Благоевград: Полицията търси бившия приятел на дъщерята на убитата"}
{"url": "https://offnews.bg/obshtestvo/majki-na-detca-s-uvrezhdania-podariavat-poiasi-na-deputatite-685158.html", "text": "Майките на деца с увреждания, които протестират пред Народното събрание от началото на юни, подаряват днес пояси и други плажни принадлежности на депутатите, които от утре са в дълга лятна ваканция, съобщава bTV.Те успяха да наредят част от поясите, топките и играчки за плаж пред служебния вход на парламента, но после кордон от полицаи ги обгради и не ги допускаше до влизащите народни представители.„На депутатите пожелаваме приятно ваканцуване, а ние оставаме тук на палатков лагер с бали сено, защото нали ние винаги сме в нищото”, обяви Вера Иванова, една от протестиращите майки.Протестът от самото начало е под надслов „Системата ни убива”. В понеделник в София ще дойдат родители на деца с увреждания от цялата страна и от парламента всички ще отидат на протест пред Министерския съвет в 5 ч., обяви Вера Иванова.", "date": "2018.07.27", "title": "Майки на деца с увреждания подаряват пояси на депутатите"}
{"url": "https://offnews.bg/obshtestvo/ne-se-vrazvajte-na-mejli-sas-zaplaha-che-shte-pusnat-vashi-pozoriash-685164.html", "text": "В края на месец юли в отдел „Киберпрестъпност“ при ГД „Борба с организираната престъпност“ са регистрирани множество сигнали от интернет потребители за получени имейли с текст на английски език и искане за заплащане с виртуална валута биткойн на сума, възлизаща на около 3000 американски долара, съобщават от ГДБОП.В имейлите се твърди, че киберпрестъпниците са компрометирали компютърната конфигурация и знаят парола, ползвана от потребителя, като притежават позорящи видео материали, които заплашват да разпратят до всички контакти на жертвата.Спам кампанията е опит за бързо незаконно облагодетелстване на киберпрестъпници, които разчитат на наивността и неинформираността на интернет потребителите, като умело използват елементи на социален инженеринг.За спам кампанията са използвани неправомерно придобити данни за пощенски кутии и пароли, с която потребители са се регистрирали в „нелегитими“ сайтове за запознанства, онлайн игри и други.Експертите съветват потребителите да не отварят съмнителни съобщения, да не извършват плащания за подобни откупи, да се снабдят с надеждни антивирусни решения, легитимни операционни системи и програми. За всеки киберинцидент да информират съответната фирма доставчик на IT услуги или компетентните структури на МВР.", "date": "2018.07.27", "title": "Не се връзвайте на мейли със заплаха, че ще пуснат ваши \"позорящи\" снимки, съветва ГДБОП"}
{"url": "https://offnews.bg/offtopic/polovinata-rusnatci-viarvat-v-izvanzemni-sochi-prouchvane-685159.html", "text": "Почти половината хора в Русия вярват, че има извънземни. Това сочи проучване на социологическия център ВЦИОМ, съобщава БНТ, като се позовава на \"Известия\".Според анкетата, чиито данни цитира РИА Новости, 45 на сто от запитаните са убедени, че съществува извънземен живот. Според 27 на сто пришълците се крият от хората, а 18 процента смятат, че властите съзнателно не информират обществото за тях.42 на сто от участниците твърдят, че извънземните или не желаят контакти с човечеството, или не съществуват. 13 на сто от анкетираните в Русия нямат мнение по въпроса.Вестникът помества и данни от друго проучване на ВЦИОМ, според които близо 3 на сто от жителите на Русия смятат, че Земята е плоска.", "date": "2018.07.27", "title": "Половината руснаци вярват в извънземни, сочи проучване"}
{"url": "https://offnews.bg/izvan-terena/sar-aleks-fargiusan-blagodaria-vi-za-podkrepata-video-685166.html", "text": "Манчестър Юнайтед разпространи видео, на което бившият мениджър на \"червените дяволи\" сър Алекс Фъргюсън благодари на хората, които са били неотменно до него след претърпяния инсулт.Шотландецът се \"срещна със смъртта\" на 5 май, но благодарение на отличната работа на медиците в болницата в Манчестър, той успя да се възстанови.В първата официална изява на Фъргюсън след инцидента той благодари и на феновете на отбора за оказаната му подкрепа и обяви, че през новия сезон ще се завърне на трибуните на \"Олд Трафорд\", за подкрепя мениджъра Жозе Моуриньо и играчите.\"Искам да благодаря на целия медицински щаб, който се грижи за мен. Повярвайте ми, без тези хора, които се грижиха по невероятен начин за мен, сега нямаше да съм тук. Затова ви благодаря от мое име и от името на цялото ми семейство.\"Благодаря и за съобщенията, които получих от целия свят с пожелания за бързото ми възстановяване. Това наистина ми помогна. И на последно място – по-късно през сезона отново ще се завърна на трибуните, за да гледам отбора. Дотогава – пожелавам успех на Жозе и футболистите\", каза Фъргюсън.", "date": "2018.07.27", "title": "Сър Алекс Фъргюсън: Благодаря ви за подкрепата (видео)"}
{"url": "https://offnews.bg/tehnologii/a1-predstavia-parvia-si-sobstven-smartfon-685167.html", "text": "Телекомът А1 пуска на пазара първия брандиран с името на компанията смартфон в България. Моделът ще се продава в комплект със специално направен за него калъф и се отличава с редица преимущества, сред които изпъква премиум дизайнът, характерен за по-високия клас модели.A1 Smart N9 следва последните тенденции на пазара, като предлага отличен 5.47 инчов IPS дисплей в съотношение 18:9, тясна рамка и тънък профил. Специален акцент е поставен върху камерите, като основната е с резолюция 13MP, а селфи камерата е с резолюция 8MP. Вграденият сензор за пръстови отпечатъци носи още по-голяма сигурност и удобство на потребителите.A1 Smart N9 се предлага на цена от 59,99 лв. в брой и 2,99 лв. на месец на изплащане с план A1 ONE Unlimited 5XL. Допълнителното предимство на смартфона е гаранцията от 36 месеца, вместо стандартните 24 месеца, както и възможността за приоритетен достъп до нови услуги на А1.„Дизайнът на A1 Smart N9 е уникален за българския пазар и е създаден специално за А1 Group. Можем спокойно да заявим, че A1 Smart N9 е поредният жест, който А1 прави за своите потребители“, заяви Александър Кръстев, старши мениджър „Устройства и аксесоари“ в А1.Хардуерно, смартфонът не отстъпва по нищо на актуалните модели в сегмента. Той разполага с 1.28 GHz четириядрен процесор, 16 GB вградена памет и 2 GB RAM. A1 Smart N9 се предлага в два цвята - черен със златисти акценти (Black Dark) и бял със сребристи акценти (White Silver) и може да се закупи ексклузивно само от клиентите на А1.", "date": "2018.07.27", "title": "А1 представя първия си собствен смартфон"}
{"url": "https://offnews.bg/bojni/tervel-pulev-shte-pregovaria-za-mach-za-evropejskata-titla-685168.html", "text": "Битка за европейската титла се очертава пред бронзовия медалист от олимпийските игри в Лондон 2012 Тервел Пулев. Българският боксьор ще се изправи срещу непобедения все още италианец Фабио Турчи за титлата на Европейския боксов съюз (EBU).Италианците се надяват този мач да се играе на тяхна земя, най-вероятно във Флоренция. Предвижда се той да се състои в ранната есен – през септември или октомври.Преди това обаче Тервел и Фабио Турчи трябва да подпишат договор и това следва да стане до 8 август.Титлата на EBU е вакантна. За боя за нея съперниците има 10 години разлика, като по-млад е 25-годишният италианец.", "date": "2018.07.27", "title": "Тервел Пулев ще преговаря за мач за европейската титла"}
{"url": "https://offnews.bg/obshtestvo/uslugite-pod-naem-v-pomosht-na-biznesa-685200.html", "text": "Изграждането на имиджа на всеки един бизнес започва още при първия досег на клиента с него – локацията, сградата, фасадата, интериора, отношението на персонала. Съществено влияние в този процес има и изтривалката на входа.Изтривалката е важен елемент от цялостния дизайн на офиса и оказва влияние както върху клиентите, така и върху служителите. Ако е правилно подбрана и поддържана, тя може да допринесе за добрия имидж на компанията и комфорта на служителите. В противен случай е твърде вероятно да остави негативни впечатления. Точно поради тази причина трябва да ѝ бъде отдадено нужното внимание.На пазара се предлагат всякакви вариации – стандартни, дизайнерски, ергономични, индустриални и пр., в зависимост от потребностите на компанията. Освен за постоянна употреба, изтривалките могат и да се наемат. По този начин винаги имате добре изглеждаща, постоянно чиста и представителна изтривалка. Възможността за  е доста примамлива, защото дава гъвкавост на бизнеса по отношение на разнообразието и нуждите.Тези предимства обосновават и голямото търсене на този тип услуга. С изтривалка под наем всяка компания има възможност да добави финален щрих към имиджа си без влагане на сериозни усилия и ресурси, както и да осигури удобна работна среда в зависимост от различните нужди, например зад гише за обслужване на клиенти или работни станции в офиси и в промишлеността.", "date": "2018.07.27", "title": "Услугите под наем в помощ на бизнеса"}
{"url": "https://offnews.bg/obshtestvo/bez-voda-na-5-mesta-v-stolitcata-dnes-685128.html", "text": "\"Софийска вода\" временно ще прекъсне водоснабдяването в столицата днес, съобщиха от дружеството. Подмяна на обратни клапи пред бл. 33 в жк. „Христо Смирненски“ налага спиране на водоподаването от 13:00 до 18:00 часа на бл. 33, бл. 33А – висока зона. Реконструкция на уличен водопровод на ул. „Могила“ в с. Лозен налага спиране на водоподаването от 09:00 до 19:00 часа в района на ул. „Могила“, ул. „Васил Левски“, ул. „Св. Спас“. Във връзка с подмяна на сградно водопроводно отклонение на ул. „Стефан Стамболов“ в Банкя , се налага спиране на водоподаването от 10:00 до 17:00 часа на ул. „Стефан Стамболов“, ул. „Несебър“, ул. „Поморие“.Монтаж на водомер пред бл. 298 в жк. „Света троица“ налага спиране на водоподаването от 09:30 до 14:30 часа на бл. 298, бл. 299 – висока зона. Заради подмяна на сградно водопроводно отклонение на ул. 518 в кв. „Христо Ботев“, се налага спиране на водоподаването от 09:30 до 16:30 часа на ул. 518 от ул. 513 до ул. 514. ", "date": "2018.07.27", "title": "Без вода на 5 места в столицата днес"}
{"url": "https://offnews.bg/obshtestvo/zhalt-kod-v-8-oblasti-do-obiad-stava-za-plazh-685150.html", "text": "Жълт код за дъжд и гръмотевици е в сила за 8 области на страната. Опасно силно ще вали Монтана, Враца, Ловеч, Габрово, Пловдив, Пазарджик, Смолян и Кърджали, според НИМХ към БАН. До обяд над по-голямата част от страната ще е слънчево, после облаци и краткотрайни валежи с гръмотевици. Максималните температури ще са между 26° и 31°, за София – около 26°. Край морето до обяд ще става за плаж, но по-късно летни бури ще има и там. Ще духа слаб до умерен северозападенвятър, термометрите ще се качат до 30 градуса, а сред вълните до 2 бала ще показват най-много 26 градуса. В планините облачността ще е променлива, гръмотевичните бури ще са кратки, но валежите на места интензивни. ", "date": "2018.07.27", "title": "Жълт код в 8 области, до обяд става за плаж"}
{"url": "https://offnews.bg/temida/uchenikat-kojto-namushka-16-godishen-se-pohvalil-pred-priateli-685155.html", "text": "Момчето, което е задържано за опит за убийство на 16-годишен съученик, е разказал подробно какво е направил пред приятели. Самопризнанията му са били записани на видео, съобщава Нова тв.\"Аз отидох пред техния вход, те ме видяха, влязохме в техния вход и там\", разказва 15-годишният нападател. От кадрите се вижда, че по тялото му има следи от кръв.Пострадалият Християн и нападателят му се срещат във входа на бл. 326 в кв. \"Надежда\", където става спречкването:След инцидента, минаващ случайно в района полицай, задържал нападателя. Междувременно съседка оказвала първа помощ на жертвата, а децата ѝ се обадили на 112, съобщава bTV. Нападателят е задържан за 24 часа, съобщи говорителят на главния прокурор Румяна Арнаудова. Той е в ареста за срок от 24 часа. Извършени са два огледа и са разпитани свидетели. Получили сме доброволно предаден телефон, с който е направен клипът, който се разпространява в интернет и медиите и на който се вижда самопризнанието, обясни тя. Най-вероятно ще бъде повдигнато обвинение за опит за убийство, извършено от непълнолетен. Наказанието за това деяние е по-ниско заради възрастта на лицето.„Момчето е потвърдило вината си, казвайки, че пострадалото момче го е провокирало с публикуването на колаж в интернет. Според разказа на децата лицето на извършителя е било монтирано върху лице на мъж, който е в някаква хомосексуална сцена. Все още не знаем какво точно е съдържанието, което е провокирало агресията”, поясни Арнаудова.В същото време от \"Пирогов\" съобщиха, състоянието на пострадалия ученик е стабилно. Той е настанен в Детската реанимация на \"Пирогов\", където е под непрекъснато наблюдение и реанимационно лечение. Лекарите полагат 24-часови грижи за него. Момчето има наранявания в корема и шията.Вчера пострадалият е претъпял неколкочасова животоспасяваща операция от мултидисциплинарен екип от изключително опитни и с дългогодишен стаж специалисти от \"Пирогов\". Поради голяма кръвозагуба се налага преливане на кръв от група А+.", "date": "2018.07.27", "title": "Ученикът, който намушка 16-годишен, се похвалил пред приятели"}
{"url": "https://offnews.bg/ot-vas/obliakoha-bronzovata-balerina-pred-narodnia-sas-sutien-685156.html", "text": "Статуята в Градската градина осъмна със сутиен. Снимка на \"облечената\" бронзова балерина пред Народния театър изпрати на OFFNews Георги Радичев. През ноември миналата година фигурата във фонтана бе изкъртена от 18-годишен пиян младеж.Тя бе открита от охранителите на Софийската градска галерия, чиято собственост е, възстановена от автора си Георги Чапкънов и върната на мястото си през април. Статуетката не е на балерина, както сме свикнали да я наричаме, а на гимнастичка. Скулптурата е била част от тематична изложба за спорта и е била с обръч, но авторът пожелал тя да бъде монтирана пред Народния театър без уреда.", "date": "2018.07.27", "title": "Облякоха бронзовата балерина пред Народния със сутиен"}
{"url": "https://offnews.bg/112/zhena-e-ubita-tazi-nosht-pred-doma-%d1%9d-v-blok-v-blagoevgrad-685145.html", "text": "Жена на 58 години е убита в Благоевград. Престъплението е станало във вход на жилищен блок в квартал „Струмско”. Полицията е отцепила района, съобщава Нова тв.По информация на  bTV жертвата е собственик на заведение за бързо хранене в града. Най-вероятно убийството е станало тази нощ. Предполага се, че жената се е прибирала от работа и тогава е била нападната. Жертвата вероятно е намушкана с нож и е починала от загуба на кръв.Хората разказват, че не са чули изстрели. Открити са стъкла от бутилки. Има слухове, че се издирва човек, който познава семейството и който е криминално проявен.Все още не е ясно какво точно се е случило. Полицията извършва оглед на местопрестъплението. Издирва се криминално проявен 40-годишен мъж, близък до семейството.", "date": "2018.07.27", "title": "Жена е убита тази нощ пред дома ѝ в блок в Благоевград"}
{"url": "https://offnews.bg/zdrave/sabirat-krav-za-namushkanoto-v-nadezhda-momche-685146.html", "text": "Остава за интензивно лечение и активно наблюдение в \"Пирогов\" 16-годишното момче, което беше намушкано с нож от свой връстник вчера в столичния квартал \"Надежда\", съобщава bTV.От болницата призовават, който има възможност да дари кръв от група А с положителен резус фактор.Инцидентът стана малко след 14 ч. вчера. 16-годишното момче било намушкано от 15-годишен съученик на междуетажната площадка на жилищен блок. Според данните причина за инцидента е възникнал скандал между двете момчета за публикация в интернет пространството.15-годишният нападател избягал, но бил задържан близо до блока от полицията.Клип с негово признание минути след като наръгва съученика си, беше публикуван в социалните мрежи.", "date": "2018.07.27", "title": "Събират кръв за намушканото в 'Надежда' момче"}
{"url": "https://offnews.bg/sviat/phenian-zapochna-da-vrashta-ostankite-na-amerikanski-vojnitci-tramp-b-685154.html", "text": "Северна Корея е започнала да връща на САЩ тленните останки на американски войници, убити в Корейската война (1950-1953). След толкова много години това ще бъде велик момент за много семейства. Благодаря на Ким Чен ун, написа американският президент Доналд Тръмп в туитър. Връщането на тленните останки на войниците бе договорено на историческата среща между Тръмп и Ким Чен ун на 12 юни в Сингапур.Самолетът с останките е излетял от Уонсан, Северна Корея, за американската военновъздушна база Осан в Южна Корея, където на 1 август ще се състои официалната церемония за репатрирането им. Според южнокорейската агенция Йонхап самолетът вече е кацнал в базата, съобщи БТА. Очакваше се, че с него ще бъдат върнати останките на 50 войници, които вероятно ще бъдат по-късно прехвърлени на Хаваите, където да бъдат идентифицирани, информира ДПА. Предстои дълъг процес, в който съдебните медици ще трябва да установят дали получените останки са човешки и дали наистина са на американски военнослужещи или на войници от съюзнически армии, убити в конфликта, отбелязва Асошиейтед прес.В Корейската война са загинали около 33 000 американски войници, повече от 8000 от тях още се водят като безследно изчезнали.", "date": "2018.07.27", "title": "Пхенян започна да връща останките на американски войници, Тръмп благодари на Ким Чен ун"}
{"url": "https://offnews.bg/obshtestvo/bosia-shte-spre-s-protesta-si-ako-ima-referendum-za-otmiana-na-veliko-685149.html", "text": "Николай Колев - Босия, който вече 45 дена гладува в знак на протест срещу корупцията в Министерството на транспорта, е склонен да прекрати гладуването, ако бъде насрочен референдум за отмяна на института на Велико народно събрание.Това съобщи в профила си във Фейсбук Пламен Даракчиев.Ето какво написа той снощи:", "date": "2018.07.27", "title": "Босия ще спре с протеста си, ако има референдум за отмяна на Великото народно събрание"}
{"url": "https://offnews.bg/obshtestvo/konstitutcionniat-sad-reshava-za-istanbulskata-konventcia-685151.html", "text": "Конституционният съд ще обяви противоречи ли на основния закон Конвенцията на Съвета на Европа за превенция и борба с насилието над жени и домашното насилие, придобила популярност като .Съдът беше сезиран от 75 народни представители от ГЕРБ с искане за т.нар. абстрактен предварителен контрол за конституционосъобразност документа, съобщава БНР.Конвенцията влезе в Конституционния съд в началото на година след възникнал широк дебат в политическите среди и сред гражданското общество. Тя раздели първо министрите в кабинета, след това се спъна в парламентарните комисии и след като ГЕРБ остана малцинство в настояването си тя да бъде ратифицирана, а партньорът на ГЕРБ във властта – „Обединени патриоти“, бяха сред най- яростните й критици, тя беше изтеглена от Народното събрание, за да й бъде направен анализ за конституционосъобразност.От седмица вървят спекулации за това какво ще каже днес Конституционният съд. Миналия понеделник в социалните мрежи се появи информация, че със седем на пет гласа конституционните съдии са решили, че Истанбулската конвенция не противоречи на основния закон, което се оказа фалшива новина.Според запознати, настроенията на мнозинството в Конституционния съд са обратните - че тя не съответства на Конституцията, защото въвежда неясни понятия, което пък влиза в противоречие с установения в основния закон принцип на правовата държава.Решението и резултатът от гласуването се чакат по обед.", "date": "2018.07.27", "title": "Конституционният съд решава за Истанбулската конвенция"}
{"url": "https://offnews.bg/temida/namushkaniat-s-nozh-16-godishen-napadnat-zaradi-s-homoseksualni-stceni-685147.html", "text": "Намушканото с нож 16-годишно момче е било нападнато заради колаж с хомосексуални сцени. Момчето беше нападнато от 15-годишен съученик.Това каза пред БНТ говорителят на главния прокурор Румяна Арнаудова. Инцидентът  следобед в столичния ж. к. \"Надежда\".В началото на разследването сме, започнато е досъдебно производство. На първо време - извършен е оглед на местопроизшествието, но и на мястото, където извършителят е задържан. Иззети са множество веществени доказателство, разследва се опит за убийство, каза Арнаудова.  Двете момчета се познават, съученици са, иззет е телефонът на друго момче, пред което извършителят е признал за деянието.Пострадалото момче е в тежко състояние и лекарите се борят за живота му.Възникнало е напрежение между двамата заради публикация в интернет, според свидетели е имало колаж с лицето на извършителя на деянието в клип или снимка с хомосексуални сцени, каза Румяна Арнаудова.Прокурор от Софийска градска прокуратура вероятно ще повдигне обвинение за опит за убийство, предстои да бъде взето решение за мярката за неотклонение.", "date": "2018.07.27", "title": "Намушканият с нож 16-годишен нападнат заради с хомосексуални сцени"}
{"url": "https://offnews.bg/112/ubiha-7-pitbula-razkasali-stopanina-si-685153.html", "text": "Всички кучета, които снощи нападнаха и разкъсаха стопанина си в сливенското село Сотиря, вече са убити. Това увери кметът на селото Димчо Георгиев по бТВ. Живко Димитров развъждал питбули, снощи ги пуснал на разходка, по време на която те се нахвърлили върху него и го разкъсали на място. Съсед успял да застреля едно от агресивните животни, хората бяха предупредени да не излизат от домовете си, защото другите псета са избягали.Нито една жалба не е постъпвала от съседите на 34-годишния мъж, каза тази сутрин кметът. Нямало и информация, че имотът всъщност е развъдник на бойни породи. Георгиев уточни, че не е постъпвал сигнал за регистриране на животновъден обект. Според съсед на жертвата кучетата не били агресивни. Те са евтаназирани по желание на близки на убития. ", "date": "2018.07.27", "title": "Убиха 7 питбула, разкъсали стопанина си"}
{"url": "https://offnews.bg/obshtestvo/v-denia-na-pantalej-patnik-dobri-cherpi-za-imen-den-685129.html", "text": "На 27 юли всяка година Българската православна църква прославя Светите Седмочисленици. Това са двамата Свети братя Кирил и Методий и най-изявените им ученици - Климент, Наум, Сава, Горазд и Ангеларий. На този ден се отбелязва и успението на Св. Климент.Църквата почита днес и Св. Пантелеймон. Имен ден днес празнуват Пантелей, Добри, Добрин и Добрина. Името Пантелеймон е от гръцки произход и означава \"Всемилостив\".Народът ни обаче го нарича Панталей пътник, защото според вярванията на този ден прелетните птици се събират на ята и тръгват към топлите страни. Денят е наречен още Воден Панталей, заради поверието, че св. Панталеймон е господар на пороите и наводненията.Болни хора посещават на 27 юли лековити извори с надежда да оздравеят. Светецът е закрилник на лекари и акушерки.Св. Пантелеймон живял в Никомидия през III век. Той бил син на сенатора Евстрогий, учил при знаменития лекар Ефросин. След като приел християнско кръщение, получил дара на лечителството и чудотворството. Св. Пантелеймон бил убит през 305 г. по времето на император Максимилиян след жестоки мъчения.", "date": "2018.07.27", "title": "В деня на Панталей пътник Добри черпи за имен ден"}
{"url": "https://offnews.bg/kultura/v-tarsene-na-sledvashtite-nightwish-chast-i-uchiteliat-684429.html", "text": "В средата на 80-те Пламен Димов от Пловдив, както много български музиканти по това време, припечелвал, свирейки из Скандинавия.В един ресторант в градчето Китее, докато свирел, видял руса мадама да гледа филми на черно-бял телевизор. Казал ѝ: \"Знаеш ли каква хубава българска ракия имам, веднага ще донесе цветовете!\", а тя му отговорила: \"Глупости не ща да слушам!\".Няколко дни по-късно пак видял красива руса жена и я заприказвал. А тя му казала: \"Точно преди 2 дни слушах същите глупости\".- А, ти ли беше? - отговорил ѝ Пламен. Нямах време да те погледна в лице, защото бях зает да огледам други работи!Защо ви разказвам това? Защото...Така започва историята на NightwishНяколко години по-късно Пламен е учител по музика в Китее, родният град на русата красавица Лена, вече негова съпруга.Един от неговите ученици прави особено впечатление. Казва се Туомас Холопайнен.Музеят на Nightwish в Китее пази дипломата, която Пламен издава на Туомас след курса по кларинет. В нея няма оценка. Вместо това, през с големи букви пише BRAVO!В средата на 90-те в градчето има 17 детски групи и Пламен преподава на всички. Още тогава Пламен вижда гения у Туомас и го насърчава да събере най-доброто от 17-те му групи. Така се ражда Nightwish.Един до друг в музея на Nightwish в Китее са наредени албумите на групата. Първият - Angels Fall First, е продаден в тираж само 500 броя.Този албум е гениален, на мен лично ми е любимият. Но Туомас и Пламен оценяват, че нещо му липсва. Учителят и още ненавършилият 20 години ученик се хващат и заедно започват да изпипват втория албум, така че да се получи звукът, за който Туомас мечтае, но още няма силите да постигне.Нататък историята е известна. Oceanborn е продаден в тираж 800 000 копия, Once в 2 300 000 копия, нататък всички албуми на Nightwish стават платинени, още преди да бъдат пуснати.В музея сред детските снимки на Туомас има и рисунка, на която са двамата с Пламен. Под нея надписът е: Пламен Димов е старият учител по музика на Туомас. Той помогна на Nightwish, особено в началото на тяхната музикална кариера.Оттогава тръгва легендата, че Пламен е като цар Мидас. Всичко, до което се докосне, се превръща в злато.Следващата Таря, следващият Туомас10 години по-късно Nightwish са най-голямата съвременна метъл група, най-продаваният продукт на Карелия и втората по разпознаваемост финландска марка след Нокия. Хиляди деца по света искат да приличат на тях. Качват в интернет записи с техни кавъри с надеждата някой да ги забележи.В Китее той основава Nightwish академия или както е официалното ѝ име - Kitee International Music and Art Festival. В продължение на десетина дни - т.нар. Nightwish days - музиканти от цял свят се стичат в Китее, за да бъдат обучавани от Пламен, а в някои случаи - и от самите членове на Nightwish. Всяко момиче - с надеждата, че е следващата Таря, всяко момче - с надеждата, че е следващият Туомас.OFFNews имаше изключителния шанс да бъде поканен на тазгодишните Nightwish days във финландското градче. Освен заради безкрайната ни любов към Nightwish, има още една причина за поканата. Тази година в академията участват шестима българи. Един от друг по-добри, може би най-добрите от всичките ученици на Пламен. И след като той в отдалеченото на 3000 км от България градче ги е намерил, много се надява и в България да се говори за тях. Три от тях са съвсем деца - Лидия Ганева на 12, която ни представяше в детската Евровизия, Мирослава Тодорова (16), която сме виждали в X Factor и Тодор Борисов на 12, когото Пламен откри при предпоследното си идване в България.Другите трима са участници в един грандиозен проект, за който съм сигурен, че много ще се говори. Казва се Vivaldi Metal Project и по-нататък много надълго и нашироко ще разкажем за него, защото ни се струва, че станахме свидетели на раждането на група от най-, най-висока класа, сравнима с тези, пред които благоговеем.КитееКитее е на края на света. Намира се в приказно красивата Карелия, на 400 километра североизточно от Хелзинки, досами руската граница. На пръв поглед няма нищо освен езера и гори. Населението му е малко над 10 000 души, но те са пръснати на територия с дължина 40 и широчина 30 километра по бреговете на прекрасните езера.Усещането за чистота, хармония с природата и уединеност е завладяващо. Къщите и малките блокчета в центъра могат да се преброят. На метри от тях ходиш по поляни с диви ягоди, през които се стига до кристално чисто езеро с пясъчен плаж и задължителната сауна до него.През лятото в Китее слънцето не залязва. Само за около час леко притъмнява, колкото у нас привечер, но пак без да става напълно тъмно. Към 2 и половина сутринта напича отново и така докъм 23 часа вечерта. Безкрайният ден е причината през лятото във Финландия да е много по-топло, отколкото си представяме. В седмицата, в която бяхме там, температурата следобед беше 33 градуса, а температурата на водата в езерата - около 25-26 градуса. През зимата, разбира се, е обратното - нощите са безкрайни, снегът е над метър, а температурата - 30 под нулата.Винаги съм се чудел как толкова мъничко градче като Китее може да роди толкова таланти накуп и мисля, че открих отговора. Тайната е в усамотението. Ние прекарваме по-голямата част от деня си в общуване с други хора. Там, в нещо като махалички, са струпани по няколко къщи, другите съседи са на километри, а в центъра можеш да не ходиш дни наред, а и да отидеш, пак няма да срещнеш много хора. Когато решиш да се упражняваш в нещо, имаш цялото време на света. И ако решиш, че имаш какво да покажеш пред местната общност, тя цялата ще дойде да те гледа. Но ще очаква от теб да си изпипал до съвършенство това, което искаш да ѝ покажеш.Макар да са от едно градче и почти на едни години, Туомас, Емпу и Юка почти не са общували като деца. Къщата на Туомас е на 15 км от центъра. Таря е живяла на 10 км от центъра в противоположната посока. Когато Пламен препоръчва на Туомас Таря за певица на Nightwish, на него му трябват допълнителни обяснения, за да се сети коя е тя, въпреки че вече е свирил .Другото обяснение е УчилищетоВъв всеки финландски град има 2 типа училища. Едното е като нашите. Другото е така нареченото \"народно училище\" и повече наподобява читалище. Тук се провеждат музикалните школи. Тук Пламен и досега преподава пиано, китара, пеене, цигулка, духови инструменти и странния за България, но основен за Финландия предмет \"групи\". И ако се чудите защо знаете повече финландски групи (Nightwish, Amorphis, Apocalyptica, Stratovarius, HIM, Korpiklaani, Lordi, Sonata Arctica, Children of Bodom, Ensiferum, Fintrol, Rasmus, Turisas), отколкото български, отговорът е и в това. По времето, в което са се раждали Nightwish, Пламен Димов е преподавал на 17 групи едновременно. В град с големината на Радомир.Във всяка стая има пиано. Пиано има не само в концертната зала, не само в класните стаи, а даже в спалните помещения и в столовата, не спира да възклицава певицата Marina Ammouri. Тя е една от звездите на тазгодишната Nightwish академия. Има странен украино-руско-еврейско-германски произход. Живее в Стокхолм, но най-известна е в Америка. През април тази година е спечелила наградата за най-добра indie певица на конкурса в Холивуд, Калифорния, проведен в легендарното Hard Rock Cafe. Веднага след това се е обадила на Пламен с молба да участва в академията му, защото както всички знаем, \"всичко до което се докосне той, се превръща в злато\".Мира-АникаМира-Аника е от съседния по-голям град Йоенсу. Тя е на 30 и доскоро е имала твърде бурен живот. Когато била в \"голяма опасност\", както самата тя казва, социалните служби я пратили при Пламен, понеже има славата на магьосник, който променя съдбите на хората. Пламен ѝ е внушил, че ще стане следващата Уитни Хюстън. И Мира-Аника пее непрекъснато. Събужда ни в 6, закусва и пак пее, пее по 10 часа на ден. В една от почивките говори по скайп с майка си и ме дърпа, за да ме покаже - дошли са хора ча-а-ак от България, от страната на Пламен. \"Казвам ѝ, че ще успея. Ще види тя, ще успея, ще успея, само трябва да се упражнявам\". Слушам в захлас чистия ѝ северен глас и вероятно защото никак не харесвам Уитни Хюстън си мисля, че Мира-Аника ми звучи хиляди пъти по-добре от нея. На концерта обаче се проваля. Разплаква се за малко. После ми казва, че явно не се е упражнявала достатъчно и продължава да пее, този път и цялата нощ.Във Финландия всичко, което се смята за лукс е безумно скъпо, като лукс е дори бирата. Но за сметка на това всичко, което се смята за неотменна човешка нужда е напълно безплатно. Образованието във всичките му форми - кръжоци, музикални школи, допълнителни часове, е абсолютно безплатно. Ако пък изпаднеш в беда, цялото общество се втурва да ти помага. И не те оставя, докато не те измъкне от нея.Училището, в което се провежда академията, е направено така, че за минути да се трансформира в читалище, хотел, детски лагер, кризисен център или студентски кампус. Във всяка от сградите има сауна, в най-голямата басейн, а на двора - барбекю. В учебните кабинети има и кухни и когато е нужно класните стаи се превръщат в спални помещения.ФестивалътKitee International Music and Art Festival е най-голямото събитие в живота на малкото градче. Специално за него е дошла и голяма група деца-ротарианци от всички краища на света. Всеки ден завършва с концерт. Първият е в на Iiro Rantala и е голямата концертна зала, под която е студиото, в което Nightwish са записали първите си два албума.Iiro Rantala е един от най-добрите пианисти в света в момента. Дошъл е в Китее с личното ходатайство на Туомас Холопайнен и Пламен е изключително горд, че е докарал такова величие в Китее. Пристигнал е със специален частен самолет, който го чака, за да го откара отново в Цюрих.Рантала е изключително забавен виртуоз, истинска знаменитост във Финландия и местните хора са изпълнили немалката зала. Рантала обаче говори на английски, защото това е не толкова концерт, а нещо като урок пред участниците в академията.\"Често ме питат каква е тайната на финландския звук - разказва той, докато настоятелно повтаря един мотив на пианото. Има лесен отговор: ако ме питаш каква е тайната на финландския звук, значи никога няма да разбереш.Но на музиканти като вас мога да кажа и по-сложния отговор: тайната е в минорите. Заслушайте се в американските хитове - те са само в мажор. Мажорите са fake (фалш). С тях хората лъжат, че са щастливи. Минорите са истината. Те са носталгия. Те са самота. В тях има душа.Помолиха ме да направя интерпретация на Imagine на Джон Ленън. Първо си помислих: Какво да ѝ интерпретирам на тази песен. Тя е толкова чиста, толкова съвършена. Но тогава се сетих за финландската любов към минорните тоналности. И вижте какво се получи...\"В този момент си давам сметка защо финландският метъл звучи толкова различно от всеки друг по света.", "date": "2018.07.27", "title": "В търсене на следващите Nightwish (част I): Учителят"}
{"url": "https://offnews.bg/kultura/preporachvame-vi-kontcert-na-beloslava-rut-koleva-i-desislava-andono-685143.html", "text": "Тази вечер от 19.00 часа в столичния клуб \"Маймунарника\" може да се насладите на красивите гласове на три дами - Белослава, Рут Колева и Десислава Андонова.Певиците обещават много нова музика и изненади.", "date": "2018.07.27", "title": "Препоръчваме ви: Концерт на Белослава, Рут Колева и Десислава Андонова"}
{"url": "https://offnews.bg/nashite-avtori/vasil-giurov-svobodata-pokolenieto-z-i-umerenostta-685152.html", "text": "Можеш ли да обясниш простичко в кой сектор на политическия спектър се намираш? Питам като един от малцината пропоненти на индивидуалистичната култура у нас.Като говорим за спектър, зеленото и синьото са ми любими цветове, откакто се помня. Но ако говорим за политика, нещата са малко по-сложни. Не съм привърженик на строго рамкиран политически подход. Когато говорим за прилагане на дясна или лява политика, не мога да се огранича само с едната. Ако дясната политика е по-подходяща в сектори като икономика или финанси, то в други - като образование и култура, - левият подход би бил по-успешен.В такъв случай, какво мислиш за следното: политическото “махало” сякаш отива в другия край, към националпопулисткия “консерватистки” етос. Коментирай.Мисля, че \"махало\" е много сполучливо сравнение, доколкото махалото в горния си край е хванато в една ос, при която няма отклонения (разбирай, липсват различия при лидерите). Колкото по-надолу в обществените слоеве слизаме обаче, различията се открояват и натрупват \"кинетична енергия\". Тази енергия често се ползва от ОлигарСИТЕ (точно с тези главни букви) и задвижва сложни механизми на основата на противопоставянето. Редуването на крайности никога не е носило позитиви за едно общество. Идеята за махало в политическия живот, сама по себе си, носи \"нестабилност\" и не работи за устойчиво развитие в дългосрочен план. Що се касае до националпопулизЪма, гарниран с “консерватизъм”, ще кажа, че всеки период в историята има своите предизвикателства, но е малко досадно, когато зачестят повторенията. Аз не обичам крайностите и не бих отрекъл напълно национализма. Напротив - преди доста години, в едни непопулярни за него, интернационални времена, съм го изповядвал. Ако има нещо, което знам за него със сигурност, е, че той е по-искрен и чист, когато е обвързан с дела, а не с думи. Това обаче на популистите не им върши работа.Смяташ ли, че поколението “Кравай” се провали?Всяко поколение има своите успехи и провали. Що се отнася до това на “Кравай”, мисля, че то е повече успешно. Има редица добри примери не само в България, но и зад граница. На това поколение – както добре знаеш, защото и ти беше там - му е достатъчен даже само фактът, че е участвало в създаването на “Кравай”.Освен за свобода (или, както се оказа, “свобода”), за какво се борихте тогава? И колко от вас се борят за същото и до днес?За повече \"раздвижване\", както му казвахме тогава. За себедоказване, поотделно и като общност. За справедливост. Искахме да можем да променяме съзнанието на хората. И мнозина успяха. Ще спомена само едно име - Димитър Воев!“Пентатоника в кармата, пет познати до захар неща”, да го цитираме от Воцек и Чугра, защото твърдо смятам, че Воев по своему е жив и до днес. Но пак към нас двамата: каква е връзката между музиката и политиката? И съответно – разми ли се границата между политическия активизъм и активната политика?В музиката има всичко, дори и политика. В политиката рядко можем да открием музика, но е възможно, ако тя се съобразява с основните закони на хармонията. Политическият активизъм като понятие го свързвам с едни отминали времена, в които до активната политика беше много трудно да се достигне. Сега границата е доста по-размита, което е за предпочитане.Винаги си говорил от гражданска позиция, но има ли “граждани”, които е по-добре да си мълчат? Гражданите имат равни права и всеки има право да говори. Въпросът е кой какво има да каже. Не е добре, когато една система толерира празнословие и популизъм, а в същото време създава условия, при които тези, които наистина имат какво да кажат, да бъдат изолирани. Това не е полезно за самата система, защото по този начин рано или късно тя ще се сгромоляса.Често те идентифицират като “бунтар”, но не мислиш ли, че “бунтарството” се видоизмени през последните 30 години - и как?През годините всичко се променя. Вечно търсещите и задаващи въпроси често са наричани “бунтари” - въпрос на гледна точка. Аз вярвам в умереността като добродетел. От тази позиция винаги внимавам, когато големи маси от хора тръгнат в една посока. Гледам на баланса в обществото като на детска люлка и в такива случаи, за да има равновесие, предпочитам да мина от другата страна. Бунтовете биват от най-различно естество. Силата и \"властта на безвластните\" понякога е неподозирано голяма. През последните дни съм впечатлен от това, което прави Николай Колев-Босия, но то ще бъде оценено след години.За кой провален бунт съжаляваш?За всеки, който е пропаднал поради предателство.Поколението Z разбира ли от бунтарство? Виждаш ли сред тях свои “наследници”?Поколението Z ще се научи да разбира от много неща. За съжаление те няма да имат нашето безметежно съществуване и ще им се наложи да водят по-сериозни битки. Затова оценявам момента вместо тях и се радвам на сегашното им безгрижие. Не обичам да приемам крайни или еднозначни роли. Не гледам на себе си като “бунтар”, който подготвя наследници, а по-скоро като наследник на бунтари. Много от тях са останали неизвестни за историята и ние не ги познаваме. Те обаче ни познават. И аз вярвам , че ни наблюдават. Затова се опитвам да живея по начин, по който да не ги разочаровам.Каква е най-голямата грешка на “прехода”?Че “куфарчетата” попаднаха на лош материал.Утре ставаш министър на културата. Каква е първата ти стъпка? И следващите?Вариант 1: ще ти се обадя по телефона да те зарадвам , че си познал. Ще си направя селфи в кабинета с пура и чаша уиски. Вариант 2: ще организирам първо читалищата. Те са една здрава основа, която притежаваме. Ще идентифицирам будителите и вдъхновителите на всички нива в обществото (правя го и сега), за да ги изведа на преден план. Ще инициирам среща с представители на другите ведомства, за да ги убедя, че без развитие на културата и особено на образованието всички начинания в обществото са обречени. Ще дам примери, които събирам и изследвам от години. Ще настоявам за увеличение на бюджета за култура. Има сектори, в които е абсурдно да се прилагат \"пазарни принципи\", затова трябва да се осигури подкрепата на държавата. Балансът между духовното и материалното отдавна е нарушен и е жизнено важно да бъде възстановен. \"Здрав ДУХ в здраво тяло\" е задължително условие, за да има пълноценен живот (разбирай, развито общество).Можеш ли с няколко конкретни примера да опишеш в каква държава искаш да живееш?На първо време:Правова държава, без такава унищожителна корупция.Държава, в която образованието е издигнато на пиедестал.Държава, която е изградена от просветено, обединено около основни принципи, развито гражданско общество.", "date": "2018.07.27", "title": "Васил Гюров: Свободата, поколението Z и умереността"}
{"url": "https://offnews.bg/112/arestuvaha-zapodozrian-za-ubijstvoto-v-blagoevgrad-685177.html", "text": "Полицейски служители задържаха мъж от обградената къща в село Бараково, където се предполага, че се укрива заподозрян за убийството в Благоевград.Все още обаче не е потвърдено, че задържаният има връзка с убийството. Самоличността му не е обявена.Мъжът беше изведен с белезници от изоставена къща в селото, в която се укриваше.Очаква се да бъде даден брифинг за резултатите от проведената операция.Информацията за втори мъж, който се е укрил в селото, засега не е потвърдена. По време на акцията в Бараково бяха претърсени две къщи. Убийството в Благоевград стана около 1.30 ч. тази нощ. Пред бл. 17-Б в жк. „Струмско” бе открита убита 58-годишната собственичка на заведението за бързо хранене, известно на благоевградчани като „Мръсното кебапче”. Жената е починала от силна кръвозагуба, след е прерязана сънната артерия. До тялото ѝ е открита счупена бутилка от бира.Огледът на местопрестъплението продължи близо 5 часа. Заподозрян за жестокото убийство е Радослав С. - Соколето, който преди седмица преби 35-годишната дъщеря на убитата тази нощ жена.Към 5 ч. тази сутрин бяха задържани за разпит 61-годишната майка и 42-годишният брат на Соколето, който не бе открит тази нощ. Полицейските патрули, разположени на изходите на Благоевград, както и на Е-79 при Антените и жк. \"Струмско\" в посока Симитли, проверяват всички леки и товарни автомобили, включително и багажниците им.", "date": "2018.07.27", "title": "Арестуваха заподозрян за убийството в Благоевград"}
{"url": "https://offnews.bg/futbol/novata-perla-na-tcska-poludial-po-publikata-na-armiata-685197.html", "text": "Новата перла в атаката на ЦСКА - бразилецът Мауридес, направо полудял като видял клипове с феновете на тима и нямал търпение да пристигне в София, разкрива бившият играч на \"армейците\" Диого Виана в интервю пред колегите от \"Топспорт\".Двамата се засичат в португалския Белененсеш. От ЦСКА идва оферта за Мауридес и той логично търси мнение от Виана за отбора от Борисовата градина.\"Мауридес е много добър футболист, силен, голмайстор. Умее да отбелязва попадения с глава и вярвам, че ще е чудесен заместник на Каранга, тъй като нали точно това бе целта на клуба - да намери идеален нов нападател. Той е точно такъв.Колкото до трансфера, разбира се, че доста говорихме на тази тема. Показах му мои мачове и голове, докато бях част от ЦСКА. Показах му невероятната публика, която винаги е зад своя любим отбор.Той сам се убеди колко голям клуб е това, не само в България. Ще Ви разкрия, че буквално полудя по идеята да играе за ЦСКА и хвана първия полет за България още същия ден\", казва бившият любимец на Сектор Г.", "date": "2018.07.27", "title": "Новата перла на ЦСКА полудял по публиката на \"Армията\""}
{"url": "https://offnews.bg/112/politcia-blokira-kiustendilsko-selo-v-tarsene-na-ubietca-ot-blagoevgra-685172.html", "text": "Полицията е обградила една от къщите в село Бараково, в която се е укрил мъж, вероятно свързан с . Кметът на селото Стойчо Стойчев каза за \"Фокус\", че униформени са блокирали една от улиците и са обградили една от къщите на нея. „До колкото успях да разбера, става въпрос за двама мъже, които са преследвани от Благоевград. Единият от мъжете е заловен, а другият се е укрил в къщата. Предполага се, че е въоръжен”, каза Стойчо Стойчев.Според него става въпрос за мъжа, издирван за убийството в Благоевград. Къщата е необитаема.По информация на БГНЕС в стара изоставена къща се укрива издирваният Радослав С. - Соколето. Униформени са отцепили главната улица между входа и центъра на Бараково. Засега има неофициална информация за чути изстрели.Къщата е изоставена и е на бившия футболист на „Пирин“ Христо Христов-Бараката. Убийството в Благоевград стана около 1.30 ч. тази нощ. Пред бл. 17-Б в жк. „Струмско” бе открита убита 58-годишната собственичка на заведението за бързо хранене, известно на благоевградчани като „Мръсното кебапче”. Жената е починала от силна кръвозагуба, след е прерязана сънната артерия. До тялото ѝ е открита счупена бутилка от бира.Огледът на местопрестъплението продължи близо 5 часа. Заподозрян за жестокото убийство е Радослав С. - Соколето, който преди седмица преби 35-годишната дъщеря на убитата тази нощ жена.Към 5 ч. тази сутрин бяха задържани за разпит 61-годишната майка и 42-годишният брат на Соколето, който не бе открит тази нощ. Полицейските патрули, разположени на изходите на Благоевград, както и на Е-79 при Антените и жк. \"Струмско\" в посока Симитли, проверяват всички леки и товарни автомобили, включително и багажниците им.", "date": "2018.07.27", "title": "Полиция блокира кюстендилско село в търсене на убиеца от Благоевград"}
{"url": "https://offnews.bg/obshtestvo/zov-za-pomosht-rodnini-izdirvat-izcheznal-83-godishen-mazh-685175.html", "text": "83-годишен мъж от Пловдив е в неизвестност от няколко дни. Близки на семейството разпространиха снимка с молба за помощ.Според информацията изчезналият се Симеон. Мъжът е на 83 години, слаб, облечен със сини дънки и синя тениска.Губи ориентация и има нужда от лекарства.Последно е видян на 24.07.2018г. около 13.30 часа в град Пловдив, в района на хирургиите.Ако някой има информация за Симеон, може да се обади на 0878 859935 (Георги), на спешния телефон 112 или в най-близкото управление на МВР.", "date": "2018.07.27", "title": "Зов за помощ: Роднини издирват изчезнал 83-годишен мъж"}
{"url": "https://offnews.bg/sviat/tramp-e-znael-za-ruskata-sreshta-na-sina-si-tvardi-bivshiat-mu-advo-685169.html", "text": "Американският президент Доналд Тръмп е знаел, че ще се проведе среща на екипа му с руска делегация през юни 2016 г., която предложила да му помогне с кандидатпрезидентската кампания. Това твърди бившият адвокат на Тръмп Майкъл Коен, цитиран от Би Би Си. Коен твърди, че е присъствал, когато най-големият син на Тръмп - Доналд Тръмп-младши, е съобщил на баща си за срещата. Самият Тръмп отрича да е знаел за срещата. Руската адвокатка Наталия Веселницкая поканила сина на Тръмп на среща с имейл, като му обещала да му даде компромати срещу Клинтън от Кремъл. Двамата се срещнали в Тръмп Тауър в Ню Йорк, като според Тръмп-младши срещата не била нищо особено и затова не казал на баща си за нея.На срещата присъствали още зетят на Тръмп Джаред Къшнър и шефът на кандидатпрезидентската кампания Пол Манафорт. Според CNN и NBC Коен няма аудиозапис в подкрепа на твърдението си, но е обявил, че е готов да свидетелства в рамките на разследването за руската намеса на изборите в САЩ.  Тръмп-младши и Къшнър вече обявиха официално, че президентът не е знаел за \"руската среща\", затова въпросът е дали Коен ще може да докаже твърденията си. Настоящият адвокат на Доналд Тръмп вече обяви предшественика си за \"патологичен лъжец\". Вече се оказа, че Коен е записвал част от разговорите си с Тръмп, след като изтече запис, на който се чува как двамата обсъждат как да се плати на модела от \"Плейбой\" Карън Макдугъл, за да мълчи за аферата си с Тръмп. ", "date": "2018.07.27", "title": "Тръмп е знаел за 'руската среща' на сина си, твърди бившият му адвокат"}
{"url": "https://offnews.bg/obshtestvo/palno-lunno-zatamnenie-shte-se-nabliudava-dovechera-v-tcialata-strana-685148.html", "text": "Пълно лунно затъмнение ще се наблюдава тази вечер на територията на цялата страна. Явлението ще започне в 22.30 часа и ще приключи 13 минути след полунощ. \"Тази нощ можем да наблюдаваме в България пълно лунно затъмнение. Това е момента която нашата планета застава точно на линията между луната нашата естествен спътник слънцето, тогава лъчите на слънцето се пречупва на слънчевите лъчи от атмосферата на Земята, част от състава на слънчевата светлина ретро магнитния спектър се разсейва, а другата част продължава пътя към луната. В този момент луната изглежда червена по тъмно или по светло в зависимост от състава на атмосферата на Земята. Тя червена, тъй като ретро магнитния спектър, лъчението от слънцето, не се разсейва и не се пречупва. В 20.14 минути ще бъде началото на затъмнението от долу по сянката на земята, но пълното затъмнение ща започва 22.30 като максималната фаза ще около час по – късно 23.21 минути. краят на пълното затъмнение пък ще малко след полунощ в 12.13 минути\", обясни астрофизикът д-р Владимир Божилов от катедра \"Астрономия\" в Софийския университет \"Св. Климент Охридски\", цитиран от БНР.Той обясни, че заради пречупването на слънчевите лъчи от атмосферата на Земята, Луната ще се вижда червена.Освен от България, затъмнението ще може да се наблюдава от цялото Северно полукълбо на Земята.Следващото видимо от България пълно лунно затъмнение ще бъде на 20 и 21 януари 2019 година.Повече за предстоящото астрономическо събитие може да научите от .", "date": "2018.07.27", "title": "Пълно лунно затъмнение ще се наблюдава довечера в цялата страна"}
