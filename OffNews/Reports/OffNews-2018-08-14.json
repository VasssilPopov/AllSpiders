{"url": "https://offnews.bg/politika/tcvetanov-s-voennia-si-mantalitet-prezidentat-ne-zachita-pravovia-red-686279.html", "text": "\"Президентът на БСП Румен Радев се заявява като политически опонент, а не като държавен глава. С военния си манталитет той показва, че не зачита правовия ред в страната\". Това коментира пред журналисти председателят на парламентарната група на ГЕРБ Цветан Цветанов преди откриването на пътя Велико Търново – Горна Оряховица през Арбанаси.Според Цветанов не прави чест на Румен Радев непрекъснато да се изказва негативно за премиера Борисов и за ГЕРБ. \"Той трябва да работи на надпартийно ниво и да допринася за утвърждаването на позицията на България като сериозен фактор на Балканите, което бе постигнато по време на председателството на Съвета на ЕС\", каза Цветанов.Цветанов коментира и думите на Радев, че модернизацията на армията се бави умишлено „Кабинетът „Орешарски“ направи само една среща, касаеща модернизацията на армията, и тя беше с представители на „Грипен“ “, каза той и добави, че правителствата на ГЕРБ през годините са работили за модернизацията.По думите му БСП трябва да обясненият как са финансирани техните предизборни кампании, защото досега посланията от техния лагер са доста противоречиви. „В един момент бе направен опит Митьо „Очите“ да бъде пришит на ГЕРБ. Напомням, че докато аз бях министър директорът на ОД на МВР – Бургас Милен Димитров беше човекът, който извърши много сериозна оперативна дейност, която в крайна смета доведе до осъждането на Митьо „Очите“. Когато обаче кабинетът „Орешарски“ дойде да власт - Димитров бе уволнен“, коментира Цветанов.", "date": "2018.08.14", "title": "Цветанов: С военния си манталитет президентът не зачита правовия ред в страната"}
{"url": "https://offnews.bg/futbol/fenovete-na-tcska-gledat-revansha-s-kopenhagen-na-armiata-686283.html", "text": "Ръководството на столичния гранд ЦСКА подготвя приятна изненада за феновете за реванша с датския Копенхаген.За мача от третия квалификационен кръг на Лига Европа, който ще се играе в четвъртък (16 август) от 19:30 часа българско време в Дания, на стадион \"Българска армия\" ще бъде поставена огромна видеостена, на която всички желаещи привърженици ще могат заедно да изгледат двубоя и да подкрепят своите любимци.В първия мач в София \"армейците\" отстъпиха с 1:2 и само победа с над два гола в Дания може да ги класира напред.\"Видеостената с размери 6 на 3 метра ще бъде разположена вътре на стадиона пред сектор А, а феновете ще могат безплатно да заемат своите места в сектора и да подкрепят заедно ЦСКА във важния мач. На стадиона ще бъдат разположени и шатри с храни и напитки.В Дания за срещата се очакват стотици фенове, а всички, които нямат възможност да пътуват до Копенхаген, за да гледат мача на живо, ще могат да го направят у дома - на \"Армията\", където през годините много европейски грандове са си тръгвали с наведени глави\", съобщават \"червените\" на своя официален сайт.", "date": "2018.08.14", "title": "Феновете на ЦСКА гледат реванша с Копенхаген на \"Армията\""}
{"url": "https://offnews.bg/politika/hristo-ivanov-borisov-da-svika-saveta-po-sigurnostta-zaradi-sriva-na-686273.html", "text": "Съпредседателят на \"Демократична България\" Христо Иванов настоя премиерът Бойко Борисов спешно да свика Съвета по сигурността при МС и да даде цялостна оценка на възникналия срив в системата на Търговския регистър.Иванов е категоричен, че министър-председателят трябва да поеме лична отговорност за справянето със ситуацията, на първо място по отношение на възстановяването и сигурността на данните. Трябва спешен и ясен отговор на въпроса ще бъдат ли възстановени данните в Търговския регистър и с какво точно ниво на сигурност. Този отговор трябва да бъде даден на най-високо ниво, написа в личния си Фейсбук профил Христо Иванов. Според него, ако зад тази криза стои умисъл, той е бил насочен към манипулиране на едни или други данни:Христо Иванов настоява още да бъде посочен отговорният за тази катастрофа:Според съпредседателя на \"Демократична България\" става дума за \"тежък срив на националната киберсигурност, който издава катастрофалната неадекватност на цялостната политика по защита на информационния суверенитет на страната\".На практика подходът към изграждането на цялата система на електронно управление е децентрализиран, посочва Христо Иванов.Според него към тази картина \"трябва да добавим фирмите, които основно изпълняват тези договори при пълна непрозрачност, липса на адекватни национални стандарти за капацитет, сигурност и отговорност. Често става дума за вечните стари ченгета, които въртят поредните мътни номера с печелене обществени поръчки и безсрамно влачене, мазане и кърпене при изпълнението им\".Той е категоричен, че катастрофата с Търговския регистър е сигнал за аларма:", "date": "2018.08.14", "title": "Христо Иванов: Борисов да свика Съвета по сигурността заради срива на Търговския регистър"}
{"url": "https://offnews.bg/knigi/kak-internet-razkriva-tajnite-na-choveshkata-priroda-vsichki-lazhem-686280.html", "text": "Замисляли ли сте се за цялата информация, разпиляна из световната мрежа във всеки един ден – всъщност разполагаме с число, което точно описва колко информация има.В един средностатистически ден в началото на 21 век човечеството генерира 2,5 млн. трилиона байта данни. А тези байтове са улики. Някои от тях включват информация, която иначе не би била призната пред никого. Ако ги съберем и запазим анонимността им, за да се гарантира, че никога няма да узнаем за страховете, желанията и поведението на конкретни лица, и ако добавим малко анализ и обработка на данни, започваме да виждаме човешките същества по нов начин – поведението им, желанията и природата им. Намираме отговори на въпроси, които са едновременно шокиращи и притеснителни като: Кое отприщва престъпленията от омраза? Съжалявате ли, че имате деца? Правили ли сте секс с представител от същия пол?Според автора на книгата  (издателство „Вакон“) Сет Стивънс-Давидовиц новите данни, които все повече присъстват в нашата дигитална ера, радикално ще разширят разбирането ни за човечеството.„Микроскопът ни показва, че в една капка езерна вода има далеч повече от това, което си мислим, че виждаме. Телескопът ни показва, че в нощното небе има повече, отколкото си мислим, че виждаме. А сега новите дигитални данни ни показват, че човешкото общество има повече, отколкото смятаме, че се вижда. Те може да се окажат микроскопа и телескопа на нашата епоха – и да способстват за важни, дори революционни открития“, смята Давидовиц.Икономист по професия, възпитаник на „Харвард“ и специалист по обработка на интернет данни в Гугъл, той посвещава четири години от живота си, за да събере и анализира огромната информация, която всички споделяме в пространството, преди да я синтезира на страниците на книгата, превърнала се в бестселър веднага след нейното публикуване. Можем ли да понесем истината?Книгата „Всички лъжат“ насочва вниманието ни към анализ на big data (големите данни) като цяло и конкретно към търсенията в Гугъл, които разкриват един скрит свят, много различен от този, който си мислим, че виждаме. Дали можем да използваме и други източници на големи данни като „серум на истината“ или точно обратното. Социалните мрежи, които също разполагат с огромен обем от данни са точно обратното на дигитален серум на истината.Ако днес някой извънземен иска да получи информация за живота на Земята от профилите ни във Фейсбук, ще реши, че средностатистическият гражданин е щастливо женен, постоянно пътува, има поне две перфектни деца, чете интервюта на Ноам Чомски и пие бира с приятели три пъти седмично. В действителност обикновеният човек виси на опашка на касата в супермаркета, гледа тъпо риалити всяка вечер и не отговаря на обажданията на жена си, с която не е спал от години. Ясно е, че профилите ни в социалните мрежи са далеч от истината. Но какво е? Според Стивънс-Давидовиц и книгата „Всички лъжат“ това са именно търсенията ни в Гугъл.В света на Фейсбук семейният живот изглежда перфектен. В реалния свят семейният живот е пълна каша. Затова да сравним например начина, по който жените описват съпрузите си в публичните социални мрежи и в анонимните си търсения в Гугъл.Как най-често жените описват своя съпруг?Публикации в социалните мрежи:Най-добриятНай-добрият ми приятелНевероятенНай-страхотниятТолкова сладъкАнонимни търсения:ГейКретенНевероятенДосаденПодълНай-тъмно е преди изгреваСпоред проучванията на Сет Стивънс-Давидовиц търсенията в Гугъл могат да бъдат раздробени по минути и това разкрива много интересни модели на поведение. Търсенията за „времето“, „новини“, „молитва“ са в своя пик в 5,30 ч. сутринта – доказателство, че повечето хора се събуждат много рано сутрин. Търсенията за „самоубийство“ бележат връхна точка в 12,36 ч., а най-ниската им точка е в 9 сутринта. Интервалът между 2 и 4 часа през нощта е „праймтайм“ за големите въпроси: Има ли свободна воля? Има ли живот на друга планета? Какъв е смисълът на съществуването? Популярността на тези въпроси в малките часове на денонощието най-вероятно е резултат от търсенията в мрежата между 1 и 2 часа и най-често задаваният въпрос: Как се свива джойнт?След като прочетохме и анализирахме информацията в книгата, можем да заключим, че „Всички лъжат“ отваря безкрайно интригуващ прозорец към човешката природа и ни разкрива един вълнуващ и неподозиран свят, който тепърва ще опознаваме и разбираме.Книгата „Всички лъжат“, издателство „Вакон“ може да поръчате на: ", "date": "2018.08.14", "title": "Как интернет разкрива тайните на човешката природа: Всички лъжем, но никой не може да излъже Гугъл"}
{"url": "https://offnews.bg/politika/borisov-izrazi-saboleznovania-na-italianskia-premier-za-zaginalite-kra-686282.html", "text": "Министър-председателят Бойко Борисов изпрати съболезнователна телеграма до италианския премиер Джузепе Конте по повод трагичния инцидент на моста „Моранди“ край Генуа.След срутването на моста за момента е потвърдена смъртта на 22-ма души, но според властите броят на жертвите ще се увеличи. На мястото на инцидента тече мащабна спасителна операция.„В този тежък за Италия момент, моля позволете ми да изразя моите най-искрени съболезнования на Вас и на приятелския италиански народ“, отбелязва Борисов.Българският министър-председател уверява в солидарността и подкрепата на България и пожелава бързо възстановяване на пострадалите и преодоляване на последствията.", "date": "2018.08.14", "title": "Борисов изрази съболезнования на италианския премиер за загиналите край Генуа"}
{"url": "https://offnews.bg/zvezdi/veniti-fear-proveri-dali-nina-dobrev-znae-balgarskia-sleng-vizhte-k-686281.html", "text": "Списание „Венити Феър” провери как се справя в българския сленг родената в София холивудска актриса Нина Добрев.В клипче, публикувано от списанието, тя обяснява смисъла на изрази като \"Да бе, да бе\", Мани, мани\", \"Не ми прави селски номера\", \"Брат\" и др.Актрисата леко се затруднява на \"Дреме  ми на шапката\" и на значението на думата \"кифла\" в уличния жаргон, но с повечето фрази се справя отлично.Клипът е част от поредица, в която известни личности дават примери за сленга по родните си места.", "date": "2018.08.14", "title": "'Венити феър' провери дали Нина Добрев знае българския сленг. Вижте как се справи тя"}
{"url": "https://offnews.bg/sviat/tramp-nareche-svoia-bivsha-savetnichka-pobarkana-i-kuche-686289.html", "text": "\"Да дадеш шанс на една побъркана и хленчеща съмнителна жена, да й намериш работа в Белия дом, предполагам, че просто не се прави така. Добра работа свърши генерал Кели, че уволни бързо това куче!\"Това написа днес в Туитър президентът на САЩ Доналд Тръмп. Въпреки че в туита името на дамата не е споменато, бързо стана ясно, че думите му са за 44-годишната Маниголт Нюман, уволнена от Белия дом през декември 2017 г.За около година Нюман беше съветник на Тръмп и директор по комуникациите в звеното за връзки с обществеността на Белия дом. Визираният генерал Джон Ф. Кели пък е ръководител на канцеларията на Белия дом.Днес в книжарниците в САЩ се появи книга на Маниголт Нюман, в която тя се изказва крайно негативно за Тръмп, като го обвинява в расизъм, женомразство, склонност към нарцисизъм и липса на квалификация за заемания пост.Авторката заявява, че при оставката й е бил предложен договор, предвиждащ изплащане на 15 000 долара всеки месец в замяна на мълчанието й, но тя е отказала.През последните дни тя публикува няколко направени тайно записа на разговори с президента и негови подчинени.Маниголт Нюман твърди, че разполага с още много такива записи и е готова да ги публикува.Същевременно предизборният екип на Тръмп се опитва да накара Нюман да запази мълчание, съобщава Ройтерс. В арбитражния съд на Ню Йорк е подаден иск, обвиняващ Нюман в нарушаване на споразумение за поверителност, подписано през 2016 г. - при назначаването й в предизборния екип на Тръмп.", "date": "2018.08.14", "title": "Тръмп нарече своя бивша съветничка 'побъркана' и 'куче'"}
{"url": "https://offnews.bg/politika/dzhambazki-rakovodstvoto-na-bsp-bkp-ima-zadacha-da-sazdava-naprezheni-686285.html", "text": "Полемиката между ВМРО и БСП по \"македонския въпрос\" не стихва.Вчера стана ясно, че лидерът на социалистите Корнелия Нинова е до председателя на ЕП Антонио Таяни заради изказване на евродепутата от ВМРО Ангел Джамбазки, че всички от БСП са за разстрел.Председателят на ВМРО Красимир Каракачанов вече  БКП има безспорна и доказана историческа вина за националното предателство, извършено от нейните ръководители и функционери срещу българския народ, чрез т.нар. „македонизация“ на Пиринския край.Не ми е известно в световната история да има друг подобен пример, когато една партия взема решение да отроди, да отдели, да отхвърли част от собствената си нацията и да предаде доброволно изконна своя територия на чужда и враждебна държава.Не ми е известно в световната история една партия да „взема на въоръжение“ чужда, вража анти-национална теза и да използва срещу собствения си народ.Не ми е известно в световната история да има друга партия, която да бие, мачка, изселва, затваря, избива собствените си граждани, част от собствената си хилядолетна нация, за да ги накара да се самоопределят като други, като принадлежащи на някаква измислена нация.Това е предателство. Това е срам. Това е позор.БСП се обяви за приемник на БКП. БСП никога не се извини за това национално предателство. Никога. Нито за избиването на стотици български родолюбци, които отказаха да признаят това национално предателство и да се нарекат по друг начин, освен българи.Затова никой от ръководството на БСП няма никакво морално право да задава въпроси по темата „Македония“, камо ли да критикува или изисква поведение. Защото темата „Македония“ за нас, българите, е външнополитическа именно заради БКП/БСП и тяхната историческа вина. Защото тяхната загриженост е лицемерна, фалшива, лъжлива. Те следваха антибългарската, „македонистка“ линия на Коминтерна, те колаборираха с гръцката и сръбската комунистически партии срещу България и българския национален интерес.Всъщност днес ръководството на БКП/БСП прави абсолютно същото. Следва позорната анти-българска линия на Коминтерна по „македонския въпрос“. Ръководството на БКП/БСП, в съюз със старите си дружки в Гърция и Сърбия, прави всичко възможно, за да провали договора за добросъседство.Да развали отново отношенията между България и Македония. Да скара отново България и Македония. Да издигне отново зида, построен от Груевски и разрушен от сегашните правителства на България и Македония. На ръководството на БСП е поставена задача, отново от Коминтерна, да провали този договор с всички сили и средства. Дежа вю. Вече видяно, вече живяно.На ръководството на БСП/БКП е поставена задача. Да провокира, да измисля, да създава напрежение между България и Македония. Да пречи. Да истеризира. Да си измисля проблеми.За тази цел, за провалянето на договора за добросъседство между България и Македония, освен ръководството на БСП, са мобилизирани всички агенти, всички провокатори, всички негодници на Балканите, от пенсионирани бивши доносници – политически неудачници, през политически трупове и еднодневки, та до последния, готов на всичко, нечистоплътен ренегат – бъдещият им коалиционен партньор Костя Копейката.Защо им е важно провалянето на този договор? Защото изпълняват чужд, външен, враждебен план. Същият план, начертан и осъществен още през 1912 година от съюзниците-разбойници и техните покровители срещу България.Затова и реакцията на ръководството на БСП/БКП е толкова истерична. Затова се опитват да се скрият зад измислицата за „разстрела на всички социалисти“. Прочее, това е стар техен навик. Когато ги уловят в беля, се крият зад гърбовете на „всички социалисти“. Познато. И подло.Никой не иска да разстрелва всички социалисти. Никой няма да разстреля всички социалисти. Много интересен рефлекс на ръководството на БСП/БКП – посочваш им историческата им вина и те веднага привиждат стадиони, бесилки и масови екзекуции. Може би защото имат гузна съвест. Може би защото са гузни. Може би защото имат в гардероба си скелетите на масови екзекуции и избиване на невинни учители, търговци, свещеници, офицери, общественици, избити само защото са българи.Вина, която ръководството на БСП/БКП още не е признало.Искаме от тях, от ръководството на БСП/БКП, да спрат да се крият, да излязат, да признаят историческата вина на БКП за „македонизацията“ и да замълчат.Ето малко история. Факти и недвусмислени исторически доказателства за твърденията ми:На втория пленум на ЦК на БКП, състоял се през 1929 г., се говори за национално освобождение на „поробените от България македонски и тракийски области“. Затова БКП трябва да се бори за самоопределение на македонците и тракийците, включително до тяхното отделяне от България.„Резолюция на Коминтерна по Македонския въпрос“ е официален политически документ на Коминтерна от януари 1934 година, с който за първи път в историята авторитетна международна организация дава насока за признаване съществуването на отделен македонски народ и македонски език.На 25 септември 1944 г. БРП(к) преговарят с ЮКП по македонския въпрос. Българската държава се задължава да популяризира създаването на македонска държава в Югославия, а в Пиринска Македония да се провежда разяснителна работа за развитието на „македонско национално съзнание“. Освен това българските комунисти в лицето на ЦК признават правото на населението от този край да се присъедини към НР Македония.През 1945 г. правителството взема решение около 17 000 български бежанци от Егейска Македония да бъдат изпратени от България във Вардарска Македония.На 5 юни 1946 г. Сталин критикува Георги Димитров в лична среща и смята, че трябва да се даде културна автономия на Пиринския край в рамките на България.На 7 срещу 8 юни 1946 г. по лични указания на комунистическия лидер Георги Димитров е наредено през лятото на 1946 година да бъдат ликвидирани без особена публичност дейци на ВМРО, сред които е и Кирил Дрангов, като изпълнението на задачата е възложено на полковник Лев Главинчев. През същата тази нощ близо 200 родолюбиви македонски българи от цяла България – ръководители, членове или привърженици на организацията потънаха в неизвестността. Сред тях са Жоро Настев, Страхил Развигоров, Владо Куртев, Йосиф Марков, Коста Ризов, Гошо Атанасов, Михаил Карайорданов, Евтим Орлето, Атанас Пашков и др. Съпругите и децата им бяха изселени, интернирани или просто изхвърлени от домовете им и оставени на произвола на съдбата. И днес още може да питате техните деца – живи свидетели на тази злокобна нощ.На X пленум на БРП(к) е подготвена резолюция лично от Вълко Червенков, в която се изтъква, че „македонците“ се третират като отделна националност.Едва след X пленум областните функционери на БРП(к) разбрали, че трябва по всички линии да се разширява македонизацията, т.е. най-напред да се промени етническата принадлежност на българското население в Пиринския край и след това да му се създават изкуствени културни, образователни и други институции.На конференцията в Блед на 30 юли - 1 август 1946 г. българската страна се задължава да организира и реализира редица културно-просветни инициативи, като македонски театър, македонска книжарница, а също така изучаването на македонски език и история на македонския народ в българските училища.През декември 1946 г. в Горна Джумая пристигат македонски театър и македонски хор. Посетителите на събитията са българи, отбелязани в списък, а присъствието им е било задължително. Произнесени са речи от Кр. Стойчев, инж. Г. Мадолев, които възхваляват културното сближаване на македонския народ от двете страни на границата и предстоящото обединение.На 7 октомври 1946 г. Централното ръководство на БРП(к) разрешава костите на Гоце Делчев да бъдат преместени от София в Скопие.Населението е задължено да се абонира за скопски вестници и списания.В края на 1946 г. е извършено преброяването. На 21 декември 1946 г. Областният комитет на БРП(к) провежда специално заседание, на което Кр. Стойчев изказва партийната позиция, че Централният комитет на партията е съгласен населението в Пиринския край да се запише по националност „македонско“.След XVI пленум на партията Вл. Поптомов заявява, че е „допуснато известно увлечение“. „Преброяването на населението от този край не бе доброволно, а преброяването се ръководеше от нашата партия, от наши местни деятели. Не може да се получат 98 процента македонци в Петричко, ако нямаше насилие.“Областното и партийно ръководство приемат с охота идеята в Пиринския край да дойдат учители от Скопие и това се случва на 1 декември 1947 г.Председателят на Областния комитет на ОФ критикува ЦК на БРП(к), че трябва да променят учебниците по история и география, защото там се твърди, че Пиринският край е български.През 1950 г. Политбюро решава в Пиринския край да се издава вестник Пиринско дело, като неговата задача е: „да се бори енергично за изграждането на македонска национална култура със социалистическо съдържание и за издигане на националното самосъзнание на македонското население в Пиринския край“.", "date": "2018.08.14", "title": "Джамбазки: Ръководството на БСП/БКП има задача да създава напрежение между България и Македония"}
{"url": "https://offnews.bg/dw/dokato-rumantcite-protestirat-v-podkrepa-na-pravovata-darzhava-balgar-686287.html", "text": "Група български граждани, облечени в архаични и навярно нехигиенични дрехи, хванати за ръце, извършват в дъга ритуални подрусвания край Рилските езера, а дори и в едно от тях.Чудо голямо.Хорото било израз на българската идентичност, на чувството за общност между селяните-християни по времето на Османската империя, твърдят етнографите. И още: то не е единствено български танц – има го в Гърция (и думата е гръцка), има го в Сърбия, Хърватия и Македония, има го дори в Турция.Чрез своя танцов акт участниците в хорото значи се идентифицират като българи, като селяни и християни. Първите две изглеждат очевидни, третото – никой не знае. Още повече, че хорото със сигурност има далеч по-древен, предхристиянски произход, като някакъв магически ритуал, сключващ кръг около жертвено животно.Танцьорите в Рила са излезли на въздух, направили са малко фитнес и са си попели. Всичко е прекрасно, ако не броим безразборно паркираните им автомобили сред природата и екзотичното облекло. Но всъщност – нека си носят калпаците, потурите, беневреците и цървулите – не е страшно.Страшното е друго. Докато румънците протестират в подкрепа на правовата държава, българите друсват хорце. В подкрепа на своята идентичност.", "date": "2018.08.14", "title": "Докато румънците протестират в подкрепа на правовата държава, българите друсват хорце"}
{"url": "https://offnews.bg/112/katadzhii-otneha-69-knizhki-v-masiranata-aktcia-prez-uikenda-686274.html", "text": "Пътната полиция е отнела 69 свидетелства за управление на моторно превозно средство заради неплатени глоби. Книжките са отнети в рамките на масираната акция по пътищата, която се .Продължават ежедневните засилени полицейски проверки по пътищата на страната, съобщават от МВР. Вчера акцентът на проверките са били скоростта, употребата на алкохол и наркотици, използването на обезопасителни колани и неспазването на предимство на пешеходни пътеки. Съблюдава се също и за неправилно пресичане на пешеходците, както и за техническата изправност на автомобилите. В хода на операцията полицейските екипи са проверили 4189 моторни превозни средства и 5725 души. Установени са 3249 нарушения, като са издадени 1655 фиша, 642 акта за установяване на административно нарушение и са констатирани 952 случая на превишена скорост.По време на осъществените проверки на място на гражданите са връчени общо 250 електронни фиша.", "date": "2018.08.14", "title": "Катаджии отнеха 69 книжки в масираната акция през уикенда"}
{"url": "https://offnews.bg/obshtestvo/1300-lv-sredna-brutna-zaplata-za-uchitel-ot-dogodina-vsichki-uchilis-686258.html", "text": "Близо 1300 лева ще стане средната брутна учителска заплата от 1 януари 2019 г. след планираното близо 20-процентно увеличение. Основната заплата за младши учител ще се увеличи от 760 на 920 лв., съобщи министърът на образованието Красимир Вълчев пред bTV и припомни, че за увеличението са отделени 330 млн. лева.Той коментира и искането за забрана на разговорите по мобилния телефон в час с думите: \"Мобилни телефони и разговори в клас - не, дисциплината е важна. Мобилни устройства и учене чрез тях - да\". Той припомни и друг ангажимент на министерството - безплатна Wi-Fi във всички училища и обучение чрез информационни технологии, но \"дозирано - не за сметка на социалните компетентности\".В момента безплатен интернет има, но обхватът на училищата не е 100%.Освен осигуряването му, се планира осигуряването на образователен облак с отворен достъп до образователно съдържание, като учителите също ще бъдат насърчавани да създават такова.Преди началото на учебната година текат 850 ремонта и само малка част от тях няма да приключат до 15 септември, като това няма да създаде предпоставки за незапочването на учебната година, увери министърът.Планира се през тази и следващата година да бъдат обновени общо над 500 училища и детски градини с европейско и национално финансиране, което министърът определи като \"огромна\" инвестиция в образователната инфраструктура.Той коментира и искането на Националния институт по метеорология и хидрология да се отдели от Българската академия на науките, да бъде самостоятелна организация със самостоятелен бюджет. Вчера по този повод спорещите страни се събраха при премиера Бойко Борисов. Липсата на адекватно финансиране за НИМХ може да доведе до спиране на прогнозите за времето. Синоптиците нямат пари дори за септемврийските си сметки за комуникации и ток, не са осигурени финансово и нощните им дежурства.\"Надявам се, че няма да има прекъсване на хидро-метеорологичното обслужване. Ние имаме национална хидро-метеорологична служба от близо 130 години. Вчера едната страна - НИМХ, категорично поиска развод, но БАН не дава.От десетилетия има нагласа за излизане от БАН. Близо половината време от историята си НИМХ е бил извън структурата на БАН, той не е типичният научен институт. При него научната дейност е по-малката част от дейността, основната е тази по хидро-метеорологично обслужване. Той има международни ангажименти, изпълнява ангажименти по три закона. Не можем без него. Трябва да го запазим с всички усилия\", каза министърът.Той отново обясни защо в НИМХ има хроничен финансов недостиг - защото Общото събрание на БАН дава почти всички пари за научна дейност и за обществената задача, възложена на НИМХ, по хидпро-метеорологично обслужване не остава почти нищо.Правителството обаче няма желание то да разрешава спора, а предпочита в БАН да се разберат. Това бе и искането на премиера Борисов, който вчера нареди на спорещите страни да се разберат до идната сряда. На въпрос дали това е било ултиматум, Вълчев днес отговори:\"Не знам дали думата е \"ултиматум\", но имаше категорична молба от страна на министър-председателя. Не искаме ние да вземаме решението за извеждане на института от БАН, те трябва да могат да се разберат, да вземат решението в дух на съгласие, в дух на добронамереност.\"\"И все пак не можем да бъдем безотговорни - седем сектора, министерства ползват данните и информацията от НИМХ. Ако не могат да се разберат, сме готови да предложим нормативно промени\", каза министърът и потвърди, че, да, това означава отделянето на НИМХ като самостоятелна организация.", "date": "2018.08.14", "title": "1300 лв. средна брутна заплата за учител от догодина, всички училища с безплатна Wi-Fi"}
{"url": "https://offnews.bg/obshtestvo/37-turisticheski-sdruzhenia-v-momenta-sa-s-neredovni-dokumenti-686284.html", "text": "Министерството на туризма започва процедура по заличаване на 37 нередовни туристически сдружения от Националния туристически регистър.Причините: не са подали задължителна декларация, съдържаща списък на действащи брой членове, информация за платения от тях членски внос за предходната година и доказателства за редовна организационна дейност, съгласно устава на сдружението.Според Закона за туризма организациите са задължени да предоставят тези данни всяка година до края на месец май.Всички сдружения ще бъдат информирани за началото на процедурата, след уведомяването ще имат 3-дневен срок да изпратят декларациите си.Ако това условие не бъде спазено, ще бъдат заличени от НТР (Националния туристически регистър) и ще им бъде отнето издаденото от ведомството удостоверение.В момента вписаните туристически сдружения в регистъра са общо 191.При заличаване на сдруженията имената им ще бъдат премахнати от НТР, но ще съществуват като юридически лица с нестопанска цел.", "date": "2018.08.14", "title": "37 туристически сдружения в момента са с нередовни документи"}
{"url": "https://offnews.bg/politika/siderov-pak-napadna-simeonov-ima-li-nuzhda-izobshto-ot-takova-pravite-686268.html", "text": "Председателят на парламентарната група на \"Обединените патриоти\" Волен Сидеров за пореден път нападна коалиционния си партньор и вицепремиер Валери Симеонов. Този път причина за напрежението са проверките на Симеонов за шума по Черноморието.До това се стигна, след като вчера вицепремиерът съобщи, че заведенията  след заповеди на здравната инспекция.\"Искам отговор от министър-председателя Бойко Борисов дали е оторизирал действия на свои членове на правителството, които да действат по морето като представители на военна хунта, да правят каквото си искат и да безчинстват. Командировал ли е членове на правителството да извършват подобни действия, да водят със себе си полицаи, да затварят-отварят, въобще да тероризират българския туристически бизнес\", попита днес лидерът на Атака пред журналисти в Бургас.Той каза още, че някои заведения се проверяват непрекъснато, а други - никога не се. Лидерът на Атака имал информация, че в момента членове на правителството са на почивка в Свети Влас, а там денонощно има силна музика.\"Има много въпроси, на които трябва да се търси отговор, а това, че живеем в безвремие, позволява да бъдем манипулирани и използвани. Използва се страхът на хора. Те казват, че не искат да застанат пред камера, защото ще им затворят заведенията. Това е положението в слънчева България\", добави той.Сидеров поиска да бъде вкарана извънредна точка в дневния ред на Министерския съвет, в която да разгледат \"поведението на определени членове на правителството\".\"Много ще се радвам цялото правителство да се замисли и да си отговори - има ли нужда от такова правителство, трябва ли да продължи да управлява, ако то не създава благини, ако не вдига стандарта на живот, не вдига пенсиите, а се занимава с това на кого да му затворим заведението\", коментира още Сидеров.Освен това той настоя РЗИ да провери хотелите на Валери Симеонов и заведенията на Свети Влас на братя Диневи.Пред журналисти лидерът на Атака проведе напрегнат разговор с шефът на дирекция \"Обществено здраве\" към РЗИ – Бургас Мариана Кофинова. Той я попита каква е точно е процедурата за затваряне на заведения и законно ли е това, което прави РЗИ. Кофинова отговори, че са спазени всички процедури. Сидеров я попита как точно се избират заведенията, които да бъдат проверени, а отговорът беше, че това става по сигнали, като на всеки подал такъв се записват името, телефонния номер и адреса. Лидерът на Атака поиска и всички имена на подавалите сигнали. Отговорът обаче беше, че това може да стане по реда на Закона за достъп до обществената информация.\"Кой дава право на РЗИ да действа като шпиц команда?\", попита още Сидеров.", "date": "2018.08.14", "title": "Сидеров пак нападна Симеонов: Има ли нужда изобщо от такова правителство"}
{"url": "https://offnews.bg/futbol/barselona-tarsi-kupuvachi-za-nenuzhen-v-tima-686271.html", "text": "От Барселона се опитват да намерят нов отбор на нападателя Пако Алкасер до края на летния трансферен прозорец, пише испанското издане \"AS\".Нападателят остана извън състава на треньора Ернесто Валверде за мача за Суперкупата на Испания срещу Севиля (2:1). Tова е ясен сигнал, че футболистът няма да продължи на \"Камп Ноу\" през новия сезон.Предпочитанията на Валверде са да задържи в редиците на каталунците Мунир Ел Хадади и поради тази причина Барса ще се опита да продаде Алкасер или да го прати под наем в друг отбор.Възможно е нападателят да премине под наем в Жирона или Алавес, както и да бъде продаден в отбор от Серия А или Бундеслигата.", "date": "2018.08.14", "title": "Барселона търси купувачи за ненужен в тима"}
{"url": "https://offnews.bg/sviat/balgarin-e-otcelial-po-chudo-pri-ruhvaneto-na-mosta-v-genua-686288.html", "text": "Българин е оцелял по чудо при в Генуа, съобщава регионалното издание Genova Today.Българинът е шофьор на камион, паднал при рухването на моста. Нашенецът е оцелял и се е включил в спасяването на пострадалите.Genova Today не съобщава името му. Регионалното издание пише и за хърватин, също шофьор на камион, с подобна участ на българина - оцелял по чудо и веднага оказал помощ на пострадалите.Генералното консулство на България в Милано, в чийто консулски окръг спада Генуа, е в постоянен контакт с местните власти. При получаване на актуални данни българските дипломати ще уведомят своевременно, съобщават от външното ни министерство.Би Би Си съобщава, че към момента има информация за 35 загинали при трагедията на моста „Моранди“. Сред жертвите е и 10-годишно дете. Ранените са най-малко 16.Още 12 души се водят за изчезнали и се издирват под развалините. Спасителната операция продължава.Същевременно директор на акционерното дружество Аутостраде, което отговаря за срутилата се част от платената магистрала, заяви пред Ройтерс, че не е било възможно да се предвиди срутването на \"Моранди\" и е прекалено рано да се установи причината.\"Срутването беше неочаквано и непредвидимо. Мостът беше под постоянно наблюдение, дори повече, отколкото предвижда законът. Нямаше никаква причина мостът да се смята за опасен\", твърди Стефано Мариляни, директор на дружеството за района на Генуа.В момента на срутването на пътя са се намирали около 30 коли и между 5 и 10 камиона.Властите засега не разполагат с достатъчна информация, за да определят причините за катастрофата.", "date": "2018.08.14", "title": "Българин е оцелял по чудо при рухването на моста в Генуа"}
{"url": "https://offnews.bg/112/darvo-padna-i-smachka-dve-koli-na-ul-shishman-v-sofia-po-chudo-niama-686277.html", "text": "Две коли бяха потрoшени, след като изсъхнало дърво на столичната ул. Шишман падна върху тях, съобщиха свидетели и потърпевши.При злополуката няма пострадали хора.По информация на bTV живущи в района многократно са подавали сигнали за състоянието на дървото. В непосредствена близост има друго дърво, за което хората също се притесняват, че може да падне.Снимки от злополуката бяха публикувани във Фейсбук от Пламен Спасов, който едва се измъкнал невредим. \"Жив късмет, че бях в движение и помля колата само. Автомобилът до мен е с пробит покрив и клон в купето, като има детско столче вътре и хората точно излизаха, за да влязат в колата.\"", "date": "2018.08.14", "title": "Дърво падна и смачка две коли на ул. Шишман в София, по чудо няма пострадали (снимки)"}
{"url": "https://offnews.bg/ikonomika/kfn-zastrahovkite-na-klientite-na-olimpik-shte-badat-prekrateni-na-686278.html", "text": "Застраховките на клиентите на \"Олимпик\" ще бъдат прекратени на 17 август, обяви Комисията за финансов надзор.Тогава се очаква в кипърския държавен вестник да бъде публикувано обявление за назначаване на ликвидатор на компанията.Прекратяването ще се извърши автоматично без да са необходими допълнителни действия от застраховащия или от застрахованите лица.От петък 200 000 българи, застраховани в в ЗК Олимпик АД, остават без задължителната застраховка Гражданска отговорност за автомобилите си.От 00.01 часа на 18.08.2018 г. ще могат да бъдат сключвани нови застраховки „Гражданска отговорност“ на автомобилистите.На 18 август 2018 г. всеки засегнат собственик на МПС трябва незабавно да сключи нова застраховка „Гражданска отговорност“ на автомобилистите с друг застраховател. Застраховката може да се сключи и от друго лице, уточняват от КФН.След прекратяване на застрахователните договори, ако не са били сключени нови своевременно, в случай на пътнотранспортно произшествие обезщетението се заплаща от лицето, причинило произшествието на пътя.Заплатените премии за неизтеклата част на застрахователните договори, които ще бъдат прекратени, подлежат на връщане в рамките на последващото производство по несъстоятелност в съответствие със законодателството на Република Кипър.Клиентите на ЗК Олимпик ще бъдат уведомени за откритото производство и ще им бъде указан редът и сроковете, в които могат да поискат парите си от застрахователя.По същия начин ще бъдат уведомени и лицата, които са завели щети при застрахователя.От месец 10 май 2018 г. ЗК Олимпик няма право да сключва нови застрахователни договори, тъй като Комисията за финансов надзор (КФН) по искане на Надзорния орган върху застраховането на Република Кипър наложи забрана за сключване на нови договори от клона на застрахователя в България. Застрахователна компания Олимпик е застраховател със седалище в Република Кипър и извършва дейност в България чрез клон. Съгласно правото на Европейския съюз застрахователи от една държава членка могат да откриват клонове в друга държава членка без да кандидатстват за лиценз там. Тези компании продължават да се надзирават от надзорните органи в държавите, където се намира тяхното седалище, като тези органи имат задължение да следят за тяхната финансова стабилност на територията на целия Европейски съюз, включително и за дейността която се осъществява чрез клонове, открити в други държави членки. По такъв начин Застрахователна компания Олимпик, включително нейният клон в България, се надзирава за своето финансово състояние от Надзорния орган върху застраховането на Република Кипър. Надзорният орган на Кипър има право да налага надзорните мерки съгласно законодателството в Кипър в това число да отнеме лиценза за застраховане, когато са налице основанията за това. По информация от надзорния орган на Република Кипър лицензът е отнет поради неплатежоспособност на дружеството.", "date": "2018.08.14", "title": "КФН: Застраховките на клиентите на 'Олимпик' ще бъдат прекратени на 17 август"}
{"url": "https://offnews.bg/futbol/detcata-ot-milan-academy-junior-camp-bulgaria-zavarshiha-lagera-s-hora-686275.html", "text": "С уникална хореография и българско хоро завърши седмото издание на Milan Academy Junior Camp Bulgaria. Най-големият детски футболен форум събра в Несебър над 140 деца от България, Русия, Украйна, Италия, Ирландия, САЩ и Великобратания, които тренираха на базата на ОФК Несебър и в продължение на една седмица станаха част от червено-черната магия.Шестима от най-добрите специалисти от академията на Милан, водени от бившия футболист и настоящ технически директор на Milan Academy Патрицио Билио, ръководеха тренировките на децата и развиваха техните умения. Освен тренировъчният процес, в свободното си време децата имаха възможност да посетят Стария град Несебър и да се запознаят с богатата му история.Последната вечер организаторите бяха подготвили и много подаръци, сладки изкушения, музика и танци за децата, техните родители и тренировачния екип. Лагерът приключи в събота с официална церемония, на която децата представиха забележителна хореография и получиха своите сертификати за участие в кампа.Патрицио Билио изтегли от томбола късметлията от всички участници в лагера, който заедно със свой родител ще посети домакински мач на Милан през новия сезон. Своето задоволство от реализирането на Milan Academy Junior Camp в Несебър и поздрав към децата, отправи и кметът на община Несебър господин Николай Димитров, който оказа пълно съдействие за успешното провеждане на лагера.Финални поздрави отправи и Ивайло Рачев, представител на Milan Academy в България, който анонсира бъдещи проекти за следващата година. Празникът приключи с изпълнение на специалния гост Славка Калчева, а деца, треньори и организатори се разделиха с много емоции и си обещаха да се срещнат пак скоро.Седмото издание на Milan Academy Junior Camp в Несебър се реализира и с любезната подкрепа на приятелите на децата и истинския вкус – колбасите, местни и млечни продукти \"Димитър Маджаров\", ядките за всеки вкус \"Детелина\" и традиционните партньори на Milan Academy Junior Camp \"Победа\" АД. За поредна година екипът на БрандЪ засне и отрази чрез видео проекта Milan Academy Junior Camp в Несебър.Всичко най интересно за седмото издание на Milan Academy Junior Camp можете да следите на  и уебсайт на инициативата .", "date": "2018.08.14", "title": "Децата от Milan Academy Junior Camp Bulgaria завършиха лагера с хора и футбол"}
{"url": "https://offnews.bg/ikonomika/3-157-mln-raboteshti-izdarzhat-sebe-si-i-oshte-3-892-mln-dushi-v-bal-686249.html", "text": "3 157.1 хил. са работещите хора в България. Те са по-малко от половината население и с труда си издържат, освен себе си, още 3 892.9 хил. души*.Коефициентът на заетост на населението между 15 и 64 г. е 67.9% и се увеличава с 0.7% спрямо 2017 г. Безработицата е 5.5% и намалява с 0.8 процентни пункта от второто тримесечие на 2017-а, показват данните за основните показатели за икономическата активност на населението през  второто тримесечие на 2018 г. на НСИ.Икономически неактивни са повече от милион и двеста хиляди души или близо 30% от населението в цитираната възрастова група. От тях 84.4 хил. (6.6%) са безработни от дълго време и не са регистрирани в бюрата по труда.От работещите 1 678.1 хил. са мъже и 1 479.0 хил. - жени. Над 2 млн. - почти 2/3 - работят в услугите, 940.7 хил. (29.8%) - в индустрията, и 214.1 хил. (6.8%) - в селското, горското и рибното стопанство.3.9% (123.5 хил.) са работодатели, 7.1% (223.9 хил.) - самостоятелно заети лица (без наети), 88.2% (2 785.6 хил.) - наети лица, и 0.8% (24.1 хил.) - неплатени семейни работници.2 123.4 хил. (76.2%) работят в частния сектор, а 662.2 хил. (23.8%) - в обществения.С временна работа са 118.1 хил., или 4.2% от наетите.Коефициентът на заетост за населението на възраст 15 - 29 навършени години е 40.6% (46.3% за мъжете и 34.6% за жените). В групата 20-64 г. той е 72.6% (76.1% за мъжете и 68.9% за жените). Спрямо второто тримесечие на 2017 г. този коефициент е по-висок с 0.9 процентни пункта, като увеличението при мъжете и жените е почти еднакво. Работят 61% от хората на възраст между 55 и 64 г. (590.1 хил.) - 64.9% от мъжете и 57.5% от жените. Спрямо второто тримесечие на 2017 г. коефициентът на заетост се увеличава с 2.7 процентни пункта.От безработните 182.2 хил. души 109.8 хил. (60.3%) са мъже и 72.4 хил. (39.7%) - жени. Коефициентът на безработица намалява спрямо второто тримесечие на 2017 г. от 6.9 на 6.1% при мъжете, а при жените - от 5.7 на 4.7%.13.6% от безработните са висшисти, 49.1% за завършили средно образование, 37.3% имат основно или по-ниско.Година или повече без работа са повече от половината безработни - 106.3 хил. или 58.4%. Коефициентът на продължителна безработица е 3.2%, като в сравнение с второто тримесечие на 2017 г. намалява с 0.3 процентни пункта. Коефициентът на продължителна безработица при мъжете е 3.7%, а при жените - 2.6%. 35.1 хил. (19.3%) от безработните търсят първа работа.При 15- до 29-годишните безработицата е 9.3% (с 0.2 пр. п. под същото тримесечие на 2017 г.) При мъжете коефициентът на безработица е 10.3% (0.2 процентни пункта увеличение), а при жените коефициентът намалява с 1.0 процентен пункт и достига 7.8%.", "date": "2018.08.14", "title": "3.157 млн. работещи издържат себе си и още 3.892 млн. души в България"}
{"url": "https://offnews.bg/sviat/mazh-razbi-samolet-v-doma-si-sled-semeen-skandal-686252.html", "text": "47-годишен мъж загина, след като открадна малък самолет и го разби в дома си в американския щат Юта. Инцидентът станал в понеделник. Часове по-рано Дуейн Юд бил арестуван и след това освободен след семеен скандал. Юд бил опитен пилот. Той откраднал самолета модел \"Чесна\" от компанията, в която работел, и се врязал в дома си около 2.30 часа местно време в понеделник, съобщи CBS News. Съпругата и синът на Юд били в къщата. Двамата успели да излязат след катастрофата. Те не са ранени.Пострадала основно само къщата на семейството. Мъжът е загинал на място.Транспортните власти са започнали разследване на инцидента.", "date": "2018.08.14", "title": "Мъж разби самолет в дома си след семеен скандал"}
{"url": "https://offnews.bg/razsledvane/dva-hotela-sa-izgradili-pat-parkingi-ogradi-i-zeleni-ploshti-varhu-p-686260.html", "text": "Дирекция за национален строителен контрол (ДНСК) извърши проверка на два хотела в Слънчев бряг, които за изградили обекти върху плажната ивица, съобщиха за OFFNews от институцията.Проверката е направена на място от РДНСК Бургас и по документи на плажната ивица на територията на курорта, в района на хотел „Котва“ и хотел „Зефир“.В района на хотел „Котва“ е констатирана извършена настилка, използваща се за пътен достъп и паркинг, ограда с дължина 167 м. и изпълнено озеленяване, в пространството между хотела и бетоновата настилка, за които не са представени строителни разрешения, разрешения за поставяне, схеми или одобрени инвестиционни проекти, се казва в становището на ДНСК.В района на хотел „Зефир“ е констатирано изпълнение на два басейна, които се ползват съгласно издадено удостоверение за въвеждане в експлоатация, издадено от гл. архитект на гр. Несебър. За констатиран плочник около басейните, ограда, представляваща стоманени колони, навес, изграден от стоманена конструкция и пръти и паркинг не са представени строителни разрешения, разрешения за поставяне, схеми или одобрени инвестиционни проекти.Предвид, че проверените строежи представляват V и VI категория и правомощията по Закона за устройство на територията са на кмета на община Несебър, констатациите са изпратени на него за предприемане на необходимите последващи действия, казаха за OFFNews от ДНСК.Хотел „Котва“ е собственост на Венелин Ташев, който отдавна има връзка с вицепремиера Валери Симеонов. Когато вицепремиерът е на обиколка в региона, Венелин Ташев винаги е до него. Хотелиерът е общински съветник от местната несебърска коалиция „Зора“, която гравитира около патриотите. Той е сред големите поддръжници на действията на вицепремиера. Ташев е собственик на компанията \"Гарант-турист-С.И.В\" ЕООД, показва справка в Търговския регистър. Освен на хотел „Котва“ е собственик на хотел „Мариета палас“ в Несебър. През 2016 г. той купи от Дарина Павлова комплекс \"Парадайз бийч\" между Свети Влас и Елените. Това беше перлата на някогашния „Мултигруп“ на убития Илия Павлов.Хотелиерът Венелин Ташев всъщност живее втори живот. През 1997 г. той бе прострелян и прекара доста време в реанимация, но лекарите го спасиха. Покушението остана неразкрито. Според местните \"поръчката\" бе показателен щрих от войната за преразпределяне на зоните на влияние в най-големия туристически курорт Слънчев бряг. Покушението срещу Ташев бе на площадката при входа на жилищния му блок в Несебър. По онова време той бе наемател на култовата дискотека „Зорница“ в Бургас. Похитителят развинтил бушоните и причакал жертвата, след като бил информиран, че охраната му – от полицай и частен гард, са го оставили пред дома му и са си тръгнали.Ташев станал лесна мишена, а стрелецът пуснал три куршума и бил сигурен, че е свършил работата си. Бизнесменът обаче бил спасен по чудо и оттогава всяка година дава курбан, на който коли толкова агнета, колкото години са минали от атентата.Другият играч – строител на плажа е Атанас Митков, собственик на хотел „Зефир“ в курорта. Той е местна звезда от Свети Влас. Той изгрява покрай СДС и Иван Костов. С неговата жена Златка са били съдружници с певицата Богдана Карадочева и нейния съпруг композитора Стефан Димитров. Четиримата заедно купуват по време на приватизацията хотел „Зефир“. Впоследствие Богдана и Стефан са изритани от комплекса Слънчев бряг. Двамата обаче водят тежки дела срещу Митков.", "date": "2018.08.14", "title": "Два хотела са изградили път, паркинги, огради и зелени площи върху плажа в Слънчев бряг"}
{"url": "https://offnews.bg/sviat/sluchiloto-se-v-london-e-teroristichna-ataka-obiavi-britanskata-polit-686255.html", "text": "Британската полиция разглежда инцидента пред парламента тази сутрин като терористичен. Шофьорът, мъж на двадесет и няколко години, е арестуван по обвинения в тероризъм, предадоха световните агенции, цитирани от БТА.Антитерористичният отдел на лондонската полиция пое разследването на инцидента пред британския парламент тази сутрин, съобщи по-рано Скотланд ярд в Туитър. Тогава лондонската полиция направи уговорката, че се въздържа от окончателни оценки, преди да бъдат изяснени всички обстоятелства.Мъжът ударил със своя лек автомобил, сив \"Форд Фиеста\", колоездачи и пешеходци, преди да се забие с колата в огражденията около сградата на британския парламент в центъра на столицата Лондон.Той е бил сам в колата. При претърсването на автомобила засега не са открити оръжия.Колата се вряза в 7.37 ч. местно време в огражденията около британския парламент. Според очевидци шофьорът е направил това умишлено.От спешна помощ съобщиха, че при инцидента са били ранени и откарани в болница двама души. Смята се, че състоянието им не е сериозно.Британският премиер Тереза Мей каза, че в мислите си е с пострадалите при инцидента, предаде Ройтерс, като се позова на нейно изявление.Британският парламент е в лятна ваканция. Самата Мей е на почивка извън Великобритания.", "date": "2018.08.14", "title": "Случилото се в Лондон е терористична атака, обяви британската полиция"}
{"url": "https://offnews.bg/ikonomika/200-000-koli-ot-petak-ostavat-ostavat-bez-grazhdanska-sled-kraha-na-zk-686259.html", "text": "От петък 200 000 българи, застраховани в в ЗК Олимпик АД, остават без задължителната застраховка Гражданска отговорност за автомобилите си.Това става ясно от съобщение на дружеството за прекратяване на застрахователните полици.От \"Олимпик\" уточняват, че \"всички притежатели на такива полици трябва да предприемат спешни действия, за да осигурят своевременно алтернативно застрахователно покритие\".Клиенти на компанията от месеци очакват изплащането на застрахователни полици.На 10 май т. г. Комисията за финансов надзор съобщи, че с решение на Министерството на финансите, Надзорен орган върху застраховането на Република Кипър, е отнет лицензът на „Застрахователна компания Олимпик“ АД, която извършва дейност у нас при условията на право на установяване чрез клон.В съответствие със закона на Република Кипър на дружеството е предоставен специален лиценз, който включва само възможност за продължаване на дейността по вече сключени договори, уреждане на висящи претенции и събиране на дължими към дружеството премии, както и да удовлетворява други задължения.КФН взе решение за прилагане на принудителна административна мярка спрямо „Застрахователна компания Олимпик – клон България“, с която се налага забрана за сключване на нови застрахователни или презастрахователни договори по всички класове застраховки, удължаване на срока на сключени договори и разширяване на покритието по тях, както и за забрана свободното разпореждане с активи на клона на територията на Република България.", "date": "2018.08.14", "title": "200 000 коли от петък остават остават без Гражданска след краха на ЗК Олимпик"}
{"url": "https://offnews.bg/analizi-i-komentari/tova-koeto-imame-kato-avtopilot-ne-raboti-686276.html", "text": "Из въздуха се рее с подскоци и пропадания при всяка въздушна яма, един старичък турбовитлов самолет.Боядисан в бяло, зелено и червено. Боята на места се е поолющила, затова отдолу прозъртат букви ТАБСО.В салона пътниците играят хоро и веят знамена с цветовете на самолета. Носят се песни - Ако умрам или загинам! Кога зашумят буките! Цветините очи черешови! Имала майка едно ми чедо!Екипажът играе карти в първа класа, защото кабината му е тясна за истинската игра. Самоуверен играч раздава картите и си подпява тихо: Подаръци ще има за всички от сърце, додето там народът потропва си хорце! Неотразими стюардеси се грижат за марковите напитки, ако междувременно не седят в скутовете на част от екипажа.По едно време главният пилот сръгва първия си помощник:Първият помощник не си прави труда да се помръдне, а дълбокомислено отговаря:Последният по място, но не по значение член на екипажа не играе карти, защото прескача периодично до салона да види как върви хорото. Той небрежно се обажда:Б. ред. - Текстът на Николай Слатински е от профила му във фейсбук.", "date": "2018.08.14", "title": "Това, което имаме като автопилот, не работи"}
{"url": "https://offnews.bg/sviat/desetki-zaginali-pri-ruhvane-na-estakada-kraj-genua-snimki-video-686269.html", "text": "Мост на автомагистрала в Италия рухна близо до град Генуа, съобщи Ройтерс, цитирана от БТА.Има десетки загинали, каза представител на Бърза помощ.Журналист от местният канал \"Теледженова\" каза за телевизия \"Скай Ти Джи 24\", че е видял поне осем-девет смачкани автомобила под отломките. \"Картината е апокалиптична\", добави журналистът.Падналите автомобили са поне 10, съобщават местни медии. По информация на Rai News 24 в момента на срутването на падналия участък са се намирали около 20 автомобила. Той е бил с дължина около 100 метра.Потвърдена е смъртта на 35 души, много са ранени, съобщи вицепремиерът Матео Салвини. Според властите обаче се очаква броят на загиналите да се увеличи.Започнала е голяма спасителна операция. На мястото на инцидента работят около 200 пожарникари. Те помагат и за изваждане на заклещени в колите хора.Полицията уточни, че инцидентът е станал в условия на проливен дъжд.Италианската телевизия показа кадри на разрушения мост, строен през 60-те години на миналия век. През 2016 г. съоръжението е било ремонтирано.", "date": "2018.08.14", "title": "Десетки загинали при рухване на естакада край Генуа (снимки, видео)"}
{"url": "https://offnews.bg/bojni/kubrat-pulev-prepodpisva-sas-zauerland-686257.html", "text": "Треньорът на звездата ни в профибокса Кубрат Пулев - Ули Вегнер сподели пред германските медии, че двамата ще подновят договорите си със Зауерланд.Причината за това се крие в завръщането начело на управлението на компанията на нейния основател Вилфрид Зауерланд, пише \"Тема Спорт\".Припомняме, че преди няколко седмици Пулев, треньорът му и големия шеф се срещнаха в Майорка, където българинът бе на лагер. Явно там тримата са се разбрали за бъдещето си и всички проблеми са били уредени. 78-годишният милионер остави на синовете си най-силната промоутърска фирма в Европа, но за кратък период империята, изглежда, започна да се разпада. В момента компанията няма нито един световен шампион - нещо, което не се е случвало от създаването й преди 40 години.По думите на Вегнер, който самият е на 76, той и Кобрата ще останат в Заурланд до 2020 година, като през това време българинът ще е имал поне още един мач за световната титла.", "date": "2018.08.14", "title": "Кубрат Пулев преподписва със Зауерланд"}
{"url": "https://offnews.bg/izvan-terena/zasneha-mohamed-salah-da-pishe-saobshtenia-po-telefona-dokato-shofira-686253.html", "text": "Египетската звезда на Ливърпул Мохамед Салах си навлече сериозни неприятности, след като бе заснет да използва мобилния си телефон, докато шофира.Група фенове се приближиха до колата на футболиста за автограф, но втренченият в устройството си нападател така и не им обърна внимание.Това станало след победата над Уест Хем в неделя, а привържениците на \"червените\" останали много недоволни от поведението на голмайстора, като някои от тях поискаха дори да бъде арестуван заради използването на мобилен телефон в автомобила.\"Не може да правиш подобно нещо, когато около колата ти има деца, които просто искат автограф\" възмущават се привържениците.В крайна сметка инцидентът придоби сериозна публичност и в резултат на това от Ливърпул са предоставили видеото на полицията, консултирайки се със самия Салах, който може да получи санкция.\"След дискусия с футболиста, клубът предостави на мърсисайдската полиция видеото на случилото се, както и обстоятелствата, при които е заснето. Говорихме с него и ще решим въпроса вътрешно\" заяви говорител на мърсисайдци.", "date": "2018.08.14", "title": "Заснеха Мохамед Салах да пише съобщения по телефона, докато шофира (видео)"}
{"url": "https://offnews.bg/sviat/pisoari-na-otkrito-razgneviha-parizhani-686245.html", "text": "Нови писоари на открито в Париж разгневиха жителите на града. Приспособленията са екологични и от тях не излиза никаква неприятна миризма, но оставят използващите ги на показ. Яркочервените съоръжения са поставени на редица места из града, като от тях има и на река Сена, по която преминават туристическите лодки. Писоари са поставени и до входовете на много жилищни сгради и до училища. Заради писоарите вече е направена подписка до кметството на града с искане те да бъдат премахнати. Според общината обаче писоарите са необходими, тъй като в противен случай хората уринират на улицата. Оттам обаче обявиха пред Ройтерс, че ако писоарите толкова притесняват хората, ще им се потърсят други места.", "date": "2018.08.14", "title": "Писоари на открито разгневиха парижани"}
{"url": "https://offnews.bg/sviat/boj-pred-fontana-di-trevi-zaradi-perfektnoto-miasto-za-selfi-video-686247.html", "text": "Две семейства се сбиха пред Фонтана ди Треви в Рим заради перфектното място за селфи, съобщиха \"Гизмодо\" и БГНЕС.Инцидентът станал на 8 август. 44-годишна американка и 19-годишна датчанка започнали разпалено да спорят за най-доброто място за селфи пред фонтана. Двете започнали да се блъскат и бият. Малко след това в боя се включили и семействата на двете. В крайна сметка в боя се включили 11 души, включително двама 17-годишни американци и 13-годишно момиче от Дания. Полицаи се намесили и ги разтървали. При инцидента няма сериозно пострадали. В социалните мрежи се появи и видео от боя. ", "date": "2018.08.14", "title": "Бой пред Фонтана ди Треви заради перфектното място за селфи (видео)"}
{"url": "https://offnews.bg/analizi-i-komentari/da-stanem-kato-singapurtcite-da-investirame-glavno-v-sebe-si-za-da-686235.html", "text": "За видимите и реалните световни проблемиЗа ТурцияЗа държавите в рискЗа лихвитеБългария по пътя към еврозонатаЗа притеснението, че курсът на еврото ще е различен от този, към който сме фиксираниЕврозоната и еврото не са панацея. Ако си мислим, че с еврозоната можем да си решим проблемите на образованието, явно грешим.За приоритетните области за реформиране", "date": "2018.08.14", "title": "Да станем като сингапурците - да инвестираме главно в себе си, за да осигурим по-добро бъдеще"}
{"url": "https://offnews.bg/futbol/david-silva-se-ottegli-ot-ispanskia-natcionalen-otbor-686264.html", "text": "Халфът на Манчестър Сити Давид Силва обяви, че се отказва от националния отбор на Испания. Той направи това с публикация на официалния си профил в социалната мрежа Инстаграм.Силва игра 12 години за представителния тим на родината си. За това време той записа 125 мача, в които отбеляза 35 гола, а в колекцията си има две европейски титли от 2008 и 2012 и една световна от 2010 година. Статистически той е шестият играч с най-много мачове в историята на националния отбор.\"Не е лесно да пиша това след всичко, което преживях. Обмислях го през последните седмици, обмислях какво значи за мен националния отбор. Без съмнение, това е едно от най-тежките решения, които съм взимал, като го правя със смиреност и благодарност.Националният отбор ми е дал всичко, научи ме как да порасна през юношеските формации до мъжкия състав. Мога с гордост да кажа, че съм записал 125 мача, вкарал съм 35 гола през последните 12 години, в които два пъти спечелихме европейската титла и веднъж световната\", написа Силва в социалната мрежа.", "date": "2018.08.14", "title": "Давид Силва се оттегли от испанския национален отбор"}
{"url": "https://offnews.bg/ikonomika/turisticheskite-paketi-i-mezhdunarodnite-poleti-poskapnaha-s-nad-13-686244.html", "text": "С 13.3% са поскъпнали туристическите пакети, почти с толкова (13.2%%) по-високи са цените на международните полети. Близо 20% пък повече плащаме за нощувка в курорт, показват данните за месец юли на Националния статистически институт. Месечната инфлация (юли спрямо юни) е 0.7%, от началото на годината тя е 1.7%, а годишната (юли 2018 - юли 2017 г.) -  3.5%, според индекса на потребителските цени. Средногодишната инфлация за периода август 2017 - юли 2018 г. спрямо август 2016 - юли 2017 г. е 2.4%.Топлинната енергия за подгряване на вода е поскъпнала със 7,6%, а централното газоснабдяване - с 6,2%, токът - с 2%.Под 1% е увеличението в цените на газообразните и течни горива за битови нужди (с 0.5 и 0.1%).Най-голямото увеличение при храните през юли е в цената на зелето (23.1%), картофите (10%), яйцата (6%). Сладоледът е по-скъп с 8.2% спрямо юни, 1.9% е ръстът в цената на минералната вода.Бензин А95Н поевтинява с 0.1%, А98 поскъпва пак с толкова.", "date": "2018.08.14", "title": "Туристическите пакети и международните полети поскъпнаха с над 13%, нощувките - с близо 20%"}
{"url": "https://offnews.bg/obshtestvo/selo-radinovo-posreshtna-parvia-sabor-na-pletachkite-za-balgarskite-de-686256.html", "text": "Над 25 плетачки от групата „Плетем за българските деца“ се събраха в пловдивското село Радиново за първия си сбор.Жените плетат играчки, които се закупуват благотворително през страничката „С вяра в доброто – Подари надежда“. Всеки, който иска да зарадва дете, като помогне на друго, може да избере подарък от страничката, да преведе пари директно по дарителската сметка на кауза, подкрепяна от плетачките, и да получи играчката, след като покаже платежното. Средно на година през страничката се поръчват играчки за около 20 000 лв. Момичетата изобщо не знаят колко още се събират от техните произведения на благотворителните базари, за които редовно изпращат плетива.В Радиново много от жените, обединени от каузата да помагат с таланта си на болни деца, се видяха на живо за първи път. Дойдоха от Пловдив, София, Варна, Враца, Асеновград, Стара Загора, Павликени... Събра ги в дома си Магдалена Делева, администратор на групата. Докато плетяха, жените обменяха идеи, съвети, прежди и спомени за началото.„Преди да направим тази група, бяхме в друга, където плетяхме одеяла. Аз изплетох един миньон, който, като се сетя сега, ми е толкова смешен. Изобщо не вярвах, че някой ще го вземе. Но го поиска една жена. Обясних й, че членувам в група, в която плетем благотворително и трябва да преведе парите по сметката на момче, на което тогава помагахме. Жената ми сподели, че и тя е от същата група\", спомня си Нели Христова от Пловдив, една от най-активните плетачки.Миньонът се оказа закупен от Милка Белюкова. „Внукът ми още спи с него, а вече е в седми клас“, издава историята му Милка, също дошла на сбора.След това Нели занесла два миньона на благотворителен базар и буквално ги грабнали от ръцете й. „Тогава разбрахме, че най-много се търсят играчки и всички се преквалифицирахме към тях“, продължи за началото Нели.Магдалена Делева се сети колко трудно е било с даренията на прежди в началото. „Ходих да питам в една фирма и буквално ме изгониха“, казва тя. Сега се намират дарители за групата, но нерядко самите жени освен труд, даряват и прежда. Често пращат и пратки за собствена сметка, особено за благотворителни базари. Затова и самата група се нуждае от дарители.Колкото повече, толкова повече деца ще бъдат зарадвани с вълшебни играчки, които помагат на техни връстници. Търсят се и плетачки, защото поръчките се увеличават, а жените не. Но гледат да не оставят разочаровано дете.На сбирката жените планираха плетивата си за... Коледа. И за няколко базара за каузи, които искат да подкрепят. Вече изпратиха плетивата си за базара за Ивелина Димитрова във Варна. През септември ще има техни творби и на базарите за Инес Иванова във Враца и Божидар Илиев в София. Ще се опитат отново да помогнат на Георги Балински, за когото се подготвят два базара до края на година. Ще помогнат и на Денислав Койчев, когото подкрепят от първия ден от създаването на групата.", "date": "2018.08.14", "title": "Село Радиново посрещна първия събор на плетачките за българските деца"}
{"url": "https://offnews.bg/sviat/kola-se-vriaza-v-peshehodtci-pred-parlamenta-v-london-686243.html", "text": "Кола се вряза в пешеходци пред британския парламент в столицата Лондон.Инцидентът, за който се смята, че е умишлена атака, е станал малко след 7:30 местно време.Ранени са няколко души, без опасност за живота.Колата се е блъснала в огражденията около сградата.Мястото е отцепено. Автомобилът е бил ограден от полиция, а шофьорът задържан.Според информация в медиите ранените са велосипедисти.В социалните мрежи свидетели на случилото се споделят възхищението си от органите на реда, които в рамките на две минути след сблъсъка овладели ситуацията и арестували шофьора хладнокръвно и спокойно, без проява на излишна агресия.", "date": "2018.08.14", "title": "Кола се вряза в пешеходци пред парламента в Лондон"}
{"url": "https://offnews.bg/sviat/turskite-vestnitci-v-edin-glas-predizvikvame-vi-686242.html", "text": "След поредното изказване на турският президент Реджеп Тайип Ердоган в Трабзон за дипломатичната криза със САЩ, турските водещи вестници излязоха с общо заглавие. Всички печатни издания са избрали един и същи цитат: „Предизвикваме ви“, съобщава В черноморския град Трабзон Ердоган каза:След това изказване на Ердоган рекордното обезценяване на турската лира достигна ново ниво и един долар се обменяше за 7,20 лири.Турските вестници, които в огромна част се контролират от управляващите, през последните години при необходимост излизат с общо заглавие. Критиките за свободата на словото в страната не се харесват на управляващите. Но поредното общо заглавие на вестниците, които подкрепят позицията на Ердоган и управляващите, подсилват съмненията, че всички се контролират от един център.", "date": "2018.08.14", "title": "Турските вестници в един глас: Предизвикваме ви"}
{"url": "https://offnews.bg/tenis/grigor-dimitrov-obicham-vsichko-koeto-sapatstva-golemia-rok-kontcert-686251.html", "text": "За късмет на всички, контузията на най-добрия ни тенисист Григор Димитров не се оказа сериозна и той ще научи днес своя първи съперник на турнира от сериите \"Мастърс 1000\" в Синсинати.На хасковлията му предстои да защитава през тази седмица своя трофей в Охайо и съответно 1000 точки за световната ранглиста. Във втория кръг той ще започне срещу Миша Зверев или Дамир Джумхур, които играят около 22:00 часа българско време.\"Винаги, когато се завръщам на турнир, в който имам добри спомени, това е чудесно. Нужно ми е да гледам мач за мач. Много състезатели се представят силно през годината, а аз трябва да се съсредоточа върху моята игра.Това направих миналата година. Харесват ми условията, тук е много топло. Това подхожда на играта ми. Ще опитам да се възползвам от това. Обичам това място, този турнир.Харесва ми простотата тук - всичко е подредено. Обичам всичко тук, което предхожда US Open. Всичко, което съпътства началото на големия рок концерт (US Open).\"Не смятам, че има изявен фаворит. Иска ми се да се поставя в тази позиция. Всички са много опасни, а има други топ играчи, които не са високо поставени и може да се изправиш срещу тях още в началните кръгове. Това е положението - трябва да спечелиш тези мачове\", каза Димитров.", "date": "2018.08.14", "title": "Григор Димитров: Обичам всичко, което съпътства големия рок концерт"}
{"url": "https://offnews.bg/sviat/otkriha-martvo-3-godishno-dete-v-pustiniata-v-niu-meksiko-ubito-v-rit-686248.html", "text": "Тригодишно момченце е открито заровено в пустинята в Ню Мексико. Детето е било убито в ритуал за \"пропъждане на зли духове\".Момчето е син на арестувания преди дни Сирадж Уахадж, който обучавал деца за бъдещи извършители на масови убийства в училища из САЩ. 3-годишният Абдул-Гани Уахадж е открит близо до мястото, където са обучавани децата, съобщи Ройтерс, цитирана от БТА. Трупът на момчето е намерен три дни след полицейската операция, в която 11 деца бяха намерени в окаяно състояние, а петима възрастни, сред които и Уахадж, бяха арестувани по обвинение, че са издевателствали над тях. Сред задържаните са и три жени, които според полицията са майки на откритите 11 деца. На някои от децата, на възраст от 1 до 15 години, са били дадени оръжия, за да защитават бордея от евентуална операция на ФБР, е научил съдът, занимаващ се със случая.Едно от децата е разказало на следователите, че един от арестуваните възрастни му е обяснил, че 3-годишният Абдул-Гани Уахадж ще се завърне от отвъдното и ще посочи институции, които трябва да бъдат атакувани.\"Те са очаквали Абдул-Гани да възкръсне, за да им покаже от кои правителствени институции трябва да се отърват\", каза прокурор от окръг Таос. Други деца разказват, че смъртта му е била \"ритуал за прогонване на зли духове\" от него.Бащата на убитото дете, 39-годишният Сирадж ибн Уахадж, е син на известен мюсюлмански духовник в Ню Йорк. Той е обвинен, че е отвлякъл Абдул-Гани от дома на майка му в Атланта през декември.", "date": "2018.08.14", "title": "Откриха мъртво 3-годишно дете в пустинята в Ню Мексико, убито в ритуал за 'пропъждане на зли духове'"}
{"url": "https://offnews.bg/sviat/niama-postradali-balgari-pri-atakata-v-london-686250.html", "text": "Няма данни за пострадали българи в Лондон, където кола се вряза в минувачи пред сградата на парламента, съобщи Министерството на външните работи, позовавайки се на информация от посолството ни в британската столица. Инцидентът, за който се смята, че е умишлена атака, стана малко след 7:30 местно време. Двама души пострадаха. Шофьорът е задържан.Станцията на метрото Уестминстър е временно затворена, защото разследването продължава.Дипломатическото представителство на България във Великобритания следи ситуацията.Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството в Лондон: +44 20 7581 3144; +44 0 20 7584 9400.", "date": "2018.08.14", "title": "Няма пострадали българи при атаката в Лондон"}
{"url": "https://offnews.bg/sviat/po-marketingovi-prichini-pastarvata-v-kitaj-stana-siomga-686246.html", "text": "Китай въведе нови правила, позволяващи дъговата пъстърва, популярна още като сьомгова пъстърва, да бъде наричана сьомга.Властите позволиха на търговците да продават и опаковат пъстървата за вътрешния пазар, като изписват, че е сьомга.Промяната дойде, след като скорошно проучване показа, че от години около една-трета сьомгата в търговската мрежа и ресторантите всъщност е дъгова пъстърва. Нейното месо е с цвета на това на сьомгата - розово-оранжев - и потребителите лесно могат да бъдат заблудени.Властите са преценили, че вместо да се борят с тази практика, по-доброто решение е да я узаконят.Дъговата пъстърва е сладководна риба, докато сьомгата хвърля хайвера си в сладководни води, а след това мигрира към солени. На външен вид двете риби не си приличат, но и двете да с червеникавото месо.Новината предизвика и шеги сред потребителите, които пуснаха хаштаг #RainbowTroutBecomesSalmon (Сьомговата пъстърва става сьомга) в популярната социална мрежа Weibo. Те предлагат раците да бъдат \"повишени\" до омари, а езерата да се прекръстят на морета.Изследването за дългогодишната заблуда смути мнозина по здравословни причини. Сьомгата често се консумира сурова или пушена, което не е характерно за пъстървата, тъй като тя задържа повече паразити. Хората се притесняват дали не са яли сурова пъстърва и как оттук нататък ще са сигурни дали рибата е безопасна, ако я поръчат в заведение. Местната рибарска асоциация увери, че този вид пъстърва се отглежда в добри условия и място за тревога няма.", "date": "2018.08.14", "title": "По маркетингови причини: Пъстървата в Китай стана сьомга"}
{"url": "https://offnews.bg/obshtestvo/razdavat-bezplatno-mineralna-voda-v-sofia-dnes-686232.html", "text": "Заради горещините Столичната община организира раздаване на минерална вода от днес до 17 август.Водата ще се раздава безплатно до изчерпване на наличните количества от 13.30 часа.Организирани са три пункта: пред пилоните на НДК, на площадното пространство при храма \"Св. Неделя\", на Орлов мост - при езерото \"Ариана\" (близо до спирката). Водата e осигурена като дарение от бутилираща компания и ще бъде раздавана от служители на общината.", "date": "2018.08.14", "title": "Раздават безплатно минерална вода в София днес"}
{"url": "https://offnews.bg/obshtestvo/slanchevo-i-goreshto-dazhd-na-mesta-v-iugozapadnite-rajoni-686194.html", "text": "Днешният ден отново ще е слънчев и горещ, с максимални температури между 30 и 35 градуса, а в София - 29.Следобед над по-голямата част от страната ще се появи висока облачност, над югозападните райони - и средна, но само на отделни места там ще превали дъжд, показва прогнозата на Националния институт по метеорология и хидрология при БАН.Ще духа слаб, в Дунавската равнина и източните райони до умерен вятър от изток-югоизток.Над планините ще бъде слънчево, след обяд с висока, а над масивите от Югозападна България и средна облачност и на отделни места там ще превали слаб дъжд. Ще духа до умерен източен вятър. Максималната температура на височина 1200 метра ще е около 24°, на 2000 метра – около 17°.Над Черноморието ще бъде слънчево с до умерен източен вятър. Максималните температури на въздуха: 27–29°. Температурата на морската вода е 26–27°. Вълнението на морето ще бъде 2-3 бала.", "date": "2018.08.14", "title": "Слънчево и горещо, дъжд - на места в югозападните райони"}
{"url": "https://offnews.bg/obshtestvo/api-ogranichava-dvizhenieto-v-rajona-na-shiroka-laka-686191.html", "text": "Агенция \"Пътна инфраструктура\" ще ограничи движението по пътя Смолян - Стойките - Широка лъка в района на Широка лъка днес.То е в сила от 21 до 21:30 ч., а причината е провеждането на тържествена заря-проверка в памет на загиналите воини от селото.Необходимо е шофьорите да спазват пътната сигнализация и указанията на регулировчиците, пишат от АПИ в прессъобщение.", "date": "2018.08.14", "title": "АПИ ограничава движението в района на Широка лъка"}
{"url": "https://offnews.bg/dw/sp-shpigel-na-zlatnite-kupon-i-orgii-po-dobre-e-ot-majorka-686234.html", "text": "На „Златните\" германските купонджии са добре дошли, след като Майорка ги изгони. За това пише списание „Шпигел\" в края на обширната си титулна тема за сенчестите страни на туризма. Журналистите провели собствени разследвания в Прованс, в Цел ам Зее, в Порто, в Рим и в Амстердам. Ан-Катрин Незик посетила „Златните пясъци\", чиято цел, според нея, е да се превърне в Елдорадо за германските парти-летовници. За разлика от „Златните\", другаде по света на туристите вече гледат не като на благословия, а като на проклятие, което застрашава местната културна идентичност, пише „Шпигел\". Вместо \"Мале\", както германските парти-туристи наричат Майорка, сега на мода излиза \"Буле\", тоест - България. Ето и част от статията:„Напук на всичко, тях все още ги има: кътчетата и регионите, където туристите все още са добре дошли във времена, когато другаде не ги искат. И където никой не се възмущава от безкрайния купон и от пиянските им оргии.Даниел Стефанов се е изправил на един подиум, заклещен между улицата и плажа, и наблюдава тълпата, която се къпе в пяна. Неговите помощници са инсталирали две снежни оръдия край дансинга на „Мегапарк Долфин\": едно гигантско, шантаво парти-средище на открито, което Стефанов основал заедно със свои бизнес-партньори на „Златни пясъци\" в България. Пяната се точи като сурово козуначено тесто от едното оръдие върху главите на купонясващите туристи, другото пък плюе фини сапунени облачета.\"Златните\" – твърда цел за германски купонджииДаниел Стефанов постепенно се приближава до целта си: да превърне „Златните пясъци\" в твърда цел за германските летовници- купонджии, в алтернатива на „Ел Аренал\" и „Плая де Палма\" (на Майорка – бел. ред.).Преди 15 години Стефанов и неговият партньор Сава Даритков отвориха дискотеката на открито „Мегапарт Долфин\" в „Златни пясъци\" – няколко басейна, обградени от дансинг. Преди осем години към това се добави и „Партищадл\", където изпълняват германски шлагери, а половин литър бира струва две евро.Стефанов и Даритков са инвестирали много в своята визия. Започнали да внасят бяла бира от Германия, наели и певци, които иначе гастролират на Майорка. Тръгнали и „разпенените\" купони. Срещу 20 евро всеки вторник и всяка събота се предлагат коктейли по избор в продължение на цял час и пяна в изобилие от оръдията.За двамата настоящият сезон върви по-добре от когато и да било. Най-напред в началото на лятото от Германия дойдоха абитуриентите, после футболните отбори и клубовете по боулинг. Жени, но най-вече мъже на около 20-25 години, които – според собствените им признания – разбират отпускарското щастие в рамките на три думи: слънце, плаж и запой. И до края на септември ще е все така, надява се Даритков. Той държи да добави и още нещо важно: „Ние се радваме на гостите.\"\"Златните пясъци\" са не само по-евтиният, но и по-добрият \"Балерман\"Това изречение придобива нов смисъл, откакто истинският „Балерман\" (култово място на Майорка – бел. ред.) взе да се отчуждава от купонясващите маси. Майорка вече не желае да бъде парти-остров и забрани както пиянските оргии, така и секса на плажа. Затова новото послание гласи: „Златните пясъци\" са не само по-евтиният, но и по-добрият „Балерман\".Никлас, Марвин и Марсел седят на бара в „Мегапарк Долфин\" с чаши в ръка: водка с аромат на праскови. На светлозелените им тениски е изписано мотото на миналогодишната им ваканция: „Мале. Кофи за всички. Всички за Мале.\" Били на Майорка с компания от десетина души. Но новите предписания там ги насочили тази година към България, разказва 24-годишният автомонтьор Никлас. В „Ел Аренал\" видели как полицията пристига с цели три патрулки, когато летовници нарушили забраната и със сламки пиели Сангрия от кофа на плажа. Това, според тях, вече било прекалено.„На „Златните пясъци\" е съвсем друго. Тук изобщо няма местни жители, които биха се оплакали от данданията\", се казва в заключение в репортажа на сп. „Шпигел\".Б. ред. - Статията е на .", "date": "2018.08.14", "title": "Сп. Шпигел: На Златните - купон и оргии. По-добре е от Майорка"}
{"url": "https://offnews.bg/kultura/preporachvame-vi-alternativen-i-indi-rok-v-majmunarnika-686042.html", "text": "Едно интересно парти привлича вниманието тази вечер: музикална селекция на музиката на едни от най-знаковите алтернативни и инди рок банди.Тази вечер от 20.30 часа в Маймунарника в Борисовата градина ще чуем песни на Queens of The Stone Age, Foo Fighters + The Strokes, Muse, Radiohead, Royal Blood, Eagles of Death Metal, Nirvana, Arctic Monkeys, A Perfect Circle, Nine Inch Nails и други, селектирани в сет от Neu Events: Vladi Mer.Входът е свободен, а повече информация ще откриете .", "date": "2018.08.14", "title": "Препоръчваме ви: Алтернативен и инди рок в Маймунарника"}
{"url": "https://offnews.bg/temida/prokuraturata-obvini-benchev-za-ukrivaneto-na-mitio-ochite-686236.html", "text": "Прокуратурата предяви обвинения на общинския съветник Бенчо Бенчев за това, че помогнал на Димитър Желязков - Митьо Очите да се укрие от наказателно преследване.От Районната прокуратура – Бургас съобщиха, че в периода от 02.08.2018г. до 04.08.2018 г. в Република Гърция и Република Турция Бенчев е помогнал на обвиняемия Желязков да избегне наказателно преследване, без да се е споразумял с това лице, преди да е извършило самото престъпление.На Бенчо Бенчев е предявено обвинение и за това, че на 05.08.2018 г. в гр. Бургас, държал боеприпаси без да има разрешително за това – престъпление по чл. 339, ал.1 от НК.За укривателство Бенчев може да получи до пет години затвор, а за незаконното държане на боеприпаси - до 8 г. затвор.На Бенчо Бенчев е наложена мярка за неотклонение „парична гаранция“ в размер от 50 000 лв. Наложена му е и мярка за процесуална принуда „забрана за напускане пределите на страната“.", "date": "2018.08.14", "title": "Прокуратурата обвини Бенчев за укриването на Митьо Очите"}
{"url": "https://offnews.bg/kultura/kuinta-do-mocho-ot-geto-do-tcentar-na-izkustvoto-686202.html", "text": "Куинта до Мочо е един от многото проекти за социални жилища в Лисабон. Сградите в гетото са построени евтино и бързо през 90-те години и жителите са откъснати от града заради липсата на обществен транспорт. Високата безработица и лошите условия за живот са част от проблемите, наред с високата престъпност.През 2014 година общината създава проект за социализиране на квартала и кани шестима творци да изрисуват 94 стени на сгради в квартала. Целта е била да мястото да се превърне в атракция за туристите и така жителите да бъдат приобщени към столицата на Португалия. Какъв е резултатът показва репортаж на в. The Independent.Събитието продължава 3 дни и въпреки че проектът вече не е активен, местните жители продължават да организират туристически обиколки.„Кварталът се промени заради стичащите се туристи. Те идват да видят изкуството и научават повече за нас. Така си върнахме обратно нещо, което беше загубено в тази общност – самоуважение“, разказва Кали, местен жител с корени от Ангола.Той обяснява, че обиколките са помогнали за намаляване на престъпността. „Когато в престъплението участват имигранти, полицаите не искат да дойдат. Но когато са намесени външни лица, са тук за пет минути“, разказва Кали. Така присъствието на чужденците направило полицаите по-отзивчиви към сигналите.Самите произведения са разнообразни. Варират от реалистични портрети до сюрреалистични картини. В квартала е направена и огромна скулптура на птици, изработена от изхвърлени автомобилни части, прикрепени към сграда. Много от поизведенията са създадени съвместно с общността. Една от стените е изрисувана заедно с деца от местното училище. Друга е боядисана, за да изглежда като изхвърлена картонена кутия и представлява отношението на Европа към имигрантите.Кали разказва, че следващата цел е да се привлекат различни предприемачи, за да развият туризма.„Тук живеят четири различни африкански общности. Всички те имат свои традиции и заедно създаваме собствената си уникална култура. Надяваме се да продължим да се развиваме творчески“, добавя той.", "date": "2018.08.14", "title": "Куинта до Мочо: От гето до център на изкуството"}
{"url": "https://offnews.bg/sviat/sreshtata-na-varha-mezhdu-dvete-korei-shte-se-sastoi-na-12-ili-13-sept-686237.html", "text": "Срещата на върха между двете Кореи ще се състои на 12 или 13 септември в Пхенян, заяви днес съветник на южнокорейския президент, цитиран от БТА.Вчера двете страни се договориха за нова среща на високо равнище, но съобщиха само, че тя ще се състои идния месец в севернокорейската столица.На 27 април южнокорейският президент се срещна със севернокорейския лидер Ким Чен-ун в Панминчжон, в демилитаризираната зона между двете страни. Това бе историческа, първа по рода си среща от 10 години, на която бе подписана декларация за мир, благоденствие и обединение на Корейския полуостров.След това Мун и Ким се срещнаха отново в Панминчжон на 26 май.Южнокорейският министър на външните работи Кан Кьон-уа е запознала днес държавния секретар на САЩ Майк Помпейо с резултатите от вчерашните преговори между делегации на Сеул и Пхенян в пограничния населен пункт, съобщи агенция Йонхап.Кан и Помпейо са разговаряли по телефона.Вчера в Панминчжон двете Кореи се договориха за нова среща на върха по някое време през септември в рамките на прилагането на споразумението, подписано през април, припомня Йонхап.Агенцията отбелязва, че това е станало на фона на засилващите се спекулации, че преговорите за денуклеаризиране на Корейския полуостров са попаднали в задънена улица. Според наблюдатели Сеул настоява за скорошна среща на върха в Пхенян, за да бъде намерен изход от ситуацията и Северът да продължи по пътя на закриването на ядрената си програма.", "date": "2018.08.14", "title": "Срещата на върха между двете Кореи ще се състои на 12 или 13 септември"}
{"url": "https://offnews.bg/evropa/43-obsht-spad-na-migrantskite-pototci-kam-es-no-i-rast-s-3-4-na-vlez-686233.html", "text": "Голям общ спад на мигрантските потоци през четирите основни маршрута към Европейския съюз отчете европейската агенция за гранична и брегова охрана Фронтекс. Въпреки това има сериозно увеличение на преминалите сухоземните граници с Турция, предупреждава агенцията.Тя не уточнява дали увеличението на броя преминали нелегални мигранти е през България или през Гърция.За първите седем месеца на 2018 г. нелегалните пресичания на границата през четирите основни маршрута към Европейския съюз са с 43% по-малко от миналата година, основно благодарение на намалението на мигрантския натиск към централносредиземноморския маршрут.Общият брой на преминалите границата на ЕС е около 73 500. През юли те са били с 18% под направените същия месец на 2017 г. - близо 14 900.Западно Средиземноморие23 100 мигранти са използвали западносредиземноморския път, за да стигнат до ЕС. Те са повече от два пъти повече от миналата година.Достигналите бреговете на Испания са четири пъти повече спрямо м. г. - близо 8000. Най-много мигранти са влезли в страната от Мароко, Гвинея и Мали.Западносредиземноморския път са използвали над 3/4 от пристигналите от Субсахарска Африка.Източно СредиземномориеПрез юли броят на нелегалните мигранти, използвали източносредиземноморския път, е около 4000 - с около 17% по-малко от юни. Намалението тук е причинено от факта, че \"през последните месеци все повече мигранти пресичат сухоземните граници с Турция\", пишат от Фронтекс. Общият им брой през първите седем месеца е нараснал с 3/4 до около 29 500, съобщава още службата.По този път идват най-много хора от Сирия и Ирак, показват данните за седеммесечието. Афганистанската група е най-многобройната през юли.Централно СредиземномориеБроят на мигрантите, пристигнали в Италия чрез централносредиземноморския път през юли са намалели до около 1900, с 83% спрямо 2017 г.Общият брой на мигрантите по този път през първите 7 месеца на 2018 г. е спаднал приблизително на 18 200, с 81% под броя им през същия период на 2017 г.През него пристигат най-много тунизийци и еритрейци - общо те са повече от 1/3 от засечените мигранти.Западни БалканиОсновният миграционен маршрут в Западните Балкани - от Сърбия до Унгария и Хърватия - продължава да се използва от малък брой нелегални мигранти, се отбелязва Фронтекс. Въпреки това успореден маршрут през Албания, Черна гора и Босна и Херцеговина, както и от Сърбия към Босна и Херцеговина, изпитва все по-голям миграционен натиск.", "date": "2018.08.14", "title": "43% общ спад на мигрантските потоци към ЕС, но и ръст с 3/4 на влезлите по суша през Турция отчете Фронтекс"}
{"url": "https://offnews.bg/112/samo-ot-nachaloto-na-avgust-36-tezhko-postradali-ot-gazovi-butilki-v-686240.html", "text": "Цели 36 тежко пострадали при инциденти с газови бутилки са приети в Клиниката по изгаряне на \"Пирогов\" от началото на август. За първите 13 дни приетите за лечение за 35, а рано тази сутрин е приет още един мъж, пострадал в чужбина и дошъл за лечение тук, съобщават от болничното заведение.Началникът на клиниката доц. Мая Аргирова уточнява, че пострадалите са млади хора до 50 г. Всички пациенти са с обширни, дълбоки изгаряния, които обхващат цялото тяло. 16 от пациентите са с над 20% изгаряния и инхалационни травми, а останалите имат между 5 и 15% изгаряния.Сред настанените в клиниката има и семейство - мъж, жена и дете, които са пострадали при възпламеняване на газовата инсталация на колата им.Лечението на всички пациенти налага поредица от пластично-възстановителни операции.", "date": "2018.08.14", "title": "Само от началото на август: 36 тежко пострадали от газови бутилки в 'Пирогов'"}
{"url": "https://offnews.bg/sviat/koj-e-naj-dobriat-grad-za-zhiveene-v-sveta-prez-2018-686238.html", "text": "Виена е най-добрият град за живеене в света според тазгодишното издание на класацията на \"Икономист Интелиджънс Юнит\".Австрийската столица изпревари австралийския град Мелбърн, който остана втори и е бил носител на титлата \"най-добър град за живеене\" седем поредни години. За първи път европейски град е на чело на годишната класацията. Тя е изготвена върху различни фактори като политическа стабилност, престъпност, образование и достъп до здравеопазване.В Топ 10 има още два австралийски града - Сидни и Аделаида.На дъното на класацията от 140 града са разкъсания от войната Дамаск (Сирия), Дака (Бангладеш) и Лагос (Нигерия).Първите 10 позиции изглеждат така:1. Виена, Австрия2. Мелбърн, Австралия3. Осака, Япония4. Калгари, Канада5. Сидни, Австралия6. Ванкувър, Канада7. Токио, Япония8. Торонто, Канада9. Копенхаген, Дания10. Аделаида, АвстралияНай-голям напредък от всички европейски градове има Манчестър, който се изкачва с 16 места до 35-то. ", "date": "2018.08.14", "title": "Кой е най-добрият град за живеене в света през 2018?"}
{"url": "https://offnews.bg/obshtestvo/sv-mihej-ukazva-miastoto-kadeto-shte-se-rodi-spasiteliat-686208.html", "text": "Църквата почита днес Св. пророк Михей. Той произлизал от племето Юдово и живял във времето на пророк Исаия (VIII-VII в. пр.Хр.). Подобно на Исаия и той призовал развратилия се народ към покаяние и му напомнял безбройните Божии благодеяния.\"Народе Мой, какво аз ти сторих и с какво те отегчих?\", викал пророкът от името на Господа. И още: \"Аз те изведох от Египетската земя и от дома на робството те освободих... Възвестено ти бе в какво се състои доброто и какво иска от тебе Господ: да изпълняваш закона и да обичаш добродетелта и смирено да ходиш с твоя Бог\".  След като посочва бедствията, на които ще бъдат подложени всички, които са забравили Господа, св. пророк Михей предсказва времената на благост и мир, когато ще се яви Спасителят:\"От Сион ще излезе закон и слово Господне – от Йерусалим\". Той указва и мястото, гдето ще се роди Спасителят. ", "date": "2018.08.14", "title": "Св. Михей указва мястото, където ще се роди Спасителят"}
{"url": "https://offnews.bg/na-tozi-den/roden-e-edin-ot-trite-lebeda-na-andersen-datskiat-fizik-oersted-686201.html", "text": "На днешната дата е роден Ханс Кристиан Оерстед, един от най-изявените учени на 19 век, открил връзката между електричеството и магнетизма - явление, на което се основават повечето съвременни технологии - от електродвигателите до радиото и телевизията.Съименникът му Ханс Кристиан Андерсен го е направил герой на една своя приказката \"Лебедовото гнездо\"(Svanereden).В приказката се споменават три лебеда, последният от които дал криле на мислите, сплитайки проводи, които преминават от страна в страна по цялата Земя, а думите обикалят Земята със скоростта на мълния. Тези думи са за датския физик Ханс Кристиан Оерстед.Той е бил разностранен учен: философ, химик, фармацевт. На Оерстед Университета на Копенхаген дължи научната си школа по физика. Сто години по-късно семената, засети от Оерстед, дават плод: в същия университет учи Нилс Бор.Ханс Кристиан Оерстед влиза в историята на науката като откривател на магнитния ефект на електрическия ток. През 1820 г. по време на лекция, докато приготвял материалите за експеримента си, случайно доближил компас до проводник, по който течел ток, а стрелката на компаса се завъртяла към проводника. Откритието на Оерстед го направило известен физик и национален герой. В негова чест единицата за напрегнатост на магнитното поле е наречена оерстед.", "date": "2018.08.14", "title": "Роден е един от трите 'лебеда' на Андерсен - датският физик Оерстед"}
{"url": "https://offnews.bg/futbol/turski-klub-vadi-seriozni-pari-za-despodov-686241.html", "text": "Сериозен турски клуб от елита на южната ни съседка проявява засилен интерес към звездата на ЦСКА Кирил Десподов, информира “Меридиан Мач”.Емисари на въпросния клуб са гледали няколко пъти на живо изявите на крилото от началото на сезона. Те са останали впечатлени от качествата му и е много вероятно до края на месец август да се стигне до сделка. От нея се очаква в касата на клуба от “Българска армия” да влязат няколко милиона евро.На този етап от ЦСКА не са водили сериозни разговори за продажбата на Десподов, който преподписа до 2022 година, но до тях вероятно ще се стигне след евентуално отпадане от Лига Европа.21-годишният футболист прави отличен сезон, а в неделя асистира и за двата гола на бразилеца Мауридес срещу Славия. През последните месеци се говори за интерес към Десподов от страна на Олимпиакос, Легия Варшава и Партизан Белград.В четвъртък ЦСКА излиза в Копенхаген в реванша от третия предварителен кръг на Лига Европа. Първата среща в София завърши с успех на датчаните с 2:1.", "date": "2018.08.14", "title": "Турски клуб вади сериозни пари за Десподов"}
{"url": "https://offnews.bg/obshtestvo/12-chasa-bez-voda-v-golemi-chasti-ot-boiana-i-kniazhevo-686167.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Подмяна на уличен водопровод на ул. „Даскал Стоян Попандреев“ в кв. „Бояна“ налага спиране на водоподаването от 09:00 до 21:00 часа на:- кв. „Бояна“ - ул. \"Радецки\" ул. \"Кумата\" ул. \"Севастократор Калоян\", ул. \"Скакавица\", ул. \"Герганица\", ул. \"Васил Чекеларов\", ул. \"Балканска война\", ул. \"Саша Попов\", ул. \"Панорамен път\", ул. \"Проф. Н. Державин\", ул. \"Елша\", ул. \"Явор\", ул. \"Горска теменуга\", ул. \"Калинка\", ул. \"Ак. Михаил Арнаудов\", ул. \"Витошки бор\", бул. \"Цар Борис III\", ул. \"Синята скала\", ул. \"Морени\", ул. \"Планинец\", ул. \"Прохлада\", ул. \"Маринковица\", бул. \"А. Пушкин\", ул. \"Симеон Радев\", ул. \"Габровница\", ул. \"Околовръстен път\", ул. \"Даскал Ст. Попандреев\", ул. \"Радецки\", ул. \"Синята скала\" от бул. \"Цар Борис III\" до ул. \"Ак. Михаил Арнаудов\", ул. \"Десислава\" от ул. \"Църковна \" до ул. \"Герганица\";- кв. \"Княжево\" - ж. п. София - Перник, ул. \"Дъбрава\", ул. \"Дивна\" ул. \"Княжевска\", ул. \"Кореняците\", ул. \"Звездица\", ул. \"Войводина могила\", ул. \"Люлински път\", бул. \"Цар Борис III\",ул. \"Кавак\", ул. \"Войнягово\", ул. \"Петко войвода\"; вилна зона \"Килийте\" - ул. \"Ак. Михаил Арнаудов\", ул.\"721\", ул. \"722\", ул. \"601\", ул. \"10-ти километър\", бул. \"Цар Борис III\" до бензиностанция OMV; кв. \"Горна баня\" - зоната между улиците- Ж. П. линията София-Перник, ул. \"Ехо\", ул. \"Извора\", ул. \"Топло изворче\", ул. \"Вечерница\", бул. \"Никола Петков\", ул. \"Георги Богоровски\", ул. \"Планиница\", ул. \"Перуника\", ул. \"Лотос\", ул. \"Гръсниче\", ул. \"Урал\", ул. \"Градище\", ул. \"Синьото езеро\", ул. \"Дон\", ул. \"Подлозище\", местност \"Подлозище\", Ж. П. линията София Перник, ул. \"Валозите\". Във връзка с подмяна на уличен водопровод на ул. „Поручик Григорий Загорски“ в жк. „Люлин“ 5, се налага спиране на водоподаването от 10:00 до 22:00 часа на блокове с номера: 368, 369, 370, 371, 464, 502, 504, 505, 506, 507, 508, 509, 510, 511, 512, 513, 522, 523, 523П, 524, 525, 526, 527, 528, 529, 531, 532, 533, 541, 545, 546, 561, 562, 563, 564, 565 и бул. „Д-р Петър Дертлиев“ от ул. „Кап. Иван Златев“ до бул. „Добринова скала“, ул. „Ицках Грациани“ от ул. „Филиповско шосе“ до бул. „Захари Стоянов“, ж.к. „Филиповци“ и кв. „Филиповци“.Монтаж на кран на ул. „Св. Петка“ във вилна зона „Манастира“ на с. Бистрица налага спиране на водоподаването от 09:00 до 16:00 часа на вилна зона „Косанин дол“, вилна зона „Беликата“, вилна зона „Батийница“, вилназона „Бяла нива“, вилна зона „Градище“.Реконструкция на уличен водопровод на ул. „Резбарска“ в жк. „Хаджи Димитър“ налага спиране на водоподаването от 09:00 до 21:00 часа на ул. \"Макгахан\", ул.“Острово\", ул. \"Първа Българска армия\", ул. \"Резбарска\", ул. \"бул. Данаил Николаев\", ул.“Владайска река\" и ул. \"Медникарска\". Заради подмяна на сградно водопроводно отклонение на ул. „Бесарабия“ в кв. „Васил Левски“, се налага спиране на водоподаването от 09:00 до 16:00 часа на ул. „Витиня“, ул. „Рилска обител“, ул. „Стоян Попов“, бул. „Ботевградско шосе“. ", "date": "2018.08.14", "title": "12 часа без вода в големи части от Бояна и Княжево"}
{"url": "https://offnews.bg/futbol/bdzh-otpadna-ot-imeto-na-kultovia-otbor-lokomotiv-bdzh-686239.html", "text": "Култовият отбор на Локомотив БДЖ вече официално смени името си. От новия сезон тимът вече ще се казва Локомотив 2016. Това съобщи играещият старши треньор Юли Петков пред “Витоша нюз”.Амбицията на ръководството е да се обиграват талантливи юноши, които да пробият впоследствие в професионалния футбол. Основно попълнение ще бъдат възпитаници на ДЮШ на Локомотив (Сф), предимно от набор 1999, но ще има и по-млади момчета.Иначе гръбнакът на четвъртодивизионния Локомотив от миналия сезон се запазва. Сигурен напускащ на този етап е само халфът Христо Стамболийски. “Железничарите” ще участват в АОГ – Север. Домакинските си срещи отново ще играят в Требич.Легендарен център-нападател на супераматьорския отбор е изпълнителният директор на БДЖ Владимир Владимиров.Още през януари след разкрития, че в жп превозвача се водят на заплата хора само за да ритат коженото кълбо в четвърта дивизия, транспортният министър Ивайло Московски нареди Локомотив БДЖ да бъде закрит. Това не се случи, а в колективния трудов договор дори бе записано изрично, че компанията ще продължи да насърчава железничарския футбол.Въпреки усилията на Владимиров, който преди да се осъзнае като гербер бе лидер на комсомола на БСП, Локо БДЖ не успя да пробие в по-горно ниво на футболното ни първенство. Жп футболистите загубиха битката за промоция във В група в неравна битка с колоси на играта с топка като \"Вихър\"- Требич, \"Спартак 1933\" - Подгумер и \"Надежда\" - Доброславци. Таранът на Локо-БДЖ Владимир Владимиров гледа отблизо как момчетата от истинското ЦСКА 1948 ги попиляват на терена. Железничарският отбор загуби с 0:7 срещу армейците.", "date": "2018.08.14", "title": "БДЖ отпадна от името на култовия отбор Локомотив БДЖ"}
