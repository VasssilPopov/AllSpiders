{"url": "https://offnews.bg/politika/pravnata-komisia-v-ns-othvarli-vetoto-na-prezidenta-za-tajnite-aresti-695566.html", "text": "Правната комисия в парламента отхвърли ветото на президента Румен Радев върху последните промени в Наказателния кодекс, с които се дава възможност за отлагане до 48 часа на уведомяването при задържане на лице, както и задържани непълнолетни лица да бъдат в неизвестност за техните родители в срок до 24 часа.10 от депутатите в комисията гласуваха \"за\" повторно приемане на текстовете, а 6 - депутатите от БСП, подкрепиха мотивите на Радев. Във ветото си президентът акцентира, че \"без да е очертан кръгът на лицата и на конкретните престъпления, за които може да се отлага уведомяването, се открива възможност за непропорционално засягане на права и се създава риск изключението да се превърне в правило.\"От министерство на правосъдието защитиха промените.Депутатите в комисията, които гласуваха \"за\" повторно приемане на текстовете, се аргументираха, че последните промени в Наказателния кодекс следват стриктно европейска директива.Президентското вето ще бъде гласувано в пленарна зала утре.", "date": "2019.01.15", "title": "Правната комисия в НС отхвърли ветото на президента за тайните арести"}
{"url": "https://offnews.bg/politika/borisov-razgovaria-po-telefona-s-libijskia-premier-zaradi-zadarzhania-695574.html", "text": "Министър-председателят Бойко Борисов проведе телефонен разговор с либийския си колега Файез Сарадж. Двамата обсъдиха казуса със задържания в България кораб \"Бадр\", съобщава правителственият пресцентър.Премиерът на Либия е благодарил на Бойко Борисов и на българското правителство \"за тяхната навременна намеса и демонстрираното желание казусът да приключи с положителен за двете страни край.\" Пред българския министър-председател Файез Сарадж е подчертал, че \"благоприятният развой на събитията ще даде много силен знак за бъдещото сътрудничество между България и Либия.\"Премиерът Сарадж е на мнение, че \"положителното решаване на казуса с кораба ще даде допълнителен импулс на двустранните и икономическите отношения между двете държави.\"Премиерът на Либия е приел поканата на министър-председателя Бойко Борисов да посети България в най-скоро време.\"Двамата премиери се разбраха да бъдат гарант за развитието на икономическите отношения и български фирми отново да стъпят на либийския пазар\" - съобщават още от правителствения пресцентър.", "date": "2019.01.15", "title": "Борисов разговаря по телефона с либийския премиер заради задържания в България кораб Бадр"}
{"url": "https://offnews.bg/politika/dve-parlamentarni-komisii-podkrepiha-predlozhenieto-kabinetat-da-prego-695569.html", "text": "Комисията по отбрана и Комисията по бюджет и финанси в парламента подкрепиха днес предложението за възлагане на правителството да проведе преговори със Съединените американски щати за придобиване на нов тип боен самолет за Военновъздушните ни сили.Против решението гласуваха БСП и „Воля“. Очаква се утре мандатът на правителството за започване на преговори със САЩ да бъде гласуван в пленарна зала.Комисията по отбрана подкрепи предложението кабинетът да не се ограничава във финансовата рамка от 1,8 млрд. лв.Имаме оферта, която надхвърля гласуваната сума от 1,8 млрд. лв. Отклонението може да бъде максимум до тази сума. Но аз съм убеден, че сумата, която ще бъде в повече, няма да бъде максимума на това, което сме получили като първоначално предложение, заяви министърът на отбраната Красимир Каракачанов.От БСП твърдят, че по техни изчисления необходимите пари ще са 2,5 милиарда лева.Същевременно министърът на отбраната Красимир Каракачанов заяви след вота в Комисията по отбрана, че няма възможност Швеция и Италия - отпадналите участници в конкурса за нов тип боен самолет за Военновъздушните ни сили, да заведат арбитражно дело заради променените параметри на конкурса.", "date": "2019.01.15", "title": "Две парламентарни комисии подкрепиха предложението кабинетът да преговаря със САЩ за F-16"}
{"url": "https://offnews.bg/koloezdene/koloezdachi-zapisaha-rap-parche-695576.html", "text": "Казахстанският професионален колоездачен клуб Астана направи атрактивно представяне на отбора си за новия сезон, който вече стартира в Австралия. Велоасовете влязоха в ролята на рапъри, като записаха специално парче.То е с доста модерно звучене, като в него се редуват наред с речитативите и изрази като \"скр-р-ра\" и \"гр-р-ра\" и други подобни.В парчето се редуват речитативи на английски и испански, тъй като отборът има интернационален състав. Със сигурност Астана заяви сериозни амбиции за предстоящия сезон.", "date": "2019.01.15", "title": "Колоездачи записаха рап парче"}
{"url": "https://offnews.bg/nashite-avtori/duel-v-pisma-h-dobrite-vremena-praviat-slabi-mazhe-slabite-mazhe-pra-695568.html", "text": "Не мисля, че някой, който е с всичкия си, може още да поддържа мантрата, че ЕС предотвратява нова война в Европа. Аз вярвам и зная, Евгений, че ти положително все още си с всичкия си, затова единственото обяснение, което ми остава е, че просто не си искрен. Инвестирал си твърде много време, четене, писане, говорене - да кажем биографичен ресурс - в тази теза, затова вече не можеш да се отвърнеш от нея, дори когато реалността видимо те опровергава.Аз се надявам никога да не се окажа в подобна ситуация. Това усещане за неискреност ми пречеше да ти напиша писмо през последния месец. То е като с любовта или музиката, ако не е автентично, вършенето му се превръща в тежест. Осъзнах обаче, че аз съм млад и имам щастието да бъда буквално вчерашен в тези времена, когато биографията тегли хората надолу като воденичен камък, вързан за шията им. Това е моето най-голямо предимство, най-ценното ми качество, заради което ме канят да пиша и да говоря навсякъде. Аз съм най-обогатен от нещата, които не съм. Същото е било и с теб някога. Дават ми думата не защото съм много умен, а дори и да бях, това щеше да е чисто съвпадение. Дават ми я, защото никой не ме познава, защото съм млад и крия в себе си неограничени възможности; мога все още да се превърна във всичко и всеки мой доброжелател се надява да стана онова, което на него ще му хареса, на него ще му послужи. Е, смятам сега да използвам необременената си младост, за да говоря искрено, защото след някое и друго десетилетие, когато консерватизмът победи, установи се и започне да гние, когато неговите меркелици, юнкеровци и макроновци наложат изкуфялото си, цинично управление, аз може вече да не съм в позиция да казвам истината.Европейският съюз не е никаква мироопазваща институция. Това е било идеята на мъжете, които са основали Общностите в началото - мъже като Аденауер, Шуман, Спинели и дьо Гол, които са лежали в арести, били са разпитвани и претърсвани от гестаповци, водели са правителства в изгнание и изобщо са знаели какво означава политиката. Знаели са, че истината не се отстоява, а се излежава, както казва Солженицин. Изпитали са на своя глава смъртната опасност, която неизменно носи участието в политиката. Няма ли опасност за живота ти, значи това с което се занимаваш не е политика, а нещо друго. Днешните европейски политици нямат нищо общо с онези мъже. Те паразитират върху постиженията на своите предшественици и кръвта на своите бащи. Шарл дьо Гол е бил последният истински политик в Европа, последният от онова поколение и затова последният способен да запълни гигантската празнина с форма на крал, която зее днес във Франция. Днешните ни европейски лидери, отгледани в мирни времена, изнежени от удобствата на икономическия напредък и уникалния шанс да могат да се занимават с политика без да залагат главата си за това, не могат опазят никакъв мир. Прекалено са безобидни, за да прибере някой сабята си, респектиран от тяхното присъствие. Путин не ги взе насериозно, когато анексира Крим, британците не ги взеха насериозно когато гласуваха за Брекзит, а ислямските терористи хич не ги е страх от тях. За да пазиш мира, първо трябва да те взимат много насериозно.Съюзът сега е една административно-съдебна псевдодържава. Казвам административно-съдебна, защото суверенните решения в нея се взимат от чиновниците и от съдиите. Чиновници организираха нелегалната Тройка - ЕЦБ, ЕК и МВФ - която да преговаря с Гърция за дълга (още не си ми отговорил как съществуването на Тройката се вписва в концепцията за върховенство на правото); а съдиите от Люксембург решиха миналия месец, че те и само те могат да преценят дали Великобритания или друга държава в хипотезата по чл. 50, може да оттегли процедурата и да се върне (същинско съдебно нормотворчество, което не е основано на никакъв закон, но дава безпрецедентна политическа власт на СЕС).Представителите в парламента имат формалната роля да гласуват директивите и регламентите, за да валидират от наше име решенията на чиновниците и съдиите. Те всяка седмица гласуват по безброй нови законови текстове и е невъзможно някой от тях да бъде наистина в течение със собствената си работа. В течение са експерите в комисиите, генералните директори в ЕК и разбира се - лобистите. Самите наши представители, на които сме делегирали своя безценен суверенитет, наподобяват царски регент (настойник), който окован и упоен, подписва с вързани очи указите, които му се бутат. Той е нужен на онези, които в действителност упражняват властта, само заради своя подпис - подписът, който утвърждава всеки “апокрифен акт на суверенитет” и го превръща в легитимен, демократичен закон. В този си съдебно-административен вид, в който суверенитетът се упражнява апокрифно, в който работата на народните представители е сведена до подписването на документи на конвейер, Съюзът не е и не може да бъде мироопазваща институция. Той е просто легален форум, на който икономическите елити се договарят помежду си, а депутатите подписват резултатите от договарянето. Днешните наши парламентьори са станали нотариуси, които с държавна сила скрепяват сделките между бизнес лобитата. Френските земеделци, немските индустриалци, британските финансисти - всички ползват нашия парламент за нотариална заверка.Не ме разбирай погрешно, аз не им се гневя. Бизнесът трябва да върви, по един или друг начин това винаги ще става. Но появи ли се чрезвичайната ситиация, която изисква политически мерки, политически инстинкти, тази нотариална кантора не може да защити интереса на европейските граждани, не може да опази реда. Бакалската пресметливост няма да ни защити от Путин и Ердоган, нито ще ни предпази от ислямския радикализъм. Тя дори няма да ни преведе през четвъртата индустриална революция, въпреки всичките си технократични претенции (Юнкер ползва нокиа с копчета, за Бога). Тези политици не само не са пазители на реда, ами те със своята безобидност и наивност, по-скоро представляват предпоставка за война. Да кажеш, че настоящият ЕС е гарант за мира е като да кажеш същото за Ваймарска Германия.“Концепциите на борба и конфликт”, проповядвани от “войнствено настроени германски философи като Маркс и Шмит” (мигар твоят любим Хегел не е праотец на техните идеи) не са измислени за забавление на войнолюбците, фашистите и другите кошмарни сънища на Юнкер. За разлика от НПО учените, които “докато анализират реалността, всъщност я конструират” (нали така беше), тези философи описват каквото виждат, независимо дали им харесва. Конфликтът и войната са неотделими от нашето битие. Най-опасни са онези хора, които си затварят и ни затварят очите за този факт; най-много войни са предизвикани от малодушие и отлагане на важни решения; от посредствени безобидни душици, които не са имали силата да пуснат малко кръв навреме.Сега моето поколение из цяла Европа ще трябва да носи кръста на малодушието и кабинетната безобидност на днешните управници. Не се притеснявай - нито ти, нито Юнкер ще трябва да нарамвате оръжие, когато Франция се превърне в Босна. Tази работа ще свършат младите и те ще вкусят от горчивата тайна, която е била забравена от европейския свят след смъртта на дьо Гол.", "date": "2019.01.15", "title": "Дуел в писма Х: Добрите времена правят слаби мъже, слабите мъже правят лоши времена, лошите времена правят силни мъже"}
{"url": "https://offnews.bg/nashite-avtori/nedovarsheni-razgovori-s-katrin-695572.html", "text": "„Какво правиш” – попита ме Катрин в последния ни разговор по телефона. Опитвах се да приготвя туршия по една бърза рецепта, открита в интернет и Катрин възкликна, че точно това тя най-много желае от месеци – да реже морковчета, зеле, карфиол. „Действа толкова успокояващо” – гласът й звънтеше, както винаги звънти гласът на Катрин, можеш да усетиш усмивката, светлината на възторга й, зареждащата енергия на съпричастността.Тогава не знаех, че за последен път я чувам. Беше денят на Света Екатерина. Катрин обичаше името си. Тя беше дете на слънцето, излъчваше и фокусираше любов. Обичаше семейството си. Обичаше живота, срещите със смислени хора, новите идеи и проекти.Нобеловият лауреат и наш сънародник Елиас Канети пише, че доминиращото чувство, когато сме изправени пред смъртта - дори на най-близък за нас човек, е усещането, че ние сме надживелите. Но дори в отвъдното Катрин Бинбашиева ми изглежда по-витална и истинска от много от нас, надживелите, думите й продължават да ме следват, изплуват спомени и нейни наблюдения, които провокират към размисъл.През последните месеци Катрин беше една от т.нар. здравни емигранти. Нае квартира в Германия, защото изгуби вяра в нашата здравна система. „Тук съм спокойна, всичко тук те кара да се отпуснеш и да повярваш, че наистина се грижат за теб”, каза ми. В клиниката в Хамбург една медицинска сестра, източно-европейка, й споделила, че в германските болници всеки от персонала следи другите. И ако забележи грешка в работата на колега, веднага докладва на началството. „В България това би се приело за донос, изразът „Гарван Гарвану око не вади” важи както за гилдията на таксиметровите ни шофьори, така и за лекарското съсловие. Затова не може да се разчита почти на нищо у нас, всеки обикновено прикрива грешките на колегите, от това страдаме всички”, накратко обобщи Катрин и разказа следната история:Беше се записала на курс по немски в Хамбург. Резултатите от някои от тестовете й не били задоволителни и учителката й направила остра забележка, направо я предупредила, че ако не положи усилия, няма да я допусне да премине в следващ курс. Катрин първо се изненадала - ама как така, нали е болна, защо към нея прилагат същата летва, какво значение има дали се е справила с контролното по немски. „Но после си помислих – това е правилното отношение. Учителката тук не е като учителите у нас – тя си гледа съвестно и безпристрастно своята работа, не отбива номера. Болните също трябва да покриват критериите, важащи за всички.”От пребиваването в Германия Катрин направи тъжния извод: „Най-вдъхновяващите ми срещи бяха с местни хора, най-разочароващите преживявания – от контактите ми с българи.” Една от хазайките й там, българка, не я е допускала до печката в кухнята - заради разходите за ток и вода, чистофайничеството и липсата на онова, което българите смятаме за част от националната ни идентичност – гостоприемството, топлината, емпатията.Катрин беше от тези горди хора, които не искаха да се знае за болестите и несгодите им. Оказа се, че единици са посветените в последните й битки като здравен емигрант. Тя никога не би помолила приятелите си за помощ. За щастие, най-близките й имаха възможност да посрещнат финансовите разходи. Но съм си мислила понякога - да, знам, твърде социално некоректни са подобни мисли, но съм си мислила, признавам, че у нас липсва равнопоставеност и справедливост, както в нормалния ни жизнен път, така и в болестите, и смъртта ни. За някои болни събираме пари, стартираме кампании за помощ и това е благородно и прекрасно, но други оставяме да се оправят съвсем сами. За тези, другите, се грижат единствено семействата им, ако имат такива, с цената на това, че в банковите им сметки понякога не остава почти нищо. Липсва справедливост и в отношението след смъртта. Оставяме някои в отвъдното бързо да бъдат забравени, на имената на други учредяваме фондации и награди. И не съм убедена, че критерият кои да забравим и кои да увековечим, е винаги обективен и точен.Не че това има кой знае какво значение, когато вече не сме между живите. По-тъжното е, че много стойностни хора биват изтикани в ъглите приживе. Така постъпихме с Катрин. Катрин Бинбашиева беше изключителен журналист, любознателен, съпричастен, с вродено чувство за непоносимост към неправдите и смелост и хъс да разследва проблеми. Имаше няколко забележителни разследвания, няколко шанса да попадне на точното място, в точното време („Частен случай”, БНТ и в ТВ 7 по времето на Диляна Грозданова), след което късметът й се обърна. Сякаш с радост я забравиха, изблъскаха я, а тооолкова много й се работеше. Катрин беше пълна с енергия и правеше всичко, за да се впише в променящата се действителност.Изкара журналистически специализации в Ройтерс, в центъра „Голда Меир” в Хайфа, в сесиите на Залцбургския семинар, сама финансираше пътуванията си до културни и медийни форуми, защити втора магистратура по европейско право, инвестира в няколко авторски филми, предавания, сайт. С всяка следваща международна диплома и вписана в сивито специализация, награда и пр., Катрин се надяваше, че някоя от вратите, на които чука за работа, ще се отвори. Не се случи нищо подобно. Колкото повече опит и ерудиция имаше, толкова повече професионални врати се затваряха пред нея.По стечение на обстоятелствата, през годините когато Катрин нямаше работа, аз имах и обратно – когато аз оставах „извън играта”, Катрин се закрепяше някъде на щат. Тогава с нея водехме най-терапевтичните разговори. Тази, която беше на щат обикновено споделяше, че постепенно се отдалечава от себе си, заради компромисите, които се налага да прави и интригите на работното място. И съветваше другата да се радва на свободата, на липсата на хомот, да се свърже с творческото си „Аз”, да разкрие и изяви онова, което е било под служебния похлупак, в ритъма на работните календари, рамкиращи с квадратче поредния ден – поредния зачеркнат ден от живота. Тази, която беше „отвъд борда” разказваше за смазващото чувство да се чувстваш излишен, за замлъкналия телефон, за приятелите и бившите колеги, които не отговарят на позвъняванията ти, за страха от изпразващия се портфейл. От дума на дума стигнахме до заключението как можем да разпознаем кой е с „картонче” на професионалния ни фронт: това най-общо е човек, който никога не е оставал за дълго без работа и който винаги е бил на длъжност, гарантираща му добри пари.Когато нямаше постоянна работа, Катрин работеше като гражданин. Ако районът около „Кристал”, ако София, Банско и дори държавата ни като цяло в някои отношения изглеждат по-добре, дължим го и на Катрин. Вероятно доста общински и държавни чиновници сега ще си отдъхнат, че вече няма кой да ги притеснява и да изисква от тях да спазват наредби и закони, че няма да се налага да отговарят на нейните сигнали и писма. Много пъти съм си мислила, че ако Катрин беше градоначалник, районен кмет или дори само някакъв началник в общинската администрация, щеше да постигне чудеса. В един от разговорите ни през последната година от живота й Катрин каза, че ако би могла да върне времето назад, не би водила битките, през които е минала. Сподели, че днес, ако трябва да води преписка, свързана с някакъв битов проблем, по-скоро би продала жилището си и би го заменила с ново някъде другаде, отколкото да губи години в опит да промени непроменяемите дадености. „Не трябва да се ядосваш за нищо – посъветва ме. – Отминавай нещата, които те дразнят и се фокусирай само в онова, което те радва.” И тя се радваше на красивата и топла есен в Хамбург, на обичта на децата и съпруга си, на приятелките от България и зареждащите нови контакти с местните хора, на кученцето си Бъди, „което иска само да дава любов”.Казват, че човек остава в спомените ни с най-ярката случка, свързана с него. За мен това е Залцбургския семинар, 2003 г. С Катрин и още петдесетина журналисти от целия свят участвахме в сесия, посветена на темата за етиката в медиите. С искрящото си присъствие и заразителния смях, за седмица Катрин се превърна в любимка на всички. Прекрасна визитна картичка на България, която ме изпълни с гордост и надежда, че хубавите хора и у нас са обречени да надживеят другите.", "date": "2019.01.15", "title": "Недовършени разговори с Катрин"}
{"url": "https://offnews.bg/temida/13-godishno-momiche-rodi-vtoro-dete-v-lom-osadiha-bashtata-na-6-meset-695554.html", "text": "13-годишно момиче роди второ дете в Лом. Бащата на бебето е осъден на 6 месеца затвор. Присъдата е влязла в сила през ноември миналата година, а решението на съда е публикувано преди дни.13-годишната Румяна родила второто си дете на 1 ноември 2017 г. От материалите по делото става ясно, че тя е живеела при майка си, която има още седем деца.Румяна родила първото си дете на 14 януари 2016 г., тогава на 12-годишна възраст. Съдът посочва, че от 16 януари 2017 г. на бебето е предоставена закрила в семейна среда чрез настаняване в семейството на бабата по майчина линия. Момичето се запознало с доста по-възрастния Р.А. в дома на баща си, където се преместила да живее в началото на 2017 г. Р.А. бил колега на бащата на Румяна - С.П., в погребална агенция в града. Двамата мъже били приятели и Р.А. живял известно време в дома на бащата на Румяна. Отношенията между Румяна и Р.А. станали интимни и тя забременяла. В същото време през юли 2017 г. Р.А. заминал за Чехия да търси работа. Пред съда той се признал за виновен, но обяснил, че не знаел истинската възраст на момичето и затова започнал интимни отношения с нея, които били по взаимно съгласие. Знаел, че ходи на училище, но не знаел в кой клас е. Бил приятел на бащата на момичето, като добрите му отношения с неговия колега продължават и в момента.Той изразил готовност да поеме отговорност за детето си. Р.А. е осъждан няколко пъти, като вече е лежал в затвора два пъти.", "date": "2019.01.15", "title": "13-годишно момиче роди второ дете в Лом, осъдиха бащата на 6 месеца затвор"}
{"url": "https://offnews.bg/dw/koshmar-za-polsha-695559.html", "text": "Кметът на Гданск беше водеща фигура на либералния лагер в Полша и трън в очите на десните популисти и националистите. Убийството му е последно предупреждение към Полша и ЕС, пише в коментара си за \"Дойче веле\" Бартош Дудек.Това е черен ден в историята на Полша. Точно в Гданск, където започна мирният демонтаж на комунизма в Европа. Точно по време на благотворителна акция, която трябваше да обедини хората за добро. Точно един политик, който ръководи съдбините на града от над 20 години и наскоро беше преизбран за пореден път. И точно в една страна, която с право се гордееше, че в нейната история почти е нямало цареубийства. Страна, в която единственото политическо убийство от този род беше убийството на президента Габриел Нарутович преди почти сто години. Това, което се случи сега в Полша, е кошмар!Една клеветническа кампанияНезависимо от това, че убиецът има доказано криминално минало, а и очевидно е страдал от психично разстройство, неговото признание още на местопрестъплението не оставя никакво съмнение: това убийство беше политически мотивирано. И политическата отговорност носят тези, които в политиката залагат не на компромиса и диалога, а на разединението и на конфликта.Павел Адамович беше водеща фигура на либералния лагер и трън в очите на десните популисти и националистите. Той смело се обяви за приеманато на бежанци и ги покани в своя град. Той беше първият кмет в Полша, който създаде консултативен съвет за чужденци. И когато национално-консервативното правителство отказа да подготви юбилея на Конституционния съд през 2016 година, Павел Адамович, който от 2015 е безпартиен, на бърза ръка организира тържествата в Гданск.През последните години популярният политик беше на прицела на близките до правителството медии, които трябваше да докажат, че Адамович е замесен в корупция. Клеветническата кампания обаче не постигна целта си. През ноември 2018 година Адамович беше избран за кмет на Гданск за шести път.Дано популистите се вразумят!Това беше типична протестна реакция на гражданите и гражданките на този либерален и отворен към света град. Въпреки това Павел Адамович остана обект на омраза. И трагичният завършек на клеветническата кампания е пред очите ни. Смъртта на полския политик е предупреждение и вероятно последният алармиращ сигнал за Полша и Европа. Разединението и омразата не бива да бъдат основа на политиката. Крайно време е на това да бъде сложен край. Трябва най-сетне да започнем да уважаваме другите политически мнения и да се научим да правим компромиси. Дано националният траур в памет на убития кмет на Гданск да вразуми и полските популисти.", "date": "2019.01.15", "title": "Кошмар за Полша"}
{"url": "https://offnews.bg/sviat/istoricheski-proval-za-tereza-mej-parlamentat-othvarli-sdelkata-za-br-695577.html", "text": "Премиерът Тереза Мей претърпя историческо поражение в гласуването в британския парламент за споразумението с ЕС за Брекзит. \"Против\" гласуваха 432 депутати, а \"за\" - едва 202. Това поражение с 230 гласа е прецедент в съвременната история на Великобритания.Оказва се, че 118 депутати от Консервативната партия на премиера Мей също са гласували \"против\" - заедно с 248 депутати от Лейбъристката партия.Лидерът на лейбъристите Джереми Корбин обяви след гласуването, че внася вот на недоверие срещу правителството.Мей явно беше очаквала подобно развитие - секунди преди изказването на Корбин тя заяви, че ако опозицията внесе вот на недоверие, воденото от нея правителство е готово да свика дебатите и гласуването по него в сряда, тоест утре.Би Би Си отбелязва, че ако правителството изгуби вота на недоверие, Мей ще трябва да подаде оставка.Председателят на Европейската комисия Жан-Клод Юнкер изрази съжаление за резултата от днешното гласуване. Опасността от оттегляне на Великобритания от ЕС без споразумение днес нарасна. Призовавам Великобритания възможно най-бързо да поясни намеренията си. Времето е на привършване, заяви Юнкер.Същевременно австрийският канцлер Себастиан Курц коментира тази нощ, че няма да има никакво предоговаряне на сделката за Брекзит.От парламентарната трибуна, веднага след съкрушителния вот, премиерът Тереза Мей съобщи, че до понеделник ще представи пред депутатите нов план за Брекзит и призова водещите партии в парламента да постигнат съгласие по споразумението за напускане на ЕС.Емоциите преди решаващия вотДлъжни сме да изпълним волята на избирателите, изразена на референдума. Отговорността на всички нас в този момент е огромна, защото това е историческо решение, което ще предопредели бъдещето на нашата страна за поколения напред, каза преди решаващия вот Тереза Мей в препълнената зала на Камарата на общините.Лидерът на опозицията Джереми Корбин призова депутатите да отхвърлят документа и обяви, че Великобритания може да поднови преговорите с ЕС по условията на излизането от блока.Лейбъристката партия смята, че най-добрият вариант за Великобритания са предсрочни избори, каза още Корбин.", "date": "2019.01.15", "title": "Исторически провал за Тереза Мей. Парламентът отхвърли сделката за Брекзит (видео)"}
{"url": "https://offnews.bg/snukar/oshte-edin-shampion-otpadna-ot-mastarsa-v-london-695578.html", "text": "Шон Мърфи се присъедини към отстранените бивши шампиони Марк Алън, Джон Хигинс и Марк Уилямс от Мастърса в Лондон, след като бе победен с 2-6 фрейма от Бари Хоукинс.Резултатът от срещата между двамата в \"Александра Палас\" до някаква степен е изненадващ. Мърфи демонстрира завидна форма турнира \"Скотиш Оупън\" преди месец, където стигна до финала на надпреварата.На 1/4-финалите Хоукинс, който е номер 7 в световната ранглиста, ще се изправи срещу Нийл Робъртсън. Австралиецът победи настоящият световен шампион Марк Уилямс с 6-3.Срещата между Хоукинс и Робъртсън ще бъде в петък вечерта.", "date": "2019.01.15", "title": "Още един шампион отпадна от Мастърса в Лондон"}
{"url": "https://offnews.bg/politika/gerb-predlagat-da-padne-zabranata-za-publikuvane-na-sotciologicheski-d-695570.html", "text": "Да отпадне забраната за публикуване на резултати от социологически проучвания по време на изборния ден. Това предложение за промяна в Изборния кодекс са внесли днес в деловодството на парламента депутати от ГЕРБ.В мотивите си към предложението депутатите се позовават на доклад на ЦИК за организацията и провеждането на избори в периода 2015-2017 г. Комисията е била сезирана с множество сигнали заради публикуваното и оповестяването на резултати от социологически изследвания в деня преди изборите и в изборния ден \"в страниците на търговски електронни медии, както и чрез препращането към профила на доставчиците на такива медии в социалните мрежи.\"Предложението е продиктувано от \"наложилата се практика в различни социални мрежи през целия изборен ден да се публикуват тези данни, което поражда неравнопоставеност\" между медиите. Днес изтече срокът за внасяне на предложения за промени в Изборния кодекс.Депутатите от ГЕРБ се надяват текстовете да бъдат приети до края на месеца.", "date": "2019.01.15", "title": "ГЕРБ предлагат да падне забраната за публикуване на социологически данни в изборния ден"}
{"url": "https://offnews.bg/tenis/liubimetc-na-nadal-oglaviava-sadijskia-spisak-za-sofia-open-695557.html", "text": "\"Любимият\" съдия на Рафаел Надал оглавява списъка с назначенията за Sofia Open. Карлос Бернардес, с когото испанецът е в открита война от от 2015 година, ще бъде част от турнира за четвърта поредна година.Притежателят на Златна значка (най-високият възможен клас в съдийството) реферира всеки един от досегашните финали на надпреварата.Скандалът между Бернардес и Надал датира от турнира в Рио през 2015. 17-кратният шампион в турнирите от Големия шлем обвини бразилеца в липса на уважение и преднамерено лошо отношение и обяви, че не е редно той да е съдия на стола на негов мач.Отново в Рио през 2016 г. по време на финала за бронзовия медал на олимпийския тенис турнир скандалът между двамата се разгоря с пълна сила. Надал обвини Бернардес, че е разрешил съперникът му Кеи Нишикори да вземе душ преди началото на третия решителен сет. В чудовищната жега испанецът загуби мача и остана извън почетната стълбичка на сингъл.Последният (засега) епизод във войната се разигра на миналогодишния Уимбълдън. Надал бе предупреден за забавяне на играта още по време на загрявката преди мача от втория кръг с Михаил Кукушкин. Последва ново предупреждение след края на втория сет, но това не попречи на Рафа да спечели мача чисто.Освен Бернардес още двама съдии със Златна значка ще реферират на Sofia Open 2019. Французойката Орели Турт ще стане първата жена с подобна задача в историята на турнира в София. Адел Нур (Ег) е третият топарбитър, който ще пристигне в столицата.Канадецът Мохамед Фитуси допълва списъка със съдиите на стол, а новозеландецът Блаже Трифуновски ще отговаря за система \"ястребово око\", която ще е в употреба трета последователна година.Sofia Open 2019 ще се проведе от 3 до 10 февруари в зала \"Арена Армеец\". Списъкът на участниците се оглавява от трикратния победител в турнири от Големия шлем Стан Вавринка. В София ще играят още звездите на бъдещето Карен Хачанов, Данил Медведев и Стефанос Циципас, намиращият се в Топ 20 на световната ранглиста Николоз Басилашвили, ветераните Фернандо Вердаско и Гаел Монфис, както и шампионите от 2016 г. (Роберто Баутиста Агут) и 2018 г. (Мирза Башич).Билетите за Sofia Open 2019 са в продажба в мрежата на Eventim.", "date": "2019.01.15", "title": "'Любимец' на Надал оглавява съдийския списък за Sofia Open"}
{"url": "https://offnews.bg/futbol/peter-cheh-hvarlia-rakavitcite-sled-kraia-na-sezona-695564.html", "text": "Вратарят на Арсенал Петер Чех ще сложи край на кариерата си, след като приключи сезона в английската Висша лига. Тогава изтича и договорът му с \"артилеристите\".Чешкият футболист използва официалния си профил в социалната мрежа Туитър, за да съобщи новината.\"Минаха 20 години, откакто подписах първия си професионален договор. Сега чувствам като подходящо времето да обявя, че ще сложа край на кариерата си в края на този сезон\", написа Чех.36-годишният вратар се присъедини към Арсенал от Челси през 2015 г. и все още държи няколко рекорда във Висшата лига, включително най-много чисти мрежи (202).В националния отбор на Чехия има 124 срещи, където е рекордьор по мачове.", "date": "2019.01.15", "title": "Петер Чех хвърля ръкавиците след края на сезона"}
{"url": "https://offnews.bg/bojni/dama-ot-mma-obzhalva-zaguba-zaradi-travma-na-okoto-695560.html", "text": "Американската състезателка в смесените бойни изкуства Кат Зингано обжалва загубата си от Мегън Андерсън на турнира UFC 232.Причината е травма на окото, която тя е получила, след като съперничката й бърка с палец на крака в окото при кик. В резултат на удара Кат губи ориентация и е притисната в мрежата на октагона, получава още няколко удара и в крайна сметка реферът присъжда технически нокаут в полза на Андерсън.След мача на Зингано са направени няколко шева, а тя е принудена да ходи с превръзка на окото като пират, за да ускори възстановяването си.В смесените бойни изкуства са забранени удари в очите, но липсва точна формулировка дали са включени и тези с крак.Според адвоката на Зингано Нейтън Гейбъл правилата имат нужда от актуализиране и разширяване на обхвата на забранените удари, защото така реално се застрашава здравето на играчите. Зингано вече е пуснала официална жалба и чака отмяна на резултата от мача.", "date": "2019.01.15", "title": "Дама от ММА обжалва загуба заради травма на окото"}
{"url": "https://offnews.bg/politika/bsp-s-kontcesiata-na-letishte-sofia-se-narushava-pravoto-na-es-695547.html", "text": "С концесията на Летище „София“ се нарушава правото на ЕС. Внасяме сигнал до ЕК, изготвен от нашите експерти, специалисти и юристи, намираме в договора, в условията за концесия, намеса на държавата или предоставяне на държавна помощ.Това заяви зам.-председателят на ПГ на „БСП за България“ Георги Свиленски. Той подчерта, че е изпратено писмо и до премиера Борисов, с което се иска незабавно да спре процедурата по концесията до произнасяне на ЕК за това- има ли държавна помощ спрямо бъдещия концесионер на летището.„Предоставяме 28 страници аргументи и нарушения на законодателни и правни норми в ЕС“, допълни той. Свиленски припомни, че срокът за концесията на Летище „София“ е бил продължен за четвърти или пети път и няма да бъде проблем отново да се промени. Като първи аргумент народният представител посочи, че в радиус на 100 км от Летище „София“ никой друг концесионер няма право, с участието на държавата или самостоятелно, да изгражда летище.„Това дава предимство на бъдещия концесионер в рамките на 35 години, плюс още 18, ако бъде продължена концесията, София да има едно единствено летище, без оглед на развитието на пътникопотока, на инфраструктура, нужди от второ летище“, обясни той. По неговите думи отчуждаването на терени, които към момента не са в обхвата на концесията, но ако концесионерът реши, че има нужда от тях, ще се извършва от държавата за сметка на концесионера, като разходите по тези отчуждавания ще се приспадат от инвестицията, която му е заложена в договора. „Т.е. той няма да изпълнява инвестициите, които предварително е заложил – втора писта, концесионни такси, трети терминал, а тези инвестиции ще му бъдат приспадани като капиталови разходи“, посочи Свиленски. По неговите думи в договора е записана квалифицирана законодателна промяна.„След сключване на договора, ако държавата направи някаква законодателна промяна, касаеща всички летищни оператори, частта, която засяга бъдещия концесионер на летището, да му бъде признавана отново като капиталови разходи от инвестиционните намерения, които е имал първоначално. Отново се предоставя предимство пред другите конкуренти или летищни оператори“, допълни зам.-председателят на ПГ на „БСП за България“. Като следващ аргумент той посочи, че държавата е задължена да изгражда, поддържа допълнителни пътища и подходи за нейна сметка. „Държавата ще предоставя помощ на концесионера за получаване, подновяване и удължаване срока на всички разрешения, съгласия, във връзка с действието на договора. Такива условия няма в държавата към нито една фирма или концесионер“, категоричен е Георги Свиленски. ", "date": "2019.01.15", "title": "БСП: С концесията на Летище София се нарушава правото на ЕС"}
{"url": "https://offnews.bg/ikonomika/bnb-preduprezhdava-bankite-za-riskove-zaradi-barzia-rast-na-kreditiran-695552.html", "text": "За рискове, свързани с кредитирането у нас, предупреждава Българската народна банка в бюлетина си \"Банките в България\" за третото тримесечие на 2018 г., публикуван вчера.Делът на кредитите и авансите в общата структура на активите се е повишил от 61.5% на 62.6% през тримесечието при общи активи на банковата система към края на септември 103.2 млрд. лева. Брутният кредитен портфейл на банковата система се е увеличил със 1.4 милиарда лева (2.4%) до 60.3 млрд. лв. Кредитите за домакинствата са нараснали с с 375 млн. лв., за нефинансови предприятия - с 537 млн. лв., за други финансови предприятия - с 414 млн. лв. и вземанията от сектор „държавно управление“ - с 97 млн. лв.Бързото нарастване на кредита може да създаде циклични рискове, които да се проявят при бъдещо покачване на лихвите или отслабване на икономическата активност, предупреждава БНБ. Това може да доведе до затруднения на кредитополучателите да обслужват кредитите си.РисковеЛихвите в България може да тръгнат нагоре например при затягане на монетарните условия в еврозоната. Хората с кредити в заварено положение не могат да очакват лихвите им да останат същите, защото в общия случай договорите предвиждат промяна на лихвите в зависимост от пазарните условия. Фиксираният лихвен процент пък важи за по-малко от 1 г. в 97% от договорите за кредит през последните 10 г.Други рискове за икономическия растеж в ЕС, които могат да се отразят на България, поставят: търговската политика на САЩ, несигурността относно икономическите аспекти на оттеглянето на Великобритания от ЕС; несигурността около политическата ситуация и състоянието на публичните финанси в Италия.Негативно влияние върху финансовото състояние на кредитополучателите би оказало навлизане на икономическия цикъл в низходящата му фаза, каквото ще настъпи в рамките на матуритета на кредитите с по-дълга срочност, главно жилищните, посочват от БНБ.От банката посочват като риск и течащите преглед на качеството на активите и стрес тестове, които са част от процедурата за влизане на България в Банковия съюз на ЕС и валутния механизъм ERM II. Te ще обхванат трите най-големи банки по активи (Уникредит Булбанк, ДСК и ОББ) и най-големите с местна собственост (ПИБ, ЦКБ и Инвестбанк), като резултатите се очакват през юли. Ето какво посочват от БНБ в тази връзка:\"Наред със споменатите възможни промени в нагласите на банките спрямо настоящите и потенциалните им клиенти предстоящите преглед на качеството на активите и стрес тест биха могли да повлияят върху поведението на пазарните участници, включително и в зависимост от начина, по който се интерпретират резултатите за участващите кредитни институции\".Необслужвани кредитиПрез третото тримесечие на 2018 г. делът на необслужваните кредити в банките е над средното ниво за ЕС, като \"при някои кредитни институции високите му стойности са съчетани и с по-ниско от средното за системата покритие с обезценка\", предупреждава БНБ.Все пак размерът на брутните необслужвани кредити и аванси на ниво банкова система е намалял до 7.4 млрд. лв. за тримесечието. В края на септември делът им е понижен с 0.6 пр. п. до 8.5%. Нетният размер на необслужваните кредити и аванси е спаднал до 3.4 млрд. лв. (4.1% от нетните кредити и аванси).Към края на септември 2018 г. капиталът, превишаващ регулаторното изискване от 8% и определените капиталови буфери, покрива изцяло размера на нетните необслужвани кредити в банковата система (остатъчния кредитен риск).За да се предпазят от възможните последствия при реализирането на рисковете пред системата, банките да прилагат кредитни стандарти, които отчитат не само текущото, но и бъдещото финансово състояние на потенциалните кредитополучатели и да не занижават стандартите под натиска на конкуренцията, съветват от БНБ. И да не пренебрегват склонността на значителна част от потенциалните кредитополучатели да надценяват капацитета си за поемане на дълг.От БНБ подчертават, че сега капиталовата и ликвидната позиция на банковата система като цяло са достатъчно силни, за да позволят абсорбирането на евентуална бъдеща реализация на кредитен, пазарен и ликвиден риск. Но продължителното увеличаване на дела на високорисковите активи и по-ниската ликвидност.Продължително увеличаване на дела на активите с по-висока степен на риск и по-ниска ликвидност обаче би могло да отслаби устойчивостта на банковия сектор спрямо материализация на рисковете. Освен това, макар на ниво система кредитните институции да разполагат с капитал над изискваните равнища, капиталовият излишък е неравномерно разпределен в рамките на банковия сектор. От тази гледна точка съхраняването и допълнителното укрепване на капиталовата позиция би увеличило устойчивостта на кредитните институции към бъдеща реализация на рисковете.", "date": "2019.01.15", "title": "БНБ предупреждава банките за рискове заради бързия ръст на кредитирането у нас"}
{"url": "https://offnews.bg/futbol/aktcioner-vdiga-bunt-sreshtu-spas-rusev-v-levski-695565.html", "text": "Тръст „Синя България“ информира, че споразумението с г-н Спас Русев относно провеждането на административната и спортно-техническа реформа в Левски не бе изпълнено едностранно от негова страна.Това стана ясно след провала с назначението на г-н Павел Колев на поста изпълнителен директор, пишат от организацията на официалния си сайт.Тръст „Синя България“ започва консултации с левскарски формални и неформални организации и групи, както и с дребни акционери за дневен ред и стъпки, които ще предприеме заедно със свикването на извънредно Общо събрание на клуба.Нещо повече, Тръст „Синя България“ ще потърси всяка предвидена от закона отговорност в качеството си на миноритарен акционер заради начина на управление на клуба, се казва още в информацията.", "date": "2019.01.15", "title": "Акционер вдига бунт срещу Спас Русев в Левски"}
{"url": "https://offnews.bg/politika/desnitcata-podmeni-svobodata-s-podchinenie-ravenstvoto-s-patronazh-i-695543.html", "text": "Навлизаме в нов период на развитие - и на Европа, и на България, заяви председателят на Партията на европейските социалисти Сергей Станишев на традиционната си среща с журналисти в началото на годинта.2018-та беше година на протести. Но досега изглеждаше, че при всяко напрежение може да се намери технократско решение. Това време обаче свърши и който не го разбира, ще допусне голяма грешка, коемнтира Станишев. Според него сега вече идва времето на реидеологизцията и левицата, която той ръководи, ще се опре на най-традиционните си ценности - свобода, бртство и равенство.Станишев отчете, че в последно време границите между левите и десните са били много замъглени и обяви, че сега най-голямото предизвикателство за левицата е да е носител на промяната.Евроизборите са решителна стъпка към това. При добро представяне на левите, те имат шанс да формират широка коалиция, която да предложи председател на Еврокомисията. Кандидатът на ПЕС за този пост е холандецът Франц Тимерманс, който в момента е заместник на Жан-Клод Юнкер.Евроизборите са важни и за политическото развитие на България. При успех на БСП се увеличава шансът от предсрочни парламентарни избори. Успех на ГЕРБ ще означава още по-голямо укрепване на управляващата партия в местната власт на изборите есента, прогнозира Станишев, макар да уточни, че скоростта, с която управляващите влизат от скандал в скандал изненадва и самия него.Станишев отговори твърде дипломатично на въпроса как би реагирал, ако не е водач на листата на БСП или ако дори изобщо не е в нея.Не се чувствам изолиран. Преди два дни бях на заседание в БСП, видях много приятели и прекрасно отношение към мен. Аз съм щастлив човек - толкова години след като вече не съм председател на БСП, се радвам на много добро отношение, не всеки бивш председател има този шанс, каза той и призова да изчакаме партията му да премине всички демократични процедури, които са предвидени за реденето на листите.Станишев похвали БСП, че платформата й е добре балансирана, а някои от идеите в нея - например комисар по демографията, могат да станат европейски политики.БСП няма друг път, освен да пази близки отношения с ПЕС, коментира той въпроса дали политиката на българските социалисти се разминава с тази на европейските. Помните с каква подкрепа дойде на власт СИРИЗА. И веднага след това десните се опитаха да извадят Гърция от Еврозоната. Откъде мислите, че намери подкрепа Ципрас? От социалистите, разбира се. Ние блокирахме тези идеи. Какво би правила БСП, ако управлява и няма подкрепата на ПЕС, риторично запита той.Станишев напомни, че веднага след изборите ще се водят преговори за мандата на Европейската комисия и за политиките, които ЕС ще следва в близките години.Лидерът на ПЕС очерта и най-големите рискове, които вижда в световната политика. Според него има индикации за свиване на икономиката и дори вече се говори за нова финансова криза. Но най-големият проблем е непредвидимостта, главно заради търговските войни, които САЩ водят с Европа. Другият голям проблем според Станишев е новата вълна на милитаризация, засилването на превъоръжаването в САЩ и Русия и съвместните военни маневри на Русия и Китай.", "date": "2019.01.15", "title": "Десницата подмени свободата с подчинение, равенството с патронаж и зачеркна братството"}
{"url": "https://offnews.bg/politika/elena-joncheva-shemata-na-pravitelstvoto-za-goliamoto-uzhilvane-na-da-695550.html", "text": "В края на миналата годна правителството отдели 1,350 млрд. лв. за строителство на 134 км. магистрала. Става дума за грабеж, голямо ужилване на българския данъкоплатец. Схемата е на път да се реализира. Това заяви на пресконференция в централата на БСП говорителят на ПГ на \"БСП за България\" Елена Йончева. Тя обясни, че тази схема съдържа 5 стъпки. Първата стъпка е , че правителството дава 1, 350 млрд. лв. без одобрение на парламента и без обществена поръчка за 134 км. от АМ \"Хемус\", без да има работен проект. \"Такава практика в Европа не съществува. Това означава, че тази цена е хвърчаща, защото всеки терен е уникален\", подчерта Йончева и допълни, че в разговори със специалисти, пътни строители те са били категорични, че става дума за хвърчаща цена и когато се говори за такава голяма сума и пари на данъкоплатците, не е възможно ценообразуване без работен проект. Като втора стъпка Йончева посочи, че за да бъде извършена тази схема, трябва да бъде наета държавна фирма, но условието е тя да няма капацитета да извършва такова строителство и да се използва като \"черна кутия\", през която да бъдат преразпределени 1,350 млрд. лв. на съответните предварително избрани фирми. \"Кои са тези фирми може да видите, ако погледнете кои фирми извадиха техника на 12.12.2018г. на \"Цариградско шосе\", коментира тя. Така по думите й с избора на държавната фирма \"Автомагистрали\", която не извършва строителна дейност, е изпълнена третата стъпка. \"Четвърта стъпка - \"Автомагистрали\" не обявява обществена поръчка, а раздава 1,350 млрд. лв. чрез рамкови договори на избрани фирми\", обясни говорителят на ПГ на левицата. На пето място тя обясни, че за да се направи тази схема, трябва доверен човек в \"Автомагистрали\".Йончева припомни, че през 2017 г. за изпълнителен директор на \"Автомагистрали\" е назначен Стоян Беличев, който е бил съдружник с членове на семейство Върбакови - със Славчо Върбаков (съпруг на Гинка Върбакова) във фирма \"Атлаз -3-Груп\" и с Малина и Крyстинка Върбакови в \"СИМИ Груп\". \"Нашият въпрос към управляващите е: лицето, което стои зад Гинка Върбакова, същото ли е, което стои зад \"Автомагистрали\" или връзката на г-н Беличев със семейство Върбакови е просто случайност?\", попита Елена Йончева. Вчера министър Аврамова ни уведоми, че има сключени договори с фирми, които трябва да предоставят определена техника на \"Автомагистрали\" за изпълнение на съответната дейност по строителството на отделните отсечки на АМ \"Хемус\". Въпросът, който искаме да зададем, е тези сключени договори не са ли опит на скрито възлагане на обществена поръчка?\" Това попита народният представител от ПГ на \"БСП за България\" Димитър Данчев. \"Какво прави една фирма, когато предостави на друга всички свои работници и наличната си техника? Може ли да изпълнява дейност или изпълнява поръчка, която е възложена от дугата фирма, като в случая тя е \"Автомагистрали\", пита още Данчев.", "date": "2019.01.15", "title": "Елена Йончева: Схемата на правителството за голямото ужилване на данъкоплатеца е в ход"}
{"url": "https://offnews.bg/sviat/beliat-dom-ivanka-tramp-ne-se-obsazhda-za-shef-na-svetovnata-banka-n-695548.html", "text": "От Белия дом опровергаха информацията, че дъщерята на американския президент Донлад Тръмп Иванка се спряга за кандидат за президент на Световната банка. Тя обаче ще помага при подбора на кандидати, съобщи \"Политико\", позовавайки се на зам.-директора по комуникациите на Белия дом Джесика Дито.Вестник \"Файненшъл таймс\" съобщи в края на миналата седмица, че според негови източници администрацията във Вашингтон обмисля възможността да предложи за президент на Световната банка Иванка Тръмп или бившия постоянен представител на САЩ в ООН Ники Хейли.Според Дито обаче министърът на финансите Стивън Мнучин и изпълняващия длъжността ръководител на президентската канцелария Мик Мълвени са се обърнали към Иванка Тръмп с молба да помогне в процеса на предлагане на кандидати, тъй като през последните две години тясно е работила с ръководството на Световната банка.Според \"Файненшъл таймс\" други възможни кандидати за поста са нигерийската икономистка Нгоци Оконджо-Ивеала, която преди седем години беше претендент за лидерския пост на Световната банка в конкуренция с Джим Йон Ким, Доналд Каберука, руандийски икономист и бивш президент на Африканската банка за развитие и Шри Муляни Индравати, индонезийската финансова министърка.Джим Йон Ким, който ръководеше Световната банка в продължение на шест години, подаде оставка, която трябва да влезе в сила на 1 февруари.Временно постът след това ще заеме Кристалина Георгиева, която сега е главен изпълнителен директор на институцията. Кандидатурите за нов президент ще се подават между 7 февруари и 14 март. Очаква се новият шеф да стане ясен до заседанието на ръководните органи на Световната банка и Международния валутен фонд на 12-14 април.", "date": "2019.01.15", "title": "Белият дом: Иванка Тръмп не се обсъжда за шеф на Световната банка, но ще помага в подбора на кандидати"}
{"url": "https://offnews.bg/sviat/moskovski-sad-udalzhi-aresta-na-8-ot-ukrainskite-moriatci-do-24-april-695558.html", "text": "Московски съд удължи до 24 април ареста на осем от задържаните в Керченския пролив украински моряци, съобщи ТАСС. Руски кораби стреляха по украински в Керченския проток и задържаха плавателните съдове и моряците в тях през ноември миналата година.Арестуваните 24-ма моряци са обвинени в незаконно пресичане на руската граница. Удължен е арестът на Богдан Головаш, Сергей Попов, Владимир Терещенко, Андрей Шевченко, Роман, Мокряк, Андрей Оприско, Евгений Семидоцкий и Сергей Цибизов. Делото се води при закрити врата. Представителите на медиите са допуснати само за огласяване на решението на съда.", "date": "2019.01.15", "title": "Московски съд удължи ареста на 8 от украинските моряци до 24 април"}
{"url": "https://offnews.bg/kultura/shtastliviat-lazaro-na-aliche-rorvaher-idva-na-sofia-film-fest-prez-695551.html", "text": "Носителят на наградата за най-добър сценарий от фестивала в Кан 2018 ще докосне всички зрители до магическия реализъм, превърнал се в запазена марка на филмите на италианката Аличе Рорвахер.Името на талантливата режисьорка е познато на българските киномани от София Филм Фест 2015, когато тя представи у нас предишния си филм - „Чудесата”, обиколил триумфално едни от най-престижните фестивали по света.Рорвахер е родена през 1981 година във Фиезоле. Учи в Торино и Лисабон. Работила е в документалното кино като монтажист и режисьор. Първият ѝ игрален филм „Corpo celeste” е представен през 2011 година в Кан и получава номинация за „Златна камера”, а след това е представен на 15 авторитетни филмови форуми по света.Най-новият ѝ филм „Щастливият Лазаро” отново разкрива таланта на Рорвахер като сценарист и режисьор да съчетава убедително и очарователно естетиката, която следва традицията на неореализма, с елементи, присъщи на нейния авторски почерк, по своеобразен италиански маниер.Сюжетът проследява срещата между наивното и добросърдечно момче Лазаро и Танкреди – млад благородник с богато въображение, които живеят в изолираното и много бедно селце Инвиолата.Тази история е за странното партньорство между двамата, превърнало се в ценно приятелство, което ще преведе Лазаро през времето в търсене на Танкреди. А когато за първи път той попада в големия град, Лазаро напомня на късче от миналото, изгубено в модерния свят…„Щастливият Лазаро” e превъзходна италианска драма със силни духовни послания, която медитира върху състраданието, доверието и безкористността“, възкликва за филма Виктор Фрага от dmovies.org след срещата си с творбата на Рорвахер.", "date": "2019.01.15", "title": "'Щастливият Лазаро' на Аличе Рорвахер идва на София Филм Фест през март"}
{"url": "https://offnews.bg/sviat/vzrivove-i-strelba-v-najrobi-naj-malko-edin-chovek-e-zaginal-695567.html", "text": "Две експлозии и стрелба избухнаха в луксозен квартал на кенийската столица Найроби, съобщи Ройтерс, позовавайки се на местни медии.Засегнати са хотел DusitD2 и офис сграда.Взривът е бил чут в радиус от над 5 км. Подпалени са и няколко автомобила. Отговорност за нападението пое екстремистката групировка \"Аш-Шабаб\". Според очевидци в нападението са участвали четирима души. Най-малко един човек е загинал, а четирима са ранени. ", "date": "2019.01.15", "title": "Взривове и стрелба в Найроби, най-малко един човек е загинал"}
{"url": "https://offnews.bg/futbol/iunosha-na-barsa-ne-me-puskaha-v-igra-zashtoto-otkazah-nov-dogovor-695535.html", "text": "Новото попълнение на Севиля Мунир Ел Хадади разкри, че в бившия му клуб Барселона отказвали да го пускат в игра, защото футоблистът не е искал да поднови договора си, който изтичаше през лятото.Така се стигна до трансфер на нападателя при андалусииците за 1.05 милиона евро. В неделя Юношата на Барса дебютира за севилци при загубата с 0:2 от Атлетик Билбао. Той говори за ситуацията си на \"Камп Ноу\".\"Казах на хората в Барселона, че няма да подпиша нов договор. Треньорът ми отвърна, че по тази причина му е било забранено да ме пуска в игра.Радвам се, че нещата се развиха положително за мен и подписах със Севиля още сега, а не чак след края на сезона\", каза Ел Хадади.", "date": "2019.01.15", "title": "Юноша на Барса: Не ме пускаха в игра, защото отказах нов договор"}
{"url": "https://offnews.bg/obshtestvo/manolova-nastoia-za-zakonodatelni-promeni-za-tcenata-na-vodata-695537.html", "text": "Омбудсманът Мая Манолова изпрати предложения за законодателни промени във връзка с цената на водата до министъра на регионалното развитие и благоустройството Петя Аврамова и до министъра на труда и социалната политика Бисер Петков. Предложенията идват след проведената в Шумен обществена дискусия за цената на водата в цялата страна. В писмото до министър Аврамова общественият защитник настоява за промени в Закона за регулиране на водоснабдителните и канализационните системи /ЗРВКУ/, които да гарантират правата и икономическите интереси на потребителите на ВиК услуги. Многократно заявената позиция на Манолова е, че повишаването на цената на водата трябва да е обвързано с качеството на услугата и инвестициите във ВиК сектора.„Реформата, такава каквато в момента се провежда, се отнася и изчерпва единствено и само до повишаването на цените. Нищо не се променя към по-добро – нито качеството на водата, нито качеството на услугата, нито намаляват течовете, нито стават по-ефективни инвестициите. За цялата 2017 г. инвестициите са стигнали за обновяване на само 0,5% от цялата водопреносна система, което означава, че цялата може да бъде обновена или рехабилитирана в рамките на 200 г., а загубите от течове са 62%“, посочва омбудсманът.Общественият защитник изтъква четири основни точки – отмяна на принципа на единна цена на обособена територия, регламентиране на ясни критерии за определяне на социалната поносимост на цената на ВиК услугите, процедура за преразглеждане на бизнес плановете на ВиК операторите и въвеждане на лицензионен режим на ВиК операторите.Манолова настоява и за намаляване на цената на водата в Област Шумен от страна на регионалното министерство, тъй като държавата, в лицето на МРРБ, притежава 51% от дяловете във ВиК Шумен. Със същото искане Манолова се обърна и към общините в областта, които имат дялове в капитала на местния ВиК оператор.Общественият защитник се обръща и към социалния министър Бисер Петков с предложения за законодателни промени за ясни мерки за социално подпомагане на лица с ниски доходи. Сред предложенията на Манолова са финансова помощ, забрана за прекъсване на водоподаването при неплатени сметки, целева помощ под формата на опрощаване на задължения за вода, социална тарифа – по-ниски цени за социално слаби хора.Омбудсманът ще присъства днес от 14.00 часа на дело № 4041 в Административния съд София-град, образувано по протест на Върховната административна прокуратура срещу решение на КЕВР, с което е одобрен бизнес планът за развитие на дейността на „Софийска вода“ АД за периода 2017-2021 г. и се одобряват цените на ВиК услугите за 2018-2021 г. ", "date": "2019.01.15", "title": "Манолова настоя за законодателни промени за цената на водата"}
{"url": "https://offnews.bg/kultura/udivitelno-shou-na-iliuzionistite-v-ndk-video-695536.html", "text": "На 17 и 18 януари от 20:00 часа, на 19 януари от 16:00 и 20:00, както и на 20 януари от 14:00 и 18:00 часа зрителите в зала 1 на НДК ще се насладят на невиждан спектакъл - The Illusionists Live - Direct from Broadway.Удивителното шоу представя най-добрите илюзионисти в света - Luis De Matos (Мастърът / The Master Magician), James More (Измамникът / The Deceptionist), Enzo (Незабравимият / The Unforgettable), Andrew Basso (Измъкващият се / The Escapologist), Yu Ho-Jin (Манипулаторът / The Manipulator), Kevin James (Изобретателят / The Inventor) и Sos & Victoria (Трансформиращите се / The Transformationists).До момента милиони хора по света са видели изпълненията им в продукцията, която представя невероятните им таланти заедно на сцената.Зрители от цял свят станаха свидетели на изумителни трикове и илюзии, левитация, четене на мисли и изчезване, а смаяните бяха от всички възрастови групи.", "date": "2019.01.15", "title": "Удивително шоу на илюзионистите в НДК (видео)"}
{"url": "https://offnews.bg/obshtestvo/gripat-i-loshoto-vreme-zatvoriha-143-uchilishta-i-detski-gradini-695538.html", "text": "143 училища и детски градини са затворени заради висока заболеваемост от грип на децата и учениците и заради лоши метеорологични условия, съобщи Министерството на образованието и науката.В Бургаска област днес няма да има занятия в 137 училища.В три училища в област Пловдив няма да се учи заради влошени метеорологични условия. Това са ПГ по икономика \"Тодор Г. Влайков\" и ОУ \"Христо Г. Данов\" в с. Клисура. В ПГ \"Ген. Вл. Заимов\" –Сопот днес няма занятия поради силен вятър и ниски температури в сградата.Лоши метеорологични условия са причина в две учебни заведения в Кюстендилска област също да няма учебен процес - ОУ \"Хр. Ботев\" и детска градина\" Р. Княгиня\" в община Невестино.Не се провеждат занятия и в детска градина \"Детелина\" в с. Черно поле, община Ружинци, Видинска област.От 16 до 18 януари включително училищата в област Стара Загора, област Шумен и община Силистра ще бъдат в грипна ваканция.Пред обявяване на грипна епидемия са областите Ямбол, Перник и Пазарджик.", "date": "2019.01.15", "title": "Грипът и лошото време затвориха 143 училища и детски градини"}
{"url": "https://offnews.bg/obshtestvo/demokratichna-balgaria-vlastta-krepi-ruskia-gazov-monopol-rezultat-695546.html", "text": "Според \"Демократична България\" по-високите сметки за парно тази година са резултат от отказа на управляващите да предявят претенции към \"Газпром\" за надплатени сметки, въпреки създадената възможност от Европейската комисия.От дясното обединение посочват, че през януари много българи ще получат сметки за парно с над 30% по-високи от миналата година, защото основната част от цената се формира от природния газ, която се е увеличила с около 20% за една година.От партията заявяват, че ако са във властта ще стартират преговори с \"Газпром\" и намаляване цената на газа с поне 20%. Ако не се постигне исканото намаляване на цената на природния газ, България би могла да заведе арбитражно дело срещу Москва, в което да бъде привлечена и Европейската комисия. \"Москва заведе арбитражно дело срещу България за АЕЦ „Белене“ и няма причина ние да не защитим интереса на българските граждани по същия начин\", се посочва още в декларацията.Публикуваме позицията на \"Демократична България\" без редакторска намеса:", "date": "2019.01.15", "title": "'Демократична България': Властта крепи руския газов монопол, резултатът е по-високи сметки за парно"}
{"url": "https://offnews.bg/futbol/kielini-shampionskata-liga-beshe-mechta-s-ronaldo-do-nas-veche-e-tce-695545.html", "text": "Защитникът на Ювентус Джорджо Киелини смята, че торинци не са били готови за спечелване на Шампионската лига, но с идването на мегазвездата Кристиано Роналдо \"Старата госпожа\" вече е сред фаворитите за трофея.33-годишният португалски ас се присъедини към торинския гранд през лятото, след като изненадващо напусна Реал Мадрид. През новия сезон Роналдо изигра 19 мача в Серия А и вече има цели 14 гола. В Шампионската лига Ювентус също върви уверено, а съперник на 1/8-финалите ще им бъде Атлетико Мадрид.\"Кристиано е вкарвал много пъти срещу нас и ми разби мечтите на няколко пъти - в Кардиф, Мадрид, Торино. Преди неговото идване победата в Шампионската лига беше мечта, но вече е цел. Кристиано е най-добрият футболист в света и всички се надяваме с него да направим последната стъпка. Влиянието му върху отбора е огромно не само на терена, а и заради поведението му и извън него. Отношението му към тренировките, подготовката за мачове, ежедневието му - всичко това е урок и ни променя\", коментира Киелини пред Би Би Си.Според 34-годишният защитник спечелването на Шампионската лига няма да е лесно, тъй като конкуренцията е огромна и поне пет тима са с огромни шансове. Според Киелини това са обичайният заподозрян Реал Мадрид, Барселона, Байерн Мюнхен, Пари Сен Жермен, Манчестър Сити, та дори и Атлетико Мадрид, който също има два загубени финала в последните години.\"В началото не повярвах, че Роналдо идва в Ювентус. Мислех, че са само слухове, но говорих с президента Андреа Аниели и той ми потвърди. Изненадата беше огромна и за играчи, и за фенове\", допълва опитният бранител, който има 370 мача с екипа на Ювентус. Той не мисли за край на кариерата си, но е подготвен за живота след футбола с две университетски дипломи.Самият той е заинтересуван от позиция в управлението, а не от треньорска кариера.Киелини посочва и футболистите, срещу които му е било най-трудно да играе.\"Златан Ибрахимович беше труден за опазване. В момента Мауро Икарди от Интер е сред най-опасните. В наказателното поле е истински убиец\", завършва асът на \"Старата госпожа\".", "date": "2019.01.15", "title": "Киелини: Шампионската лига беше мечта, с Роналдо до нас вече е цел"}
{"url": "https://offnews.bg/ot-vas/tramvaj-avarira-do-ruski-pametnik-druga-motrisa-go-izbuta-video-695544.html", "text": "Трамвай номер 5 е аварирал в района на Руски паметник в София. Специално изпратена мотриса по същата линия го избута, разказа свидетел на произшествието.Движението по булеварда не е затрудено и няма пострадали. Все още не е ясна причината за аварията.Във видео, извратено от наш читател, се вижда как друг трамвай по същата линия избутва отзад авариралата мотриса:", "date": "2019.01.15", "title": "Трамвай аварира до Руски паметник, друга мотриса го избута (видео)"}
{"url": "https://offnews.bg/ikonomika/bdzh-e-napat-da-se-otkazhe-da-kupuva-novi-vlakove-a-da-gi-vzema-pod-n-695534.html", "text": "Прекратената обществена поръчка за доставка на 42 мотрисни влака на бившето ръководство на БДЖ, която бе обявена с рекорден бюджет от 675 милиона лева, вероятно изобщо няма да бъде рестартирана.Това се разбра от първата пресконференция на новия мениджмънт на националния жп превозвач.Според председателя на Съвета на директорите Григори Григоров нов подвижен състав в БДЖ няма как да има в следващите 5 години. А след това изобщо не е ясно дали компанията ще се нуждае от нови влакове. Причината е, че компанията съвсем скоро очаква да се изправи срещу конкуренти и при пътническите превози и в момента изобщо не е ясно дали и каква част от сегашния договор за осигуряване на обществена услуга ще изпълнява дружеството след 2024 г.За тази година в разчетите на БДЖ няма да бъде включен ресурс за закупуване на влакове. Но ще бъдат предприети действия за максимално ускоряване на ремонта на локомотиви и вагони.„Ние сме в недостиг на подвижен състав, за да изпълним напълно графика си. Каквото и да вложим към момента в ремонти, това ще е дълъг процес”, заяви изпълнителният директор на „Холдинг БДЖ“ Никола Василев.Според него в момента се проучват възможностите за наемане на локомотиви и вагони от други превозвачи за период между 6 месеца и година. По тази схема след обществена поръчка щели да бъдат наети 20 локомотива и 50 вагона.Идеята е след година необходимостта от тях да отпадне след ремонт на собствения подвижен състав на БДЖ.Към пренаписване отива и друга голяма обществена поръчка на националния превозвач. Става дума за ремонта на 50-те електрически и дизелови мотриси \"Дезиро\" на \"Сименс\", която е с бюджет от 137 млн. лева стои на трупчета вече две години. Според източници на OFFNews най-вероятно търгът ще бъде обявен в два отделни лота - един за дизеловите влакчета и друг за електрическите.", "date": "2019.01.15", "title": "БДЖ е напът да се откаже да купува нови влакове, а да ги взема под наем"}
{"url": "https://offnews.bg/obshtestvo/libijskiat-tanker-badr-varnat-na-rejd-v-burgas-zaradi-opasnost-ot-ekok-695540.html", "text": "Либийският танкер  отново е на рейд в Бургаския залив. Служители на „Морска администрация” и „Гранична полиция” са връчили вчера на капитана разпореждане за връщането на плавателния съд, след почти двуседмичния му престой в извън териториални води без осъществяване на разрешения еднократен преход до ремонтна база в Тузла в Турция.Вътрешната проверка в РДГП – Бургас, образувана по отношение въвода в либийския танкер „Бадр” от 21 декември, е приключила, не са констатирани нарушения или използване на физическа сила и помощни средства от страна на граничните служители. Това обяви главен комисар Светлан Кичиков, директор на Главна дирекция „Гранична полиция”.Шефът на „Морска администрация” – кап. Живко Петров обясни в детайли процедурата по връщане на кораба „Бадр”, който към момента е собственост на „Булгаргеомин”, плаващ под панамски флаг и с украински екипаж. Според кап. Петров корабът е имал разрешение за еднократен преход до турска ремонтна база, в която да се ревизират системите му и да се сертифицират документите за безопасно плаване. След близо двуседмичен престой в открито море и опасенията, че е възможно да се стигне до разлив и еко-замърсяване, кап. Петров издава разпореждане за връщане на кораба в Бургаския залив.Танкерът ще остане тук до абсолютната сертификация на документите за плаване, като не е определен максимален времеви период. Според изискванията кораба трябва да премине технически прегледи, като за това трябва да се погрижи флагът, под който е плавателния съд.", "date": "2019.01.15", "title": "Либийският танкер Бадр върнат на рейд в Бургас заради опасност от екокатастрофа"}
{"url": "https://offnews.bg/tenis/federer-i-nadal-igraiat-v-ranni-zori-v-sriada-695542.html", "text": "Швейцарската легенда в мъжкия тенис Роджър Федерер ще се изправи във втория кръг на турнира от Големия шлем - Открито първенство на Австралия срещу 189-ия в световната ранглиста Дан Еванс не по-рано от 05:00 часа наше време в сряда.Рафаел Надал пък ще премери сили с Матю Ебдън, който е 48-и в подреждането на ATP. Както съобщихме по-рано днес Григор Димитров ще играе срещу уругваеца Пабло Куевас в сряда на Корт №3 не преди 09:30 часа.Централен корт \"Род Лейвър Арина\",  българско време: Слоун Стивънс - Тимеа Бабош Ашли Барти - И Ван : Роджър Федерер - Дан Еванс : Ангелик Кербер - Беатрис Хадад Майа Рафаел Надал - Матю Ебдън\"Маргарет корт Арина\", : Анастасия Павлюченкова - Кики Бертенс Кевин Андерсън - Франсис Тиафо Юхана Ларсон - Каролина Вожняцки : Алекс Де Минор - Хенри Лааксонен Мария Шарапова - Ребека Петершон\"Арена 1573\", : Каролин Гарсия - Зоуи Хивс Джордан Томпсън - Андреас Сепи Гаел Монфис - Тейлър Фриц Петра Квитова - Ирина-Камелия БегуКорт №3, : Стефанос Циципас - Виктор Троицки Астра Шарма - Мария Сакари Дона Векич - Кимбърли Бирел : Григор Димитров - Пабло Куевас Корт №8, : Маркета Вондрушова - Петра Мартич Томаш Бердих - Робин Хаасе Леся Цуренко - Аманда Анисимова Йошихито Нишиока - Карен Хачанов Корт№13, след 02:00 часа: Денис Кудла - Диего Шварцман Даниеле Колинс - Сакия Викери Томас Фабиано - Рейли Опелка Корт№20, след 02:00 часа: Стефано Травалия - Николоз Басилашвили Раду Албот - Фернандо Вердаско Белинда Бенчич - Юлия Путинцева", "date": "2019.01.15", "title": "Федерер и Надал играят в ранни зори в сряда"}
{"url": "https://offnews.bg/112/uraganen-viatar-v-sopot-evakuiraha-gimnazia-695549.html", "text": "Силният вятър изпочупи стъклата на гимназия „Ген. Владимир Заимов“ в Сопот, предаде БГНЕС.Учениците са евакуирани, съобщи зам.-кметът на Сопот Николай Новаков.Силните пориви са счупили няколко прозореца и са нанесени поражения по покрива на столовата. По препоръка на служители от дирекция „Пожарна безопасност и защита на населението“ учениците са изведени от сградата.В района духа силен вятър до 90 км/ч. Паднали са и пилони, които държат знамена в града. Вятърът е преместил и част от контейнерите за смет. ", "date": "2019.01.15", "title": "Ураганен вятър в Сопот, евакуираха гимназия"}
{"url": "https://offnews.bg/dw/v-balgaria-ni-prezirat-a-v-evropa-sme-naravno-s-vsichki-695561.html", "text": "Да ги наричаш роми е обида: те са общност, която се определя като мюсюлманска. Не колят петли за Банго Васил, говорят турски и български, празнуват мюсюлманския Байрам. А Европа осезаемо ги променя. Ташие Ахмедова Петкова върви по тясна уличка в кърджалийския квартал „Боровец“. През смях обяснява бъркотията с имената си: „Нали ни ги сменяха, но вече няма значение“. Синовете, снахите и внуците живеят от десет години в Копенхаген. Самата тя се е върнала за довършителни работи по къщата. „Най-големият ми син е готвач, другият работи в италианска пицария, а третият ще го женим за това красиво момиче\", казва с широка усмивка жената и представя годеницата. От четири години съпругът ѝ работи като тираджия в Дания. И понеже печели много добре, самата тя не работи.\"Тук не ни смятат за хора\"„В България за нас работа няма, никой не обръща внимание на младите, а пенсионерите трябва да оцеляват със 180 лева. Тук ни дискриминират, не ни смятат за хора, а там сме наравно с всички. В Европа имаме права, а в България ни презират, сякаш не сме граждани на тази страна\", възмущава се жената. И добавя, че в Дания никой не ги гледа накриво, цялото семейство се труди, внуците ходят на училище, има пари за всичко.Надя Боянова също си е дошла за кратко заради ремонта на къщата. Пристигнала е от Виена заедно със сина си Алпай, който е на 19 години. В България Алпай не успял да завърши средно образование, но във Виена наваксва и дори смята да учи за стилист-коафьор. Баща му е служител по чистотата на летището.Хора като тях, намерили препитание в Европа, променят облика на кърджалийския квартал „Боровец“: усилено строят големи къщи с магазини в партера, без да жалят средства за скъпи материали и луксозно обзавеждане. Кварталът е станал неузнаваем, старите порутени постройки се броят на пръсти, само тесните стръмни улички напомнят за миналото. Именно тук се намира най-голямата строителна площадка в Кърджали.Кметският наместник Юсеин Караахмед е от половин година на поста. Има трима сина, двама от които живеят в чужбина. Най-големият проблем в квартала са нотариалните актове за къщите, но вече над 60% от жителите ги имат, обяснява кметският наместник.Населението наброява около 8 000 души, все местни хора. А 1970-те години отдавна са забравени - тогава било забранено да се строят къщи по тези терени, разказва Алтънай Халил, общински съветник от доминиращата в региона партия и представител на кварталната общност. Халил помни и до днес как булдозери дошли да разрушат къщата на чичо му.\"Защо това е невъзможно в България?\"„Да, всяко стадо си има мърша. Не казвам, че всички сме перфектни, но като цяло хората са мирни и добронамерени. Безработицата вече е много ниска, всички работят, жените са в текстилните фабрики, а мъжете - в чужбина или по строителните обекти. Откъде да дойдат иначе тези големи къщи с всичкия лукс вътре\", обяснява Халил и добавя, че някогашните свади и мелета по сватбите са вече минало: „Младежите, видели Европа, попиват чуждата култура и манталитет, а това очевидно им харесва\".Малкият му син е в Холандия със семейството си. Купил е голям апартамент в Хага, работи като дистрибутор на сухи плодове, а внукът учи в спортна академия. Големият му син е готвач в Дания - и също е подредил живота си. „Защо това е невъзможно в България?\" - пита Халил. И не крие радостта си от факта, че внуците му се учат и развиват в среда, която е толкова по-различна от „гетото\". Липсват му много, но поне е спокоен за живота и бъдещето им.Родителите на гурбетчиите виждат децата си само през летните отпуски. Тогава ходят заедно на море и на минерални бани. „Вече нищо не е като преди. А парадоксът е, че точно ние най-силно усетихме ползите от членството в ЕС. За жалост, в България национализмът набира скорост и дори в града ни има хора, които ни смятат за втора ръка. Сякаш сме програмирани да бъдем ненужни и неуспешни“, казва Халил и добавя, че за да грейне кварталът, трябва да се регулират улиците, да се направят тротоари, младежки клубове, детски площадки. Новите къщи вече настъпват към двете съседни села Царевец и Енчец. „Ще ги интегрираме\", шегува се Халил.Един болезнен проблемВъпреки цялото обновление, един стар проблем си остава нерешен: близо 2 000 младежи не могат да си издадат лични карти поради липса на адресна регистрация. Причината: не покриват изискването за 10 кв.м. жилищна площ на човек, обяснява общинският съветник. Затова често родителите са регистрирани на един адрес, а децата са „разхвърляни\" при роднини и познати из града. Ако в дом от 70 кв.м. живеят десет души, трима не могат да получат лични документи. А и често там са регистрирани напълно непознати хора.Дублираните номера на улиците също представляват проблем. Улица “Морава“ например има №1 и в двата си края, което неизменно предизвиква хаос. Кметският наместник Юсеин Караахмед разказва, че едната му внучка е регистрирана в село Островец, а втората - в друг квартал на Кърджали. Оказало се, че на адреса му са регистрирани 18 души, които той не познава. „Това в Европа не може да се случи. Тук трябва промяна и ще я направим\", уверява Караахмед.", "date": "2019.01.15", "title": "'В България ни презират, а в Европа сме наравно с всички'"}
{"url": "https://offnews.bg/futbol/liupko-petrovich-si-pozhela-titla-s-tcska-695562.html", "text": "Консултантът в ЦСКА Люпко Петрович говори за целите пред отбора на предстоящия лагер в Испания. Червените отпътуваха днес за Иберийския полуостров.\"Отборът трябва да се подготви добре за първенството, борим се за шампионската титла, подготовката трябва да бъде добра и да бъдем готови за мачовете от първенството. Трябва да направим отбор, който да успее да изпревари Лудогорец и да стане шампион\", каза Люпко, цитиран от Гонг.\"Футболистът се продава, когато има интерес към него, трябва да намерим футболист, който е по-добър от Десподов. Във футбола е така, едни футболисти се продават, други се купуват\", заяви той по повод евентуален трансфер на Кирил Десподов в чужбина.\"Нямаме голяма необходимост да купим футболисти, но ако има такава възможност може да привлечем. В края на кариерата си съм. Нестор ел Маестро е млад, има какво да учи, и аз уча като по-възрастен човек, той е млад и трябва да учи още\", каза Петрович.\"Пожелавам си здраве, да направим нещо с ЦСКА, да спечелим трофей, да направим добри резултати, титла, купа и участие в турнира Лига Европа и да влезем в групите\", пожела си Петрович за финал.", "date": "2019.01.15", "title": "Люпко Петрович си пожела титла с ЦСКА"}
{"url": "https://offnews.bg/leka-atletika/legendarnata-jordanka-blagoeva-predstavi-svoiata-biografichna-kniga-695556.html", "text": "Йорданка Благоева, първата българска световна рекордьорка в леката атлетика и олимпийска вицешампионка в скока на височина от Мюнхен 1972 г. представи днес биографичната си книга „Босоногата кралица“. Тържествената церемония събра в Музея на спортната слава легендарни български спортисти, треньори, деятели, хора на изкуството и бизнеса, журналисти и почитатели на изтъкнатата атлетка.В емоционално слово Благоева благодари на хората, спомогнали за издаването на книгата и си припомни паметни мигове от своята богата кариера. „Това е послание към младите хора и разказ за годините на постоянство, труд и изпитания, през които се преминава до часа на успеха,“ каза Благоева, която е вицепрезидент на БОК. В края на своето изказване тя сподели мечтата си да види състезание по скок на височина в центъра на София, което да събере световния елит в чест на най-великата школа – българската.„Йорданка Благоева бе първата, която извиси българския скок на височина на световния връх, беше иноватор в стила и постави основата на великата родна школа в сектора. Сърдечно й благодаря, че символично ме посочи за свой наследник, беше огромен стимул и отговорност за мен. Освен велик български спортист, тя е жена с неизчерпаема енергия, огромен житейски опит и с много силна гражданска позиция, уникално позитивен човек, далеч от светската суета и суматоха.Благодаря й и за това, което прави в БОК, изцяло отдадена и ангажирана с развитието на олимпизма в България. Данчето Благоева е една галактика от настроение, чувства, енергия и доброта,“ заяви в краткото си приветствие председателят на БОК Стефка Костадинова, преди да пожелае успех на изданието.Сред официалните гости бяха още Петър Стоянов – президент на България (1997-2002), Георги Първанов – президент на България 2002 – 2012), Йорданка Фандъкова – кмет на Столична община, Красен Кралев – министър на младежта и спорта, проф. Пенчо Гешев – ректор на НСА и вицепрезидент на БОК, Дамян Дамянов – изпълнителен директор на БСТ и др.„Йорданка Благоева е истински пример за младите, за следващите поколения. От все сърце й благодарим, за огромната подкрепа, която оказа на София като европейска столица на спорта. Тя бе с нас още при кандидатстването и след това през цялото време на инициативата, която се оказа изключително успешна и достави на града постоянната титла „европейска столица на спорта,“ каза в краткото си изказване Йорданка Фандъкова.След това кметът на София и организационният секретар на Фондация София – евростолица на спорта Анатоли Илиев връчиха в знак на благодарност на Йорданка Благоева рядко красива позлатена ваза от чешки кристал. Луксозното издание от 250 страници „Босоногата кралица“ е събрало историята на първата българска световна рекордьорка по лека атлетика Йорданка Благоева.Пълното заглавие на книгата е „Босоногата кралица – Йорданка Благоева и седемте крачки към върха”, със съавтор Юлия Пискулийска, а издадел на биографичния сборник с текстове и снимки е общобългарска фондация ТАНГРА ТанНакРа.Многократната балканска и републиканска шампионка от 1963 до 1980 година регистрира първия български рекорд в скок височина през 1972 година в Загреб, когато преодолява летвата на 194 см с коремно - претъркалящ стил. Няколко месеца по-рано Благоева печели сребро от олимпиадата в Мюнхен.През 1973 година в Ротердам (Хол) подобрява и световния рекорд в зала с 192 см и е обявена за най-добра атлетка на Европа. „Босоногата кралица“ едно издание, което прелива от спомени, размишления, житейски истини и множество послания, допълнени с изключително богат снимков материал. В края на церемонията по представянето Йорданка Благоева раздаде стотици копия от книгата с автограф, мнозина бяха желаещите да се снимат с великата българка.", "date": "2019.01.15", "title": "Легендарната Йорданка Благоева представи своята биографична книга"}
{"url": "https://offnews.bg/futbol/norvezhki-branitel-na-probi-v-levski-video-695555.html", "text": "Защитникът Магнар Йодегаард от днес се присъедини към лагера на Левски в Агия Напа, съобщиха от клуба. Норвежкият бранител ще премине пробен период, като вече стартира тренировки с тима.25-годишният футболист е свободен агент, след като неговият договор с Тромсьо изтече на 1-и януари. През кариерата си той има 163 мача и 3 гола елитното норвежко първенство, както и 60 двубоя и две попадения за различните младежки и юношески формации на националния отбор.Tой е играл за отборите Сарпсборг (71 мача, 1 гол), Молде (8/0), Лилестрьом (22/0) и Тромсьо (113/2), а Transfermarkt го оценява на 200 хиляди евро.От известно време се говори, че треньорът на Левски Славиша Стоянович иска нов защитник. Нароченият за гонене Аймен Белаид не замина с Левски за лагера в Кипър, а исландският национал Холмар Ейолфсон е аут до края на сезона.На проби при 26-кратния шампион на България вчера пристигна и офанзивният футболист Микаел Жордан Н'Кололо. Очаква се той и Йодeгаард да играят в първата контрола в Кипър срещу руския УФА, която ще се състои на 19 януари, събота.", "date": "2019.01.15", "title": "Норвежки бранител на проби в Левски (видео)"}
{"url": "https://offnews.bg/tenis/matiu-ebdan-advokatat-kojto-izbra-tenisa-pred-pravoto-695531.html", "text": "Само 19 дни ни делят от старта на тенис турнира Sofia Open. Част от световния елит на аристократичния спорт ще завладее България от 3 до 10 февруари. „Арена Армеец“ е домакин на битките от най-силния и атрактивен турнир в света от категория АТР 250 за годината.Пресслужбата на турнира продължава рубриката „Звездите на Sofia Open 2019“, чрез която запознава аудиторията с любопитни факти около участниците.Матю Ебдън е сред тенисистите, които бавно, но сигурно намериха и утвърдиха своето място в Топ 100 на ранглистата през годините. Роден в Дърбан, Южна Африка, той и семейството му местят да живеят в Австралия, когато е на 12 години.По тениса се „запалва“ от баща му Чарлз, който е финансов директор, но също така практикува редовно тенис и крикет. Ебдън хваща ракетата за първи път на петгодинишна възраст и до момента тя е неизменна част от живота му. Самият той признава, че се чувства най-добре на твърди и тревни кортове, а за свой любим удар определя форхенда.Най-много обича да играе на Australian Open, а Стефан Едберг и Андре Агаси са тенис идолите му.Като типичен „австралиец“, когато не е на корта, обича да ходи на плаж и да кара сърф. Признава, че отделя голяма част от свободното си време на компютърни игри. Има обилна колекция от часовници, което също е сред хобитата му.Казва, че ако не била професионалната кариера на тенисист, вижда себе си като адвокат. Записва право в Университета на Западна Австралия, но прекъсва обучението си заради любимия спорт. През годините в Австралия се запалва по ръгбито, но само като фен.Ебдън напусна Клуба на ергените през ноември 2012, когато казва „Да“ на съпругата си Ким. През 2016 претърпя операция на коляното, заради която отсъства от кортовете в продължение на седем месеца. След завръщането си обаче бързо успя да намери формата си и приключи сезон 2018 сред първите 50 в класацията на АТП.„На 31 години съм, но вярвам, че най-доброто за мен тепърва предстои. Усещам, че още доста години ще бъда в тура. В последните месеци намерих най-добрата си игра и мисля, че сезон 2019 ще бъде най-силният в кариерата ми“, увери австралиецът, който през февруари за втори път ще играе в София. Той дебютира в надпреварата през 2016-а, когато отпадна на старта от холандеца Тимо де Бакер.Ебдън няма спечелена титла в кариерата си до момента, но е убеден, че това ще се промени през 2019 г.", "date": "2019.01.15", "title": "Матю Ебдън – адвокатът, който избра тениса пред правото"}
{"url": "https://offnews.bg/obshtestvo/klubove-po-interesi-v-uchilishtata-ot-fevruari-695527.html", "text": "От началото на втория срок започва провеждането на извънкласни дейности по интереси за ученици от цялата страна. От февруари училищата ще могат да организират клубове по интереси заедно с центровете за подкрепа на личностното развитие и общинските детски комплекси, каза в Средец министърът на образованието и науката Красимир Вълчев по време на посещение на извънкласни форми в областта на предприемачеството, изкуствата и екологията.За тези занимания бяха осигурени 25 млн. лева от държавния бюджет.Министърът съветва учениците да се насочат към математика и природни науки. За да стимулират това, 40% от училищните клубове по интереси ще са в направленията информационни технологии, математика, природни и инженерни науки. Останалите могат да са в други сфери спрямо предпочитанията на децата. В момента те се обобщават от училищата.„По една група ще трябва да се ръководи от външни специалисти от центрове за подкрепа на личностно развитие, спортни клубове, читалища, музеи и др. 10% от средствата за извънкласни дейности ще остават в общините и с тях ще се финансират междуучилищни прояви. Общините трябва да направят списък с такива“, обясни Вълчев.Клубовете ще помогнат да се интегрират децата и родителите в учебния процес, образователните институции да си сътрудничат и да има ранно кариерно ориентиране.", "date": "2019.01.15", "title": "Клубове по интереси в училищата от февруари"}
{"url": "https://offnews.bg/politika/pregovorite-za-f-16-v-dve-parlamentarni-komisii-dnes-695514.html", "text": "Парламентарните комисии по отбрана и по бюджет и финанси ще обсъдят предложението на кабинета за започване на преговори със САЩ за придобиване на изтребители Ф-16. Заради част от документите, които са секретни, дебатите и в двете комисии ще бъдат закрити. Очаква се членовете им да подкрепят решението, за да може до края на седмицата то да бъде прието и в пленарна зала. От БСП няма да подкрепят предложението. Комисията по правни въпроси пък ще проведе ново обсъждане на промените в Наказателния кодекс, върху които президентът Румен Радев наложи вето. Държавният глава изрази несъгласие с възможността за отлагане до 48 часа на уведомяването при задържане на лице.", "date": "2019.01.15", "title": "Преговорите за Ф-16 в две парламентарни комисии днес"}
{"url": "https://offnews.bg/futbol/vazhen-igrach-na-tcska-se-zavrashta-v-igra-sled-6-mesetca-izvan-tereni-695516.html", "text": "Крилото на ЦСКА Енрике Рафаел съвсем скоро ще се завърне в игра след 6-месечно прекъсване, пише \"Тема Спорт\". Планирано е бразилецът да вземе участие в утрешната контрола с немския Бохум. Това ще е първата проверка на \"червените\" за 2019 година.От клуба все още не са обявили началния й час, нито дали двубоите в Испания ще бъдат излъчвани директно по родна телевизия. Енрике не е бил на терена от 181 дни, след като счупи ключица в реванша от Лига Европа срещу Рига на 19 юли. Последва операция и дълго възстановяване.Бразилецът бе напълно готов за игра в началото на ноември. Заради паспорта му извън ЕС обаче той така и не попадна в групата за официален мач до края на 2018-а. Сега обаче се очаква Енрике да получи български паспорт и статутът му да се промени.ЦСКА лети за Испания днес малко след обяд. Отборът се събира от 13:00 часа на терминал 2 на летище София. \"Червените\" се прибират късно вечерта на 29 януари. Вчера бе почивен ден за тима.Директно на лагера в Марбейя е очакван левият бек Жеферсон, който закъснява с разрешение на ръководството. Клубът обаче не посочи конкретна дата за завръщането на бранителя.", "date": "2019.01.15", "title": "Важен играч на ЦСКА се завръща в игра след 6 месеца извън терените"}
{"url": "https://offnews.bg/bojni/tajsan-fiuri-iska-da-se-bie-v-anglia-predi-revansha-s-uajldar-695529.html", "text": "Бившият световен шампион в тежката категория по бокс Тайсън Фюри има намерение проведе двубой в родината си преди да се изправи в реванш срещу Дионтей Уайлдър. Двамата стигнаха до противоречиво равенство в началото на декември.В момента вървят преговори за провеждането на реванш в Лас Вегас през лятото, но преди това Фюри иска да се бие и пред феновете си във Великобритания.\"Надявам се да се бия с Уайлдър в Англия или Америка. Не ме притеснява къде ще се проведе битката. Дори ако срещата ни е в Австралия или на Антарктика, за мен това няма значение. Където и да бъде тази битка, ние със сигурност ще бъдем там.Но аз бих искал да участвам в двубой у дома през април. Може би в Манчестър, или в някой друг град във Великобритания. А след това отново ще се бия с Уайлдър\", каза Фюри.", "date": "2019.01.15", "title": "Тайсън Фюри иска да се бие в Англия преди реванша с Уайлдър"}
{"url": "https://offnews.bg/obshtestvo/angel-kunchev-gripat-povalia-za-chasove-ne-pijte-antibiotik-695515.html", "text": "Грипна епидемия е обявена в четири области на страната. Вирусът, който ни атакува, е много близък до така наречения свински грип, известен още като \"Калифорния\". Областите у нас, които първи обявиха грипна епидемия, са Стара Загора, Шумен, Бургас и Силистра.Увеличава броят на болните и в Русе, Ямбол, Перник и Пазарджик, където се очаква да обявят епидемия. Учебните занятия в областите Стара Загора и Бургас са спрени от 15 до 18 януари.  При грипа нещата са много динамични и в рамките на часове могат да се променят, заяви главният държавен здравен инспектор д-р Ангел Кунчев по бТВ. Според него няма да се стигне до пик на зобаляемостта през тази седмица, тъй като все още тя е по-ниска в сравнение с миналата година. Според очакванията това ще се случи в края на януари.Характерно за грипа е главоболие, силна отпадналост и болки в мускулите. По думите на д-р Кунчев най-голямата грешка е хората да подценяват състоянието си. При вече силно проявени симптоми те решават, че могат да ходят на работа и по този начин заразяват останалите. В детските заведения пък много често родителите оставят децата си, въпреки че има признаци, че са болни.Антибиотикът няма да помогне, когато става въпрос за вирусна инфекция. Нормално е един млад организъм да се справи с грипа в рамките на седмица, допълни д-р Кунчев. ", "date": "2019.01.15", "title": "Ангел Кунчев: Грипът поваля за часове, не пийте антибиотик"}
{"url": "https://offnews.bg/sviat/britanska-deputatka-otlozhi-sektcio-zaradi-vota-za-brekzit-695518.html", "text": "Британската депутатка Тюлип Сидик отложи датата си за цезарово сечение заради вота за Брекзит. Тя няма да може да гласува, ако не присъства лично в залата на парламента, съобщиха Евронюз и Дарик.  Парламентът на Великобритания не признава задочното подаване на глас от депутат, който е болен или не може да присъства по друга причина. Това накарало Сидик, която по план трябвало да роди с цезарово сечение в деня на вота, да отложи операцията. Тя ще гласува и ще се върне в болницата, за да роди след два дни.Лекарите не били съгласни с отлагането, защото бременността на Сидик била рискова.  ", "date": "2019.01.15", "title": "Британска депутатка отложи секцио заради вота за Брекзит"}
{"url": "https://offnews.bg/112/vlak-pregazi-mazh-do-zhp-prelez-695521.html", "text": "Влак, пътуващ от София за Лом, е прегазил мъж след жп прелез преди с. Ракево.Тежкият инцидент е станал късно снощи, сигнал за него е подал машинистът. Смъртта на мъжа е констатирана от екип на Филиала за спешна медицинска помощ в Криводол. Установено е, че загиналият мъж е на видима възраст около 40 г., без документи за самоличност.По случая е образувано досъдебно производство.", "date": "2019.01.15", "title": "Влак прегази мъж до жп прелез"}
{"url": "https://offnews.bg/obshtestvo/zov-za-pomosht-bolen-mazh-se-nuzhdae-ot-sredstva-za-borba-s-raka-691494.html", "text": "65-годишен мъж от пазарджишкото село Елшица се нуждае от помощ за борбата с рака.Стоян Рабаджийски е диагностициран с напреднала форма на рак на белия дроб, с разсейки.Възрастният мъж в момента е спрял лечението си, тъй като не може да си го позволи. Повече от 20 дни Стоян не може да си купи лекарства.Освен това мъжът страда от няколко различни заболявания, сред които глаукома, съдово-мозъчно заболяване, проблеми със ставите и простатата.Стоян живее сам. Работил е в продължение на 23 години в \"Панагюрски мини\" в село Елшица.Получава 220 лева инвалидна пенсия, която не може да покрие неговите разходи за храна и лекарства. Ако желаете да помогнете на Стоян, можете да се свържете с него на телефон 0884 670 713.Сметка:Стоян Пенков РабаджийскиПощенска банкаIBAN: BG74BPBI79304030143702BIC BPBIBGSF", "date": "2019.01.15", "title": "Зов за помощ - болен мъж се нуждае от средства за борба с ракa"}
{"url": "https://offnews.bg/ikonomika/gardian-brekzit-palni-morskite-kurorti-v-balgaria-695520.html", "text": "Очакваните трусове около Брекзит донесоха изненадващ дивидент на българските морски курорти, съобщава британският \"Гардиан\".Черноморието се радва на повишен интерес от страна на туристи от Острова, които търсят по-бюджетен вариант за почивка заради трусовете в стойността на паунда.Традиционните за британците дестинации за лятна почивка в ЕС поскъпват заради поевтиняването на паунда спрямо еврото. Очакванията са британската валута да поевтинее още, ако се премине към варианта Брекзит без споразумение.В момента най-натовареният период за резервации за морските курорти. Туристическите агенти споделят, че все повече клиенти търсят оферти с ол-инклузив пакет. Резервациите за българските курорти са скочили с около една-трета в сравнение с 2018-а, информират от Асоциацията на британските туроператори.", "date": "2019.01.15", "title": "'Гардиан': Брекзит пълни морските курорти в България"}
{"url": "https://offnews.bg/litca/30-darzhavi-za-3-godini-dvama-pateshestvenitci-na-palen-raboten-den-695489.html", "text": "Имали ли сте някога скучна работа, която сизифовски сте влачили от 9 до 17 в безличен и безчувствен офис? От която сте излизали с посивели мисли и пресъхнали мечти? Дните са се повтаряли дълго и до лудост, докато някоя внезапна и нахална мечта не се е появила и не е преобърнала живота ви наопаки?Преди няколко години една много инатлива мечта успява да преобърне света на двама души.Тя е биолог-зоолог, завършила е в университет на Канарските острови, Испания.Той е инженер-икономист. Бил е строителен работник, учител по английски, мениджър, маркетингов специалист, собственик на малко предприятие.Влюбени в природата и пътуванията от деца, двамата напускат работа и започват да обикалят света.Съвсем наскоро приключиха последното си пътешествие: 30 държави за 3 години, 8 месеца и 5 дни, придвижвайки се на стоп.За упоритото мечтаене, смелото реализиране и непрекъснатото надбягване с целите разказват Маги и Цветин Шущаркови – пътешественици на пълно работно време.ЖивотътПоследните три години преди пътуването живеехме в Китай, където се занимавахме с интензивни тренировки по традиционно кунг-фу, по два пъти на ден, при известен в нашия стил майстор и изучаване на китайски език и калиграфия. Преди живота си в Китай пребивавахме в различни части на Испания за около 4 години, където Маги завърши своето образование по биология-зоология, както и една година в Чехия по международна програма за обмен на студенти. През това време, освен работата и ученето, правихме едно-двумесечни пътешествия по конвенционален начин, предимно до азиатски държави, пътувайки със самолет и местен транспорт, следвайки в известна степен туристическите маршрути и забележителности. Разбира се, любовта ни към природата и екстремните пътешествия е с корени още от ученическите ни години. Походи по планини и хижи, диви морски плажове, автостоп из всяко кътче на България, пещернячество и алпинизъм бяха неща, без които животът само в града ни се струваше като тежко бреме.ПътуванетоСлед всяко следващо пътешествие страстта ни да пътуваме ставаше все по-силна и по-незадоволима. Имаше някои ключови моменти, които доведоха до необратими промени в живота ни и които сякаш предначертаха съдбата, че един ден, рано или късно, ще се превърнем в пътешественици на пълен работен ден. Едно от тях беше срещата с хималайските върхове и сблъсъкът с мощта на най-голямата планина на земята. В Непал планините до 4 хиляди метра надморска височина се наричат хълмове, нагоре след тях имаше редове облаци, а над облаците с изкривени вратове виждахме нереалната гледка на заснежените върхове стигащи до небесата. Това, в комбинация с екстремно трудния живот на местните и непредвидими, животозастрашаващи свлачища по пътя, поставиха под съмнение чувството ни за собствена значимост и „правилността“ на нормалния живот, който би следвало да водим според обществото, на което бяхме продукт самите ние.Първото ни пътуване до Азия преди 12 години, до Иран и срещите ни с иранската гостоприемност ни създаде толкова силен културен шок, от който не можехме да се съвземем с дни и да повярваме, че на света могат да съществуват толкова неегоцентрични, открити и добронамерени хора, без да имат задни помисли и скрити мотиви за някаква изгода.Всяко следващо пътуване и новите културни шокове, на които бяхме безпощадно подложени, разбиваха стереотипите ни, както за страните, които посещавахме, така и за „правилността“ на западния начин на живот, да го наречем най-общо, въпреки че е крайно некоректно да се правят каквито и да е генерализации.Последното ни пътешествие също претърпя своята еволюция. На първо място е фактът, че първоначалният план бе то да продължи не повече от година, а се случи така, че се проточи 3 години и осем месеца. В началото нямахме опита, който имаме сега, нито в комуникациите с местните хора, нито като умения за оцеляване. Учихме се „в движение“ и до сега продължаваме да се учим. Всичко започва с първата крачка… и така все напред с широко отворени очи.ОпаснотоВсяка държава и всеки географски обособен регион, през които преминахме, е със собствена специфика и характеристики. Има различни опасности и условия, с които човек трябва да се съобразява и внимава. Но това е и най-големият чар на екстремното пътуване - никога не знаеш какво ще ти се случи, винаги да си нащрек, да пътуваш с широко отворени очи, което води до едно особено състояние на непрестанна, по неволя, осъзнатост. Опасни ситуации имаше много, но всъщност те не бяха истински опасни, а просто различни условия от тези, с които си привикнал, с които трябва да се съобразяваш.Например не трябва да лягаш под зрели кокоси, защото ако падне такъв отвисоко, може да ти размаже мозъка; или докато си миеш чиниите или се къпеш в море, пълно със соленоводни крокодили, трябва да се оглеждаш за очички по повърхността на водата, за да не мине някой 6-метров екземпляр и да не те грабне неочаквано за подводна разходка.Свлачища, вулкани, циклони в океана, нервнопаралитични медузи и акули, крадливи маймуни, разбойници, земетресения и какво ли не... Ако ги нямаше тях, щеше ли приключението да бъде същото?Едни от най-трудните и незабравими ситуации бяха двумесечната ни обиколки из Папуа Нова Гвинея, където всяко село е отделно племе и често се водят племенни войни; двете ни срещи с тигри в национални паркове в Малайзия и Индия; 6-месечното ни прекосяване на Тихия океан с капризната яхта \"Алабама\" и тридневно лутане без вода из един национален парк на остров Сулавеси, Индонезия…КомичнотоКогато на два пъти в Индия ни взеха за богове. Единият път бързахме да излезем от един национален парк, поради настъпващия мрак, и почти до селото изненадахме група мъже, седящи на раздумка. Когато те ни видяха, останаха като гръмнати, проснаха се на земята и започнаха да ни се кланят. Много неудобна ситуация. Вторият път шофьор на камион, който ни беше взел на стоп, бе абсолютно убеден, че сме индийските богове Шива и Парвати, и на всяко спиране крещеше през прозореца на всички, че е качил в камиона си не обикновени туристи, а богове.За пътуването на стопПри автостопа всеки път те качват съвсем различни хора, от всякакви прослойки в обществото, различни по характер и интереси. В повечето случаи на хората им се общува и са крайно разговорливи, но в други са в техния си филм и бързо забравят, че са те качили. Случвало се е и шофьорите да не говорят английски и комуникацията да е доста затруднена. Доста често те реагират като деца и ентусиазирано завяват, че искат и те да пътешестват като нас. Към края на пътешествието историята ни звучеше твърде невероятностно и се опитвахме, ако не ни попитат конкретно, да им спестяваме времето и броя държави на пътешествието си.Всеки човек, с когото сме общували, особено по-дълго време, е оставил трайна следа у нас. Надяваме се и ние да сме оставили добро впечатление и да сме спечелили приятели.И за стопирането на... яхтаКогато се забиеш в някоя островна държава, изчерпал всички пътища, които обикалят така или иначе в кръг около острова, започваш да се чувстваш отчаян като Робинзон Крузо. Извикваш неподозирани сили и всеки появил се прогнил кораб е спасителен за теб.В шегата се крие не малка истина. Най-важното при лодко-стопа е, че това е абсолютно възможен начин на предвижване. На нас ни се отдаде неколкократно и срещнахме много други хора, пътували по този начин, както и яхти, търсещи си помощен екипаж за дългите дистанции. Всичко във ветроходството е свързано с вятъра. Въпреки че няма начертани пътища през океана, има популярни дестинации и посоки. Когато си извън сезона на циклоните със страховити бури, има множество яхти, които са склонни да вземат допълнителен екипаж. Друг начин е обяви по пристаните за яхти, срещи и разговори с капитаните и, естествено, малка доза късмет. Смятаме да опишем подробно опита си в статия на нашата интернет страница, както и да организираме лекция на тази тема в Клуба на пътешественика.ХоратаЕдин от най-прекрасните аспекти на пътуването ни бяха срещите с хората. Винаги безкрайно човечни, открити, гостоприемни и доброжелателни. Хора от различни държави, култури, религии, етноси, начин на живот, но винаги с нещо общо - добри сърца. Напълно обратно на стереотипа, подхранван от медиите, че светът е неприветлив и изпълнен с недоброжелателни и опасни хора, особено извън Европа, ние открихме, че светът е пълен с прекрасни хора. Примерите са безкрайни и са от всяка държава, през която преминахме, неподлежащи на класиране и сравнение. Представете си само как всеки ден, като вървяхме из памирското плато в Таджикистан, където хората са екстремно бедни и живеят в трудни, планински условия, жънат със сърпове и носят житото си на гръб, се случваше почти всеки срещнат да те покани на чай или да попита дали имаш хляб, за да ти даде, а ако се свечерява, след първоначалната покана да му гостуваш те поглежда в очите и пояснява: „Ама аз съвсем сериозно те каня да ми гостуваш“. Така беше във всяка държава. Безбройни срещи с невероятни хора...А хората по всички места си приличат по очите...ДобринатаНе класифицираме добротата, която сме получили на малка и голяма. Всяка помощ, която ни бе дадена, е била точно навреме и от огромно значение за нас. Без дори най-незначителната на пръв поглед помощ - като да качиш някой непознат в колата си, бихме загинали насред пътя в някоя пустиня.Всичко, което сме направили, изглежда невзрачно на фона на това, което сме получили. В крайна сметка резултатът след това пътуване е, че станахме длъжници до края на живота си. Пътуването ни помогна да разберем по един малко по-задълбочен, философски и същевременно житейски, практичен смисъл сродството между нас, хората, като човешки род. Ако трябва да правим добро на другите, това не е заради някаква отплата, като разменна монета или услуга на кредит, както и не заради някаква последваща изгода, а защото сме едно. Аз, арменският или арабският сириец, превърнат по неволя в бежанец, евреинът пътешественик, считащ, че Палестина не съществува, китаецът с промит от комунистическата партия мозък и циганинът от Войводиново, на който заради всенародно озлобление му събориха „нерегламентираната“ къщичка посред зима, сме едно. Дошли сме от един общ казан с енергия и след съвсем кратко пребиваване на земята ще се озовем отново в същия казан с енергия.Културният шокТова е чарът на пътуването. Постоянно си в културен шок, който никога не можеш да преодолееш и непрестанно си в състояние на учудване от заобикалящата те среда. Възможността да пътешестваме е невероятен дар на живота - дава ни се отново шанс да се чувстваме като дете, което непрестанно открива нови и нови неща в света, в който прохожда. Светът има чудодейна природа и всяко негово описание е крайно ограничено и валидно единствено за конкретната среда, от която произхожда. На всяко място хората възприемат света по различен начин и това провокира възприятията на пътешественика. Шаблоните и мисловните конструкции, изградени от средата и обществото, в което сме родени, се разклащат. Започваш да се чувстваш истински свободен и щастлив. Можеш да ядеш с вилица, клечки или длан и всеки начин е напълно правилен.ПрабългаритеТози проект бе изцяло пътешественическо-приключенски. Ние не претендирахме за научно, историческо или археологическо изследване, тъй като нямаме нито теоретична подготовка, нито финансово-материална поддръжка, още по-малко идея или цел за такъв проект.Основната ни цел беше физически да изминем крачка по крачка този теоретичен маршрут, да изживеем и да видим с очите си степите, пустините и планините. Да усетим с кожата си вятъра и слънцето и да се срещнем с наследниците на племена и хора, които са живеели по тези земи.Открихме реално съществуващ номадския живот, който въпреки измененията през столетията най-вероятно има съществени прилики с начина на живот на прабългарите. Запознахме се отблизо с номадския живот и пастирството. Гостувахме и спахме в истински юрти. Докато си спяхме веднъж в палатката, се случи съвсем близо до нас две монголски семейства да практикуват анимистични, шамански практики и магии. Е, не ядохме сушено конско и камилско месо, тъй като сме вегетарианци, но опитахме монголското кисело мляко и алкохолните напитки от ферментирало камилско мляко - „шубат“, и от конско мляко -„кумис“ (или „айраг“ на монголски).Сблъсъкът с безкрайната шир на монголската степ е едно от най великите изживявания, което някога сме изпитали. Неописуемо! Усетихме земята като жива и разбрахме, че няма дистанция, която да не може да се преброди на кон. Единствено трябва да се научиш да разчиташ планините и долините и да откриваш по бледозелените петна къде е пашата и водата в полупустинитеСемействотоСледвахме знаците на съдбата и озовавайки се във Фиджи, се намерихме случайно в православен храм с невероятни хора. Беше идеалното място да приемем това тайнство и да се венчаем. Българска сватба в гръцка православна църква, с индийски свещеник, в меланезийско Фиджи.Да пътуват и общуват предимно помежду си, само двама човека, за дълъг период от време е предизвикателство. Преодоляването на всички премеждия е начин за истинско сближаване. Имали сме и трудни моменти, разбира се, но при всяко дори и малко разхармонизиране на взаимоотношенията ни, светът се обръщаше срещу нас по очебиен начин и спираше да ни върви във всички аспекти. В такива моменти сякаш земята помрачняваше и винаги се шегувахме: „Давай да се сдобряваме, че никой няма да ни вземе на автостоп, ще ни се случат хиляда нещастия и ще си изгнием тук някъде на пътя. Да си щастлив е толкова по-приятно, отколкото да си роб на някаква измислена причина за недоволство.Нашата мечта е точно това, което ни се случва в момента, тук и сега.ЩастиетоДали спим в петзвезден хотел, или на палатка, нека просто сме щастливи и да благодарим всяко утро, отваряйки очи, че изобщо сме такива щастливци, на които е дадена възможност да видят малка или голяма част от тази планета. Ако човек е благодарен и доволен на пътя, тогава цялото ни пътешествие придобива дълбок личностен смисъл и ни трансформира. А когато се оплакваме, че никой не ни спира на стоп или че обслужването в хотела е ужасно, а навън е мръсно и пълно с мошеници, то това пътуване не ни носи нищо и ние пренасяме света от „сивото“ ежедневие в друга част на земята и сме неспособни да живеем с отворени очи.Така че където и да сме, както и да пътуваме, нека това винаги да е Пътешествието на живота ни, без значение какви трудности се появяват.БлогътПри последното пътешествие решихме да водим блог, за да споделяме приключението си и интересните места и хора с които се срещаме. В началото блогът беше предназначен предимно за близки приятели и роднини, но случи се така, че с времето стана популярен в България.Интернет страницата ни   е базирана изцяло на доброволен труд и с нея не преследваме никакви комерсиални цели.Ако можем да променим деня дори на един човек и го направим дори малко по-щастлив, то всички усилия, които сме полагали, не са били напразни. Надяваме се да сме вдъхновили не само хората да пътешестват и да повярват, че да се пътува на нисък бюджет е абсолютно възможно и всъщност направо си е страхотно, но и че човек може да осъществи всяка своя мечта, стига да я пожелае истински и с пълно намерение да направи първата стъпка.БюджетътМечтите и тяхното осъществяване са абсолютно безплатни. За нас поне зависимостта е по-скоро обратна. Именно поради факта, че пътуваме нискобюджетно, имахме цялото време на планетата и можехме да предприемем толкова дълго пътуване. Пътешествията и приключенията, от друга страна, ти дават толкова много, че по естествен начин се превръщаш в антиконсуматор. Парите не са ти необходими, защото нямаш желания, когато си едно с Пътя. Дори и да сме милионери, пак бихме пътували по този начин - на автостоп със спане на палатка.Тръгнахме с ограничен бюджет - едномесечна европейска заплата за двама ни, която ни стигна за година. Втората година се издържахме с малки помощи от блога и от близките си, а третата съдбата ни предостави възможност да поработим месец-два, което бе достатъчно, за да се приберем до България.ПлановетеПълни сме с множество проекти. Плануваме организирането на 7 лекции по региони от пътуването ни и една на тема „Изкуството на свободния пътешественик“ в Клуба на пътешественика в София и по други градове из България. Ще организираме изложба с най-добрите фотографии от пътешествието. Надяваме се да монтираме интересен документален филм с уникални кадри, които сме заснели в Папуа Нова Гвинея, както и няколко по-малки от други държави.А може би още тази година някой друг континент ще ни призове…Пълните приключения на Вълшебния Керван можете да четете в техния блог:  и да следите за техните изяви на: .", "date": "2019.01.15", "title": "30 държави за 3 години - двама пътешественици на пълен работен ден"}
{"url": "https://offnews.bg/ikonomika/rastat-na-germanskata-ikonomika-prez-2018-g-e-naj-bavniat-za-posledni-695533.html", "text": "Ръстът на германската икономика се забавя за пръв път от пет години.Миналата година той е бил 1.5%, а това е най-бавният ръст от 2013 г., показват официални данни, цитирани от Би Би Си. Информацията от Федералното статистическо бюро на Германия сочи, че най-голямата европейска икономика се е забавила рязко с настъпването на 2019 година. Тя всъщност се е свила до 0.2% през третото тримесечие.В началото на годината се е очаквал ръст на икономиката с 1.8%. През 2017 г. той е бил 2.2%.Има опасения, че данните за следващото тримесечие също ще покажат спад, което би означавало, че страната е в рецесия. Националната статистика все още не е оповестила данните за четвъртото тримесечие на 2018-а, но изчисления на независими специалисти показват 0.2% ръст на икономиката през последните три месеца на годината.Изтъкваните причини за по-бавния растеж миналата година включват отслабването на световната икономика и проблеми в автомобилната индустрия, включително заради факта, че германските потребители не са толкова склонни да си купуват нови коли на фона на объркването заради новите емисионни стандарти.", "date": "2019.01.15", "title": "Ръстът на германската икономика през 2018 г. е най-бавният за последните 5 г."}
{"url": "https://offnews.bg/temida/varnaha-zadarzhania-za-ubijstvoto-na-viktoria-marinova-ot-psihiatriata-695525.html", "text": "До месец ще бъде готова съдебно-психиатричната и психилогична експертиза на Северин Красимиров - задържаният за жестокото убийство на журналистката Виктория Маринова в Русе, съобщи БТА.21-годишният Красимиров бе настанен за изследване в психиатричното отделение на болницата за лечение на лишени от свобода към затвора в Ловеч, като решението бе взето от съда в края на ноември миналата година. Обвиненият от вчера е отново в русенския арест.Окръжният прокурор на Русе Георги Георгиев обясни, че се изчаква заключението от психиатричната и психологична експертиза и след това ще се прецени с какви действия да се продължи към финала на разследването. Окръжният прокурор заяви, че разследването е към своя край. Според него в рамките на няколко месеца ще приключи досъдебното производство. Престъплението бе извършено на 6 октомври миналата година. Тялото на Виктория Маринова бе открито в ранния следобед в обрасла с растителност зона край брега на Дунав. Четири дни по-късно в Германия за убийството бе задържан Северин Красимиров от Русе.", "date": "2019.01.15", "title": "Върнаха задържания за убийството на Виктория Маринова от психиатрията в ареста"}
{"url": "https://offnews.bg/obshtestvo/predsedateliat-na-dazd-podari-knigi-s-konventciata-na-oon-na-detca-i-i-695523.html", "text": "Председателят на Държавната агенция за закрила на детето бе домакин на ученици от Обединено училище „Св. Св. Кирил и Методий“ от плевенското с. Търнене.Събитието е по случай празника „Василица“ се състоя в Зала 5 на Министерството на труда и социалната политика.Децата бяха придружени от учители и представители на Център за междуетнически диалог и толерантност „Амалипе“.Д-р Лилова връчи на всички малки и по-големи участници книжки с Конвенцията за правата на детето, във връзка с 30-та годишнина от подписването ѝ, както и удобни ученически раници с логото на Държавната агенция за закрила на детето.", "date": "2019.01.15", "title": "Председателят на ДАЗД подари книги с Конвенцията на ООН на деца и юноши"}
{"url": "https://offnews.bg/sviat/osadiha-na-smart-kanadetc-v-kitaj-zaradi-plan-za-kontrabanda-na-narkot-695526.html", "text": "Съд в Китай промени присъдата на канадец от 15 години затвор на смъртно наказание за контрабанда на наркотици. Първата присъда на Робърт Лойд Шеленберг е произнесена на 20 ноември миналата година. Вчера обаче съдът е преценил, че наложеното наказание не е достатъчно тежко и наложил смъртна присъда. Шеленберг може да обжалва решението в рамките на 10 дни. Мъжът, за когото се предполага, че е на 36 г., е арестуван през 2014 г. и е обвинен в намерение да транспортира близо 227 кг метамфетамини от Китай в Австралия. Той отрича обвиненията.Смъртната присъда влоши и без това обтегнатите отношения между Канада и Китай след ареста на финансовия директор на Huawei Мън Ванчжоу във Ванкувър по искане на САЩ. Канадският премиер Джъстин Трюдо обвини Пекин в произволно използване на смъртно наказание. \"Безкрайно ни тревожи факта, че Китай е взел решение да раздава смъртни присъди на произволен принцип, както е в този случай\", посочи Трюдо.Канадското външно министерство пък предупреди гражданите, пътуващи за Китай, да бъдат особено внимателни заради опасност от \"произволно изпълнение на местни закони\". След ареста на Ванчжоу Китай предупреди Канада, че това ще има сериозни последствия. Няколко дни по-късно в Китай са арестувани двама канадци - бившият дипломат Майкъл Ковриг и бизнесменът Майкъл Спавор. Те са заподозрени в участие в дейност, \"застрашаваща безопасността на Китай\".", "date": "2019.01.15", "title": "Осъдиха на смърт канадец в Китай заради план за контрабанда на наркотици"}
{"url": "https://offnews.bg/zvezdi/hiu-grant-moli-kradtci-da-mu-varnat-stcenarij-695522.html", "text": "Актьорът Хю Грант отправи публична молба към крадци, разбили колата му и откраднали чанта с документи.В Twitter, британската звезда написа:\"\".Хю Грант е оставил адрес, на който да бъдат върнати бележки и идеи, писани в продължение на седмици, както и медицински документи на семейството.Кражбата е станала в неделя вечерта. Все още няма коментар от полицията.", "date": "2019.01.15", "title": "Хю Грант моли крадци да му върнат сценарий"}
{"url": "https://offnews.bg/obshtestvo/bez-voda-na-5-mesta-v-stolitcata-dnes-695454.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Реконструкция на уличен водопровод на ул. „Академик Жан Натан“ в жк „Студентски град“ налага спиране на водоподаването от 9:30 до 17:30 ч. в бл. 30, бл. 31, бл. 32.Изпълнение на инвестиционен проект за реконструкция на уличен водопровод на ул. „Летоструй“ в кв. „Васил Левски“ се налага спиране на водоподаването от 9:00 до 21:00 ч. на ул. „Витиня“, ул. „Лепенец“, ул. „Бесарабия“, бул. „Владимир Вазов“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода”, живеещи в района, ще почувстват значително подобреното качество на предоставяните услуги.Изграждане на сградно водопроводно отклонение на ул. „Българска морава“ в жк „Зона Б-5“ налага спиране на водоподаването от 10:00 до 18:00 ч. на ул. „Българска морава“ от бул. „Тодор Александров“ до бул. „Александър Стамболийски“.Подмяна на сградно водопроводно отклонение на ул. „Селимица“ кв. „Васил Левски“ налага спиране на водоподаването от 9:30 до 17:00 ч. на клиентите на „Софийска вода”, живеещи в района на ул. „Селимица“ от ул. „Велбъжд“ до ул. „Константин Фотинов“.Във връзка с изграждане на сградно водопроводно отклонение на бул. „Божин Ласков“ в с. Локорско се налага спиране на водоподаването от 10:30 до 18:30 ч. на бул. „Божин Ласков“.", "date": "2019.01.15", "title": "Без вода на 5 места в столицата днес"}
{"url": "https://offnews.bg/obshtestvo/naj-silen-dnes-e-bil-viatarat-v-pazardzhik-s-porivi-do-28-m-sek-695553.html", "text": "Най-силен вятър е духал днес в Пазарджик – с пориви до 28 м/сек, съобщиха от Националния институт по метеорология и хидрология, цитирани от агенция \"Фокус\".С пориви до 24 м/сек. е вятърът в Сливен и Пловдив, в Кърджали вятърът е 23 м/сек., а в Оряхово - 20 м/сек.Температурите варират между минус седем градуса в Кюстендил до плюс четири в Ахтопол.И за утрешния 16-и януари е обявен е жълт код в Северна България и Горнотракийската низина и има предупреждение за силен вятър с пориви до 20-22 м/сек.", "date": "2019.01.15", "title": "Най-силен днес е бил вятърът в Пазарджик - с пориви до 28 м/сек."}
{"url": "https://offnews.bg/obshtestvo/32-4-ot-pensionerite-u-nas-zhiveiat-na-raba-delat-im-ne-namaliava-u-695519.html", "text": "Близо 1/3 от пенсионерите у нас живеят на ръба на мизерията и делът им се увеличава, не намалява.През 2017 г. те са били 32.4%, а само година по-рано - със 7.7% по-малко, показват публикувани днес данни на Евростат за дела на пенсионерите в ЕС в риск от бедност.2017-а е последната година, за която има данни. Най-нисък е бил делът на тази група у нас през 2014 г. - 21.1%, но в изследвания период (2010-2017 г.) не е имало година, в която той да е толкова висок, колкото през 2017 г.През 2017 г. България не е в най-тежкото положение в ЕС. Първа отзад напред е Естония с 46%, следват Латвия и Литва. България е четвърта. Най-нисък е процентът във Франция - 7 на сто. В Топ 3 са още Словакия (8%), Дания, Унгария и Люксембург (по 9%). Средният процент за ЕС през 2017 г. е 14.2%, над два пъти по-малък от българския.Не само у нас обаче има ръст на пенсионерите в риск от бедност. Същата тенденция се наблюдава в целия ЕС, където ръстът е с 0.4% за година. През 2013 г. той е бил 12.6%.В повечето страни членки на ЕС, за които има данни за 2017 г., делът на пенсионерите в риск от бедност е между 10 и 25%. В четири е над 30% и ние сме сред тях: Естония (46%), Латвия (44%), Литва (37%) и България (32%).Като цяло, делът на пенсионираните жени в риск от бедност е по-висок с 2-3% от този на мъжете, показват данните от 2010 до 2017 г.През 2017 г. има четири страни членки, в които този дял е с повече от 10 процентни пункта по-висок, отколкото този на мъжете и, за съжаление, България отново е в тази група. Те са Естония (+19 пр. п.), Литва (+16 пр. п.), България и Латвия (по +15 пр. п.). Обратното - повече мъже пенсионери са в риск от бедност - се наблюдава в Малтаa (+5 пр. п.), Испания (+2 пр. п.), Италия и Дания (по +1 пр. п.).Какво е \"риск от бедност\"Евростат приема, че хората са изложени на риск от бедност, ако разполагаемият им доход е по-малък от 60% от националния среден разполагаем доход след удръжките.Данните се отнасят до населението на 18 г. и повече, които са пенсионери (пенсионирани по възраст и стаж или хора с инвалидни пенсии).При цялото население в ЕС (включително децата) идентифицираните като застрашени от бедност през 2017 г. са 17%.", "date": "2019.01.15", "title": "32.4% от пенсионерите у нас живеят на ръба. Делът им не намалява, увеличава се"}
{"url": "https://offnews.bg/obshtestvo/stud-i-viatar-dnes-zatopliane-v-chetvartak-695484.html", "text": "Облачно ще е времето днес, ще прехвърча сняг. Жълт код е обявен в цялата страна заради силен и бурен  вятър с пориви до 20-24 м/с.Максималните температури ще са между минус 2 и 3 градуса, но ще нахлува студен въздух.В планините ще има променлива, по-често значителна облачност и на места ще прехвърчи сняг. Ще духа бурен вятър от север-северозапад. Ще е много студено, с максимална температура на 1200 м около минус 8 градуса, на 2000 м - около минус 13 градуса, според прогнозата на НИМХ. Край морето преди обяд на места също ще превали слаб сняг. Максималните температури ще са между 1-3 градуса, а сред вълните до три бала термометрите ще се качат до 6 градуса. Утре няма да вали, но още продължи да духа силен вятър, който в четвъртък ще отслабне. Тогава се очаква и повече слънце, както и затопляне. ", "date": "2019.01.15", "title": "Студ и вятър днес, затопляне в четвъртък"}
{"url": "https://offnews.bg/obshtestvo/gavril-praznuva-imen-den-za-parvi-pat-tazi-godina-shte-cherpi-na-osht-695417.html", "text": "Църквата почита днес свети Гавриил Лесновски, един от тримата велики последователи на рилския пустинножител св. Иван Рилски. Имен ден празнува Гаврил днес, както и на Архангеловден, и на 26 Март - Събор на Св. Архангел Гавриил. Той е живял през ХІ – ХІІ век. Роден е в с. Осиче, Паланешко (Македония). Произлизал от богати родители българи и получил добро образование. Когато станал на възраст, родителите му го сгодили за невяста от добър род. Скоро обаче годеницата му умряла. Тогава той постъпил в манастир и приел монашество.С наследството, което получил от родителите си, Гавриил построил манастир с църква на името на св. Архангел Михаил в Лесновската планина, Северна Македония, близо до сегашния град Кратово. Преподобният отец събрал монаси, поставил им игумен, а самия той се уединил в планината на пустинножителство и мълчание, като се подвизавал така 30 години. После се завърнал в своя манастир и починал на 15 януари. Тридесет години след смъртта на преподобни Гавриил един руски монах на име Йосиф в град Средец (София) се отправил към мястото, където преподобният се подвизавал, намерил гроба му, открил нетленните му мощи, положил ги в ковчег и ги предоставил за молитвено поклонение на вярващите.Много години светите мощи на преподобния Гавриил почивали в Лесновския манастир и вършили множество чудеса. Навярно в ХІІІ век някой от българските царе на Асеновата династия ги пренесъл в своята столица Търново и ги положил в църквата \"Св. Апостоли\" на Трапезица. След османското нашествие в България следите на светите мощи на преподобния Гавриил Лесновски се губят. Основаният от него манастир по-късно бил наречен на негово име и станал важно книжовно средище.", "date": "2019.01.15", "title": "Гаврил празнува имен ден за първи път тази година, ще черпи на още две дати"}
{"url": "https://offnews.bg/sviat/stachka-na-germanski-letishta-otmeneni-sa-poleti-ot-sofia-do-frankfur-695510.html", "text": "Стачка на германските летища днес се очаква да предизвика сериозен транспортен хаос в Европа. Служителите по сигурността излизат на протест с искане за по-високи заплати. Стачката ще блокира летищата във Франкфурт, Мюнхен, Дрезден, Ерфурт, Хамбург, Хановер и Лайпциг.Очаква се да бъдат засегнати около 220 000 пътници. Синдикатът Ферди се бори за по-добро заплащане на своите над 23 000 членове.Луфтханза и Райънеър отменят следните полети от и до летище София:", "date": "2019.01.15", "title": "Стачка на германски летища, отменени са полети от София до Франкфурт и Хамбург"}
{"url": "https://offnews.bg/obshtestvo/kraj-na-gratisnia-period-bez-globa-za-vinetka-na-patia-695511.html", "text": "Днес изтича гратисният период, в който шофьорите няма да бъдат глобявани, ако се движат без винетки по републиканската пътна мрежа. Всички нередности, свързани с продажбата на електронни винетки, трябва да са отстранени. Глобата за неплатена такса е от 300 до 3000 лева.Заради редицата проблеми, възникнали при старта на продажбата, с постовете си се разделиха шефът на АПИ инж. Светослав Глосов, директорът на Националното ТОЛ управление Антон Антонов и още двама чиновници. Бум на търсенето се очаква в края на януари, дотогава винетки трябва да се продават на 4 500 места в страната.", "date": "2019.01.15", "title": "Край на гратисния период без глоба за винетка на пътя"}
{"url": "https://offnews.bg/tenis/grigor-igrae-v-udobno-za-balgarskite-fenove-vreme-695524.html", "text": "Най-добрият ни тенисист Григор Димитров излиза в удобен за българските фенове час във 2-ия кръг на турнира от Големия шлем - Открито първенство на Австралия.Талантът от Хасково ще се изправи срещу уругваеца Пабло Куевас в сряда на Корт №3 не преди 09:30 часа наше време. Двамата откриват вечерната сесия в Мелбърн, а преди тях играят Стефанос Циципас, Мария Сакари и Дона Векич.Куевас е №94 в световната ранглиста и на старта елиминира Душан Лайович след 6:4, 7:5, 6:1. Димитров, №21 на планетата, пък се справи със сърбина Янко Типсаревич с 4:6, 6:3, 6:1, 6:4.Двамата имат 3 изиграни мача помежду си и предимството е на страната на българина – 2 срещу 1 победи. Съперник в 3-ия кръг на Гришо или Куевас ще е Томас Фабиано (Италия, №100) или Рейли Опелка (САЩ, №102), като мачът ще се играе в петък.", "date": "2019.01.15", "title": "Григор играе в удобно за българските фенове време"}
{"url": "https://offnews.bg/sviat/deniat-h-za-brekzit-glasuvat-sdelkata-za-izlizane-na-velikobritania-o-695513.html", "text": "Днес е денят Х за Брекзит, в британския парламент гласуват сделката за излизането на страната от ЕС.Премиерът Тереза Мей претърпя поражение в Камарата на лордовете, която прие предупреждение за опасността от Брекзит без сделка.Опозицията изразява съжаление за условията на постигнатата от правителството сделка и формата на бъдещите отношения с ЕС. Отправя се призив към депутатите от долната камара \"решително да отхвърлят\" възможността за излизане от Съюза без сделка. Гласуването е тази вечер. Мей няма абсолютно мнозинство сред 650-те депутати, а малката северноирландска Демократична юнионистка партия, която обикновено подкрепя правителството, е против тази сделка, съобщи БНР. Премиерът се нуждае от 318 гласа, за да прокара споразумението, което постигна през ноември миналата година с лидерите на останалите 27 членки на Евросъюза.Ако загуби гласуването, Мей трябва да се яви пред парламента до три работни дни, за да представи бъдещите си намерения. По-рано от правителството заявиха, че ако предложението им бъде отхвърлено, Великобритания ще излезе от Европейския съюз на 29 март без споразумение с останалите страни от блока.", "date": "2019.01.15", "title": "Денят Х за Брекзит, гласуват сделката за излизане на Великобритания от ЕС"}
{"url": "https://offnews.bg/sviat/v-gratckia-parlament-debatirat-po-vot-na-doverie-na-tcipras-695512.html", "text": "В гръцкия парламент днес започват дебати по вот на доверие на правителството. Гласуването е утре вечер. Премиерът Алексис Ципрас поиска вот на доверие от парламента, след като министърът на отбраната Панос Каменос подаде оставка, съобщи БНТ. Така Каменос изпълни обещанието си да се оттегли, ако парламентът на Македония одобри смяната на името на страната и се стигне до ратификацията на Преспанското споразумение от гръцките депутати.Каменос е лидер на по-малкия партньор в управляващата коалиция - партията \"Независими гърци\". За да остане на власт, премиерът Ципрас се нуждае от гласовете на 151 депутати.Двама министри и част от депутатите от \"Независими гърци\" обявиха, че ще го подкрепят, въпреки оставката на Каменос.", "date": "2019.01.15", "title": "В гръцкия парламент дебатират по вот на доверие на Ципрас"}
{"url": "https://offnews.bg/izvan-terena/levski-pozdravi-zhiva-legenda-na-kluba-za-rd-695528.html", "text": "Бившият футболист и настоящ директор на ДЮШ Даниел Боримиров празнува своя 49-ти рожден ден, информира профилът във Фейсбук на 26-кратните шампиони.Роден на 15 януари 1970 г. във Видин той започва кариерата си в Бдин през 1987. През 1990 е привлечен в Левски. В сезоните 1993/94 и 1994/95 вкарва общо 32 попадения в шампионата. През лятото на 1995 преминава в немския Мюнхен 1860. Там играе 8 сезона и записва над 200 мача в Бундеслигата.През пролетта на 2004 се завръща в Левски. Във втория си период при \"сините\", Боримиров играе по-често като опорен халф, заедно с Ричард Еромоигбе. През 2005 печели приза „Футболист на футболистите“. Макар и в напреднала футболна възраст, полузашитникът продължава да е един от най-важните играчи на Левски.Помага на отбора да достигне 1/4 финал за Купата на УЕФА и да влезе в груповата фаза на Шампионската лига. Слага край на кариерата си след края на сезон 2007/08, а последният му мач е срещу Славия.Шампион на България за 1993, 1994, 1995, 2006 и 2007, вицешампион през 1992, 2004 и 2005 г.За Националния отбор дебютира на 18 февруари 1993 г. срещу Обединените Арабски Емирства в Дубай, играе от 1993 до 2005 г., общо 69 мача и 5 гола. Участник е на 2 Световни първенства (1994 - 4 мача/1 гол, 1998 - 3/0) и 2 Европейски(1996 - 3/0 и 2004 - 1/0), като през 1994 \"трикольорите\" печелят бронзов медал. Последният си мач за България изиграва през 2005.Ръководството, футболистите и служителите на ПФК Левски честитят празника на Даниел Боримиров и му пожелават здраве, лични и професионални успехи и много щастливи мигове с любимия „син” тим.", "date": "2019.01.15", "title": "Левски поздрави жива легенда на клуба за РД"}
{"url": "https://offnews.bg/litca/momicheto-koeto-izbiaga-ot-sauditska-arabia-v-kanada-s-pomoshtta-na-s-695530.html", "text": "Историята на 18-годишно момиче, което избяга от Саудитска Арабия и успя да получи бежански статут в Канада с помощта на социалните мрежи, трогна много хора по света през последните дни и за пореден път повдигна въпроса за ограниченията, на които са подложени саудитките. 18-годишната Рахаф Мохамед ал Кунун се барикадира в хотелска стая в Тайланд и отказа да я напусне, докато не получи бежански статут, като организира кампания в своя подкрепя в социалните мрежи. Тя пристигнала на 5 януари в Банкок от Кувейт, където била със семейството си и където жените могат да напускат страната без нужда от позволение на роднина мъж. Оттам момичето трябвало да лети за Австралия и нямало намерение да остава в Тайланд. На летището обаче е задържана. На следващия ден тайландските власти обявиха, че ще я депортират, защото не е изпълнила изискванията за получаване на виза за страната. Според тях тя не е имала обратен билет или австралийска виза.Кунун обаче е категорична, че има билет за Австралия и австралийска виза. По думите ѝ при слизането от самолета я е посрещнал саудитски дипломат, който ѝ взел паспорта.Саудитското посолство в Банкок пък коментира, че Саудитска Арабия няма пълномощия да задържа Кунун на летището и тя е била спряна от тайландските власти за нарушение на закона. За да не бъде депортирана, Рахаф се заключи в стаята си в хотела на летището и започна да публикува постове в социалните мрежи, призоваващи за подкрепа. Тя дала достъп до акаунта си в Туитър и на своя приятелка, ако с нея се случи нещо.\"Разказах своята история и публикувах снимки в социалните мрежи, което разгневи баща ми. В страната си нямам възможност нито да работя, нито да уча. Искам да съм свободна, искам да уча и работа по свой избор\", заяви тя.Момичето обаче обясни, че се е отказало от исляма и ако се върне в Саудитска Арабия, ще бъде убита от роднините си.Пред \"Хюман райтс уоч\" тя разказа, че е била бита и заплашвана с убийство от свои роднини мъже, които я държали затворена в стаята ѝ половин година, защото си отрязала косата.Смяна на религията се разглежда в Саудитска Арабия като вероотстъпничество. Съгласно законодателството на страната това престъпление се наказва със смърт. В родината си Рахаф може да бъде обвинена и в тероризъм - за нарушение на този закон се смятат много различни действия, включително нанасяне на ущърб на имиджа на страната, нарушение на обществения ред и \"призив за атеистично мислене във всякаква форма\".Жена, която не слуша своя настойник мъж може да бъде арестувана и за \"непокорност\". При задържане полицията няма да освободи жената, докато настойникът не дойде да я вземе, дори да не ѝ бъдат повдигнати обвинения.Рахаф се обърна към властите на Канада, САЩ, Австралия и Великобритания с молба да ѝ предоставят убежище и поиска да се срещне с представители на ООН. С молбата ѝ за убежище се зае Върховният комисар за бежанците на ООН. В крайна сметка Канада се съгласи да ѝ предостави убежище.\"В Канада винаги недвусмислено сме заявявали, че ще отстояваме правата на човека и правата на жените по целия свят. Когато ООН се обърна към нас с молба да предоставим убежище на Кунун, ние дадохме съгласие\", съобщи премиерът на страната Джъстин Трюдо.", "date": "2019.01.15", "title": "Момичето, което избяга от Саудитска Арабия в Канада с помощта на социалните мрежи"}
{"url": "https://offnews.bg/obshtestvo/kakvo-da-imame-predvid-pri-izbora-na-barzi-krediti-695541.html", "text": "След празничния декември, когато бюджетът ни е утежнен от закупуването на подаръци за нас и нашите близки, през януари се налага отново да влезем в ежедневния си ритъм, да платим сметките за ток, парно, вода и да посрещнем наши лични разходи.В такива случаи на спешна нужда от пари обикновено на помощ идват , за които се кандидатства лесно, без да е нужно да предоставяме купища документи и без допълнителни гаранции като поръчители и собствености.Компаниите за бързи кредити ще ви предоставят нужната сума, без да е необходимо да чакате дълго и ще можете да посрещнете своите разходи още на същия ден. Ако сте решили да прибегнете към този финансов инструмент, по-долу ще отриете полезни съвети, които трябва да имате предвид:Четете внимателно общите условияСъществуват множество финансови небанкови компании, които ще ви предложат бързи кредити с улеснена процедура на кандидатстване и одобрение за минути, но бъдете внимателни и четете обстойно условията им, за да не се наложи да връщате заем с космическа лихва и оскъпяване.Когато теглим бърз кредит, обикновено искаме да знаем какъв е погасителния ни план - размера на вноските и срока на погасяването им. Освен тази информация обаче е важно да се поинтересуваме за всички възможни такси и неустойки като такса за кандидатстване, за обработка на информацията, за управление на кредита, за предсрочно погасяване, неустойка при забавяне и неплащане и др.Определете сумата, която наистина ви е нужнаБъдете честни пред себе си и не се изкушавайте да искате повече, отколкото ви е нужно в момента. Защото колкото по-голяма сума изтеглите, толкова по-високи ще са лихвата и крайната цена, която ще платите.Изберете по-кратък период за връщане на заемаКолкото по-кратък срок на изплащане на кредита изберете, толкова по-висока лихва ще платите. Имайте предвид, че дългият срок на изплащане предполага възможни пропуски от ваша страна, което допълнително ще оскъпи кредита заради наказателните лихви, които финансовата институция има право да наложи при забавяне.Имайте предвид, че много от компаниите за бързи кредити полагат сериозни усилия да направят този сектор привлекателен за потребителите. Затова подберете добре компанията, с която ще работите, защото с някои от тях можете да получите наистина добри условия.", "date": "2019.01.15", "title": "Какво да имаме предвид при избора на бързи кредити"}
{"url": "https://offnews.bg/obshtestvo/balgaria-dava-poveche-stipendii-za-obuchenie-v-sasht-ili-pravi-nova-pr-695500.html", "text": "Повече стипендии за образователен обмен със САЩ по програмата \"\" или изцяло нова програма за обмен на специалисти с определен специализиран профил. Една от двете цели ще изпълни България с увеличаването на финансовото си участие в Споразумението за българо-американската комисия за образователен обмен \"Фулбрайт\".Проект за увеличаването на годишното ни участие от 140 000 на 182 000 щатски долара в споразумението между България и САЩ е внесен от министъра на образованието Красимир Вълчев. След едномесечно обществено обсъждане решението ще бъде гласувано от Министерския съвет.Образователният обмен между САЩ и България под егидата на програма \"Фулбрайт\" започва през 1967 г. и досега стипендиантите са 1316 (594 българи и 722 американци). Те са учени и преподаватели, магистри и докторанти, помощник-учители по английски език, млади изследователи, професионалисти и специалисти в държавния и неправителствения сектор.Официалното двустранно споразумение за образователен обмен е от 1993 г. Всяка година американският Конгрес отпуска по около $600 хил. за него. Между 1993 г. и 2003 г. не е имало финансов принос от българска страна. След това страната ни започва да отделя годишно по $40 хил., от 2008 г. - $70 000 и от 2009 г. те са увеличени на $140 хил.Отделно МОН осигурява $20 хил. годишно чрез офис площи, български училища и частния сектор допринасят с още $72 хил. От американска страна $599 492 идват от Държавния департамент, $165 765 са административни разходи,  $210 375 е приносът на американски университети и частния сектор.През последните 3 г. Комисията се съсредоточи върху набиране за участие в програмата на водещи български учени в областта на точните науки, тъй като нарастващ интерес към тях се наблюдава както от българското МОН, така и от Държавния департамент на САЩ. От 20 български учени за последните 3 години 10 специализират в точните или здравните науки. Други приоритетни области са икономиката, политическите науки и отбраната.24 български Фулбрайтови студенти са участвали в магистърски или докторски програми и докторантски изследвания в САЩ през последните 3 г. Те са учили в едни от най-престижните институции – Харвард, Станфорд, Джорджтаун, Нюйоркски университет, Технологичен институт на Джорджия, Емъри, Чикагски университет и др.През 2015-2018 г. 15 американски учени и 9 специалисти са преподавали и извършвали изследователска дейност в Софийския университет, Българската академия на науките, Пловдивския университет, Нов български университет, Великотърновския и Шуменския университет, Американския университет в България и др. Предпочитани области за учените от САЩ са бизнес, право, журналистика, комуникации и английски език.Студентите от САЩ (16 на брой) през този период основно се фокусират върху политически науки, история, археология и изкуства.Фулбрайтовата програма за помощник-учители по английски език изпраща 30 млади американци в български гимназии в 26 града на страната, за да работят с ученици от 8. до 12. клас и да им помагат да подобрят уменията си в използването и разбирането на английски език. Помощник-учителите са основали Българо-английски турнири по дебати (BEST), които се състоят от множество състезания през годината и включват над 500 ученици годишно, като ги тренират на важни умения като публична реч, критично мислене, доброволчество и набиране на проектни средства.В проекта не се дава превес на изпълнението на една от двете цели - повече на брой стипендии или нова програма за обмен. Тепърва ще стане ясно коя от тях ще бъде предпочетена.", "date": "2019.01.15", "title": "България дава повече стипендии за обучение в САЩ или прави нова програма за обмен: увеличават се парите по 'Фулбрайт'"}
