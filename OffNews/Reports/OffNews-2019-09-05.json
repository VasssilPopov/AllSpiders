{"url": "https://offnews.bg/zdrave/evrostat-nad-65-ot-smartnite-sluchai-u-nas-sa-predotvratimi-710694.html", "text": "65,1% от смъртните случаи в България при хора на възраст до 75 години са предотвратими. Това показват данни на Евростат, цитирани от БТА.В доклада на ЕК се посочва, че 35,4% от смъртните случаи у нас е можело да бъдат избегнати, докато в 29,7% е имало възможно лечение.По информация на Евростат през 2016 г. в ЕС са починали около 1,7 млн. души под 75-годишна възраст. Близо 1,2 млн. от тези случаи може да се считат за преждевременна смърт.741 000 предотвратими смъртни случаи биха могли да се избегнат чрез ефективно обществено здравеопазване и първични профилактики, докато други 422 000 лечими смъртни случаи - чрез навременни и ефективни здравни грижи.Водещи са сърдечните удари (174 000 смъртни случаи), ракът на трахеята, бронхите и белите дробове (168 000 смъртни случаи), както и инсултите (87 000) представляват над една трета (37%) от общите причини за смърт на хора под 75 години, които могат да бъдат избегнати.Спрямо 2011 г. смъртните случаи, които могат да бъдат избегнати, като дял от общата смъртност в ЕС, намаляват с 1.7% - от 69.7% от през 2011 г. на 68% през 2016 г.Според данните най-голяма вероятност болните да оцелеят с лекарска грижа има във Франция, Белгия, Дания и Холандия, а най-рядко това се случва в Румъния, Словакия, Литва, Малта, България и Латвия.", "date": "2019.09.05", "title": "Евростат: Над 65% от смъртните случаи у нас са предотвратими"}
{"url": "https://offnews.bg/tenis/grigor-dimitrov-i-medvedev-reshavat-koj-shte-otide-na-final-v-petak-ve-710702.html", "text": "Най-добрият ни тенисист Григор Димитров ще се изправи срещу Даниил Медведев в петък вечерта в първия полуфинален двубой на турнира от Големия шлем US Open. Двамата ще премерят сили не преди 23 ч. българско време.В другата битка за място на финала фаворитът Рафаел Надал влезе в двубой с Матео Беретини. Мачът им започва малко след края на дуела Димитров - Медведев, не по-рано от 00:30 часа, става ясно след публикуваната от организаторите програма за мъжките 1/2-финали в Ню Йорк. Очакванията са мачът Димитров-Медведев да започне в 23 ч., защото преди този мач е финалът на двойки при мъжете, който ще започне четири часа по-рано - в 19:00, но след него ще има и церемония по награждаване.За Димитров и Медведев това ще бъде дебютно участие на полуфиналите в Ню Йорк. До момента те имат по една разменена победа. И двата им двубоя обаче са от преди 2 години.Със страхотния рейд в Ню Йорк, Димитров си гарантира завръщане в Топ 30 на ранглистата при обновяването ѝ в понеделник. Медведев пък ще бележи нов личен рекорд и ще измести Доминик Тийм от четвъртото място.", "date": "2019.09.05", "title": "Григор Димитров и Медведев решават кой ще отиде на финал в петък вечерта"}
{"url": "https://offnews.bg/futbol/valeri-bozhinov-se-zavarna-vav-vratca-710698.html", "text": "Валери Божинов ще продължи кариерата си в Ботев (Враца). Днес бившият нападател на Левски парафира договор с клуба и бе представен официално със зелената фланелка.\"Добре дошли отново на Валери Божинов и Дидо Иванов. Сигурни сме, че ще донесат още много радост на Враца! Селекцията ни вече е завършена\", написаха от Ботев.През пролетта на тази година Валери Божинов игра в Левски, след което бе освободен от настоящия наставник на сините Петър Хубчев. Нападателят започна тренировки с Ботев, но до последно се надяваше да премине в Бурсаспор или друг клуб от чужбина.Това обаче не се случи и сега бившият играч на Ювентус, Манчестър Сити и Спортинг (Лисабон) ще радва с представянето си привържениците на врачани. Покрай професионалните проблеми се случиха и промени в личен план за острието. Той се раздели с последната си приятелка Биляна Дол, която го упрекна в изневяра.", "date": "2019.09.05", "title": "Валери Божинов се завърна във Враца"}
{"url": "https://offnews.bg/politika/manolova-za-skandalnite-snimki-otvratena-sam-nito-edna-vlast-ne-pred-710700.html", "text": "\"Гнусните методи за правене на кампания от властта достигнаха всички, които не са от властта. Това е очевидната истина. Разграничаването от себе си е особено психично състояние, което бих нарекла политическа шизофрения.\"Това заяви тази вечер кандидатът за кмет Мая Манолова по повод публикуваните от агенция ПИК снимки, за които медията твърди, че са на годеницата на един от кандидатите за кмет на София. Коментарът на Манолова обаче е провокиран и от реакциите на премиера Борисов и на кмета Фандъкова, които \"Солидарна съм с кандидата на Демократична България за мерзостта, която търпи. На мен ми се налага да правя същото и го разбирам добре. Някога се казваше: гущерът си отрязал опашката. Днес е останала само опашката. Отвратена съм. Нито една власт не предполага човек да падне толкова низко.\" - коментира Мая Манолова.", "date": "2019.09.05", "title": "Манолова за скандалните снимки: Отвратена съм. Нито една власт не предполага човек да падне толкова низко"}
{"url": "https://offnews.bg/koloezdene/filip-zhilber-triumfira-v-12-ia-etap-roglich-ostava-lider-vav-vueltat-710699.html", "text": "Състезаващият се за отбора на \"Quick Step\" Филип Жилбер спечели 12-ия етап от тазгодишното издание на Обиколката на Испания. Белгиецът измина 171,4-километровото разстояние от Сиркито де Навара до Билбао с време 03:48:18 часа.Жилбер демонстрира страхотно каране по трите височини в края на етапа и достигна финала с три секунди аванс пред испанците Алекс Аранбуру от \"Caja Rural–Seguros RGA\" и Фернандо Барсело (Euskadi–Murias). Иначе днешният етап в голямата си част бе равнинен и не даде възможности за големия размествания на върха в генералното класиране. Поради тази причина червената фланелка ще остане на гърба на Примож Роглич от \"Jumbo - Visma\".Словенецът има комфортна преднина от 1:52 минута пред втория Алехандро Валверде (Movistar) . Трети е колумбиецът Мигел Анхел Лопес от \"Astana\" на 2:11 минути зад Роглич.Утре предстои 13-ият етап от надпреварата. Състезателите ще трябва да изминат 166,4-километровото планинско разстояние от Билбао до Лос Мачукос.", "date": "2019.09.05", "title": "Филип Жилбер триумфира в 12-ия етап, Роглич остава лидер във Вуелтата"}
{"url": "https://offnews.bg/politika/borisov-i-fandakova-nedopustimo-e-s-lichni-snimki-na-momiche-da-se-na-710697.html", "text": "\"Не приемам опитите чрез публикуването на лични снимки на едно момиче да се уязви кандидат за кмет на София. С подобни похвати се прекрачват граници, които досега не са били преминавани. Бил съм атакуван многократно по подобен начин. Не приемам такъв тип действия и категорично ги осъждам.\"Това заяви тази вечер премиерът Борисов по повод публикуваните от агенция ПИК снимки, за които медията твърди, че са на годеницата на един от кандидатите за кмет на София.На неетичната публикация реагира и столичният кмет Йорданка Фандъкова:\"Има граници, които не могат НИКОГА да бъдат прекрачвани – това са границите на човешкото достойнство. Опитът да се уязви един от кандидатите за кмет на София по такъв отвратителен начин е не само недостойно, то убива смисъла от всичко, което правим. Казвам го като човек и жена! Изборите идват и заминават, но трябва да останем човеци!\" - заяви Фандъкова.Кандидатът за кмет на София Мая Манолова също излезе с коментар: \"Гнусните методи за правене на кампания от властта, достигнаха всички, които не са от властта. Това е очевидната истина. Разграничаването от себе си е особено психично състояние, което бих нарекла политическа шизофрения. Солидарна съм с кандидата на Демократична България за мерзостта, която търпи. На мен ми се налага да правя същото и го разбирам добре. Някога се казваше, гущера си отрязал опашката. Днес е останала само опашката. Отвратена съм. Нито една власт не предполага човек да падне толкова низко.\"\"Битката за кметското място в София е жестока, но тя трябва да се води САМО и единствено в полето на аргументите, идеите и решенията! Жалки са медиите, обслужващи властта. Те от години са използвани за бухалка срещу неудобните и ежедневно сме свидетели как удрят ново и ново дъно. Никога няма да приема нечестната игра, ударите под кръста и унижението на човешкото достойнство. Вярвам, че съществува справедливост и съм напълно убеден, че рано или късно тези подобия на хора, които живеят, за да мразят, ще получат това, което заслужават!\" - коментира и кандидатът за кмет от \"Спаси София\" Борис Бонев.", "date": "2019.09.05", "title": "Борисов и Фандъкова: Недопустимо е с лични снимки на момиче да се напада кандидат за кмет на София"}
{"url": "https://offnews.bg/sviat/dzhonsan-po-skoro-bih-umrial-v-kanavka-otkolkoto-da-iskam-otlagane-n-710703.html", "text": "Великобритания ще излезе от Европейския съюз на 31 октомври, заяви днес британският премиер Борис Джонсън в реч в полицейски участък в Уейкфийлд, Северна Англия.Джонсън коментира, че по-скоро би умрял в канавка, отколкото да поиска отлагане на Брекзит.На 15 октомври трябва да има предсрочни парламентарни избори, на които британският народ да реши дали да напусне Европейския съюз на 31 октомври, или да остане още време в ЕС, категоричен е премиерът.Очаква се в понеделник консерваторите да внесат отново законопроект за предсрочни избори, след като миналата нощ вече беше отхвърлен от Камарата на общините.", "date": "2019.09.05", "title": "Джонсън: По-скоро бих умрял в канавка, отколкото да искам отлагане на Брекзит"}
{"url": "https://offnews.bg/obshtestvo/kzp-zapochva-proverki-v-magazinite-na-predlaganite-ranitci-i-ucheniche-710690.html", "text": "Комисията за защита на потребителите започва проверки във връзка с предстоящото начало но учебната година. Акцентът им ще е върху предлаганите в търговската мрежа облекла, обувки, ученически пособия, раници, различни комплекти, съобщи председателят на КЗП Димитър Маргаритов пред БНР.\"Безопасността е задължителното условие. Имаме много ясни критерии, по които извършваме проверките за това какви облекла се разпространяват на пазара. Те са свързани с действащия на територията на целия Европейски съюз стандарт за безопасност, който въвежда редица изисквания, на които детските и облеклата за подрастващи трябва да отговарят”, заяви Маргаритов.При съмнение за опасност инспекторите ще взимат проби за изпитване в лаборатории, където да се установи дали даденият артикул съответства на изискванията. Предишни години КЗП е забранявала продажбата на облекла заради наличието на по-дълги от допустимото връзки или на дребни елементи, които могат да доведат до задавяне на по-малките деца и дори до по-сериозни инциденти. Целта на Комисията е да спира такива стоки още на границата и те да не достигат търговската мрежа.В рамките на кампанията ще бъдат проверявани търговци на обувки за деца в ученическа възраст. „Едно от най-важните неща е свързано със самата материя, в случая – кожата. Важното е хората да бъдат информирани за реалния състав на продукта. Има една особеност – задължителни са пиктограмите, които представляват с информация за това от каква материя е произведена всяка една от трите основни части на обувката”, обясни председателят на КЗП.При раниците и тази година ще се следи за верността на твърденията относно техните характеристики. „Ние следим коректно да бъде поднесена информацията за качествата на този продукт. Имали сме в миналите години няколко случая, в които бяха рекламирани такива продукти с „дишащ гръб”, „ергономичен гръб” и т.н., но търговците не успяха да докажат с документи тази специфична полезна характеристика”, припомни Маргаритов.„Обикновено в навечерието на учебната година се предлагат като много изгодни различен тип комплекти, за да не се налага родителите да избират поотделно тези артикули, а търговецът се е погрижил всичко това да бъде събрано и да се продава заедно. Тук уловката може да се крие в следното – това, че търговецът условно казано е улеснил потребителя и е събрал най-важното и необходимото, не означава непременно, че цената, на която то ще бъде закупено в комплект, е най-изгодната, а обикновено такъв анонс се прави”, каза още Маргаритов.Голяма част от ученическите пособия са с доста малки размери, но това не освобождава търговеца от задължението му да предостави цялата задължителна информация – от цената, през характеристиките на артикула до неговия производител, подчерта председателят на КЗП. В заключение той отбеляза, че в последните години доста хора предпочитат да пазаруват онлайн всичко необходимо за своя ученик. Затова Комисията ще следи предлагането на тези стоки и в електронните магазини.", "date": "2019.09.05", "title": "КЗП започва проверки в магазините на предлаганите раници и ученически пособия"}
{"url": "https://offnews.bg/zdrave/konferentcia-za-redkite-bolesti-sabira-patcienti-spetcialisti-i-insti-710687.html", "text": "От 13 до 15 септември 2019 г. в Конгресен център на Международен панаир - Пловдив ще се проведе 10-та Национална конференция за редки болести и лекарства сираци.Събитието е под патронажа на Комисията по здравеопазване в 44-тото Народно събрание и Министерство на здравеопазването и се очаква да събере близо 300 представители на пациентската общност, специалисти от България и чужбина, и студенти по медицина. Основна тема в научната програма са новостите и актуалните тенденции в диагностиката, лечението и проследяването на редките болести и развитието на европейските референти мрежи. В рамките на дискусиите ще се обсъжда и достъпът на българските пациенти до иновации в областта на редки болести. Участниците ще могат да се запознаят с опита на специалисти от САЩ, Италия, Испания и Великобритания.На 14 септември, събота, в рамките на Конференцията, със специална церемония ще бъде отбелязана и петнадесетата годишнина на Информационен център за редки болести и лекарства сираци (ИЦРБЛС). Центърът стартира своята дейност през 2004 г. в Пловдив и е първи по рода си в Източна Европа.", "date": "2019.09.05", "title": "Конференция за редките болести събира пациенти, специалисти и институции в Пловдив"}
{"url": "https://offnews.bg/zdrave/nad-400-lekari-ot-tcial-sviat-gostuvat-v-sofia-za-29-ia-kongres-na-sve-710689.html", "text": "От 6 до 8 септември София е домакин на 29-ят Конгрес на Световната асоциация по гръдна и сърдечно-съдова хирургия. Международният форум ще се проведе в НДК, под патронажа на проф. Генчо Начев, президент на настоящото издание. Над 400 участници ще се включат в обсъждане на новостите в областите на сърдечната, съдовата и гръдната хирургия. Лектори ще са водещи специалисти от над 40 страни по цял свят. Днес беше валидирана и пощенска марка, специално изработена и пусната в тираж за 29-тото издание на научния конгрес. Автор на проекта за марката е художникът Вилиам Китанов.На конгреса ще се представят новости, които през изминалите 10 години са били тествани и са доказали своя успех в трите области. Сред тях ще са транскатетерното имплантиране на сърдечна клапа през крака. Ще се дискутират и различни виждания за определени процедури. \"Изводите от тези дискусии ще очертаят методи и техники, които ще бъдат прилагани и в бъдеще.\", обясни проф. Начев на официална пресконференция за медицинския форум. По този метод са имплантирани вече над 350 клапи у нас. \"В Сан Диего се борим да преодолеем 3,5 части от секундата забавяне в излъчването на видео сигнал, в която и да е точка по света, за да извършваме отдалечени манипулации\", разказа проф. Стюард Джеймисън. Във форума ще се разгледа и роботиката като новост в областите. \"В САЩ 90% от гинекологичните, 75% от урологичните и 65% от гръдните манипулации се правят с робот. Процентът при сърдечните все още не е толкова висок - 40-45%, но ще се увеличават тепърва.\", разказа проф. Начев.Проф. Стюард Джеймисън ще представи на форума обзор на развитието на сърдечните трансплантации, които се правят вече 50 години. \"30 години по-късно мой пациент с трансплантирано сърце продължава да живее активно. Най-възрастният ми пациент с трансплантиран бял дроб е на 60 години, а извършихме трансплантацията, когато беше на 20 г.\", разказа проф. Джеймисън.Три са посоките, в които се работи за въвеждане на трансплантации на сърце. Технологично изкуствено сърце - да се намери тъкан, която да не предизвиква съсирвания на кръвта, когато преминава през него, отглеждане на животни, чиито органи няма да бъдат отхвърлени от човешкия организъм и създаване на функциониращ орган чрез генно инженерство. \"Предстои да видим в бъдеще коя от посоките ще бъде развита най-бързо и успешно.\", заяви проф. Начев.", "date": "2019.09.05", "title": "Над 400 лекари от цял свят гостуват в София за 29-ия Конгрес на Световната асоциация по гръдна и сърдечно-съдова хирургия"}
{"url": "https://offnews.bg/politika/diplomaticheskoto-druzhestvo-poritca-pozitciata-na-mvnr-za-izlozhbata-710683.html", "text": "Българското дипломатическо дружество (БДД) разпространи позиция, в която порица реакцията на българското външно министерство във връзка с предстоящото откриване от руското посолство на изложба под надслов \"75 години от освобождението на Източна Европа от нацизма\".БДД изразява \"своето удивление и разочарование\" по повод позицията на МВнР. И допълва, че без да взема страна в тълкуването на политическите събития, е длъжно да предупреди за вредата, \"когато се използват подобни поводи по един такъв изключително недипломатичен и неуважителен начин, който е неприемлив и хвърля сянка върху страната ни и нейната принципна и предсказуема външна политика.\"Припомняме, че  по повод изложбата, която ще се открие на 9 септември. Българското дипломатическо дружество изразява своето удивление и разочарование по повод позицията на Министерството на външните работи във връзка с предстоящото откриване от руското посолство на изложба под надслов: \"75 години от освобождението на Източна Европа от нацизма\".БДД няма да си позволи да взема страна в тълкуването на политическите събития, но е длъжно да предупреди за вредата, когато се използват подобни поводи по един такъв изключително недипломатичен и неуважителен начин, който е неприемлив и хвърля сянка върху страната ни и нейната принципна и предсказуема външна политика.Нито по форма, нито по съдържание това заявление на МВнР съответства на принципите на добросъседство и поддържането на приятелски отношения между две държави, още повече между България и Русия. В дипломацията съществуват приети и утвърдени практики и пътища на комуникация за обмяна и заявяване на позиции. Демонстративното публично оповестяване на позицията на МВнР е негово право, но в международното общуване то може да се оцени единствено като недружелюбен акт. Още повече, че победата на Русия, тогава СССР, във Втората световна война е тема от най-висока чувствителност за руския и всички други народи от бившия СССР – както повод за гордост, така и за неизмерима мъка за 27–те милиона жертви и чудовищни разрушения.Неглижирането на този факт е незачитане паметта и на хилядите български войни паднали в последния етап на войната. Налице е косвено оневиняване на нацизма, което според международното право може да се квалифицира с една много тежка дума.Колкото до следвоенното развитие в Европа, нейната източна част в т.ч. в България, то неговото начало е предопределено от споразуменията и договореностите на Съюзниците. Причината за наличието на съветски войски на територията на България на 9 септември 1944 г. е нейното членство в Тристранния пакт от март 1941 г., и всички произтичащи от това последици.Последвалото развитие е резултат от национални и международни фактори и оценката, която историците ще дадат в бъдеще, няма да е еднозначна. Важното е тя да бъде направена не по идеологически критерии, а на базата на реалните факти, особено що се отнася до икономическата и социалната сфера.Очевидно позицията на МВнР не е резултат от работата на дипломати и експерти, които познават историята на международните отношения. На действителните автори на текста явно не им е известно, че е съществувала реална възможност България да бъде окупирана от турски войски /каквито заявления е правил Чърчил/, как страната ни е успяла да запази цялата си довоенна територия и как е била спасена от териториалните претенции и искове за огромни репарации.Дипломатическата служба по принцип не бива да допуска партийни и идеологически пристрастия да подкопават едни прагматични двустранни отношения. Прозиращата в случая ярка русофобия явно е резултат от политически натиск от сили, които са против очертаващия се през последните седмици позиции на големи западноевропейски страни за търсене на конструктивен диалог с Москва.БДД счита, че тези действия на МВнР противоречат на основните задачи и цели на една отговорна външна политика и дипломация, а именно – да създава и поддържа такива международни контакти и двустранни отношения с другите държави, с които да създава най-благоприятни условия за гарантиране национална сигурност на страната, развитието на нейната икономика и благосъстоянието на нейния народ. В този аспект позицията на МВнР е още по-озадачаваща и с основание трябва да се зададе въпроса, доколко МВнР действително е изразител и проводник на политиката на българското правителство или на чужди или корпоративни интереси в развитието на българо-руските отношения, които се стремят да навредят на развитието на българо–руските отношения. Отговорът на този въпрос е още по-наложителен в светлината на неотдавнашната среща между министър-председателите на България и Русия и очертаните перспективи за бъдещо икономическо сътрудничество, ключовата роля на Русия в жизненоважните за страната ни енергийни проекти АЕЦ „Белене“ и газоразпределителния център „Балкан\", както и предстоящата сесия на Междуправителствената българо-руската комисия за икономическо и научно-техническо сътрудничество.Управителен съвет на БДД", "date": "2019.09.05", "title": "Дипломатическото дружество порица позицията на МВнР за изложбата на Руското посолство"}
{"url": "https://offnews.bg/analizi-i-komentari/ot-rusia-ni-rugaiat-zaradi-osvobozhdenieto-nagletci-sleptci-nebl-710688.html", "text": "Изявлението на българското Външно министерство от 3 септември по повод събитието, организирано от руското посолство у нас, предизвика остри реакции в Москва. Да громят българската политика с коментари са мобилизирани висши фактори от властите, дипломати, политолози и всякакви експерти в Русия и, разбира се, медиите.Председателят на парламентарния комитет по международните работи Леонид Слуцкий определи като „историческа лъжа, слепота и неблагодарност, граничещи с кощунството“ отричането на ролята на СССР в освобождението на Европа от нацизма. Според него, подобни изказвания са част от антируската политика, налагана на европейските страни от САЩ.Депутатката от Държавната Дума Наталия Поклонская подчерта, че това е „провокационно изявление на външно-политическото ведомство“. „Българският народ обаче не споделя мнението на дипломатите. Такава гледна точка може да бъде подкрепяна само от невежи“, твърди тя, цитирана от РИА Новости.Агенцията съобщава и позицията на певеца и народен артист на Русия и България Бедрос Киркоров, който призовава да не се подкрепя „съмнителният исторически тезис“ за това, че борбата на Съветския съюз срещу нацизма по време на Втората световна война е довела до освобождението на Европа.Според него, с подобни действия София се опитва да разпали „огън срещу Русия“. „Българските власти искат да превърнат освободителната война в окупация. България беше социалистическа страна, която бе освободена от войските на Червената армия. Независимо от това, сега МВнР заявява, че сме окупирали страната и сме донесли репресии“, коментира певецът.„Да, ние донесохме репресии, но ние съдихме тези български фашисти, които задушаваха партизанското движение в България. Ние ги съдихме с Народния съд и ги разстреляхме. Аз съм се борил срещу фашизма и ще се боря докрай“, продължава Киркоров.В подкрепа на „братушките“ се изказа вчера и лидерът на АБВ Румен Петков. Интервюто му пред радио „Говорит Москва“ е широко цитирано в руските медии, като се уточнява, че той е и бивш министър на вътрешните работи.Българският политик определя позицията дипломатическото ни ведомство като безумна и твърди, че „в България няма никакви съмнения за заслугите на Червената армия за освобождението на Източна Европа“. „Всичко, което се случи след 1944 г. в България и 1949 г. в света – всичко беше уговорено от страните, които участваха във войната: Съветският съюз, САЩ, Великобритания. И това не е решение само на една от тези държави“, казва Румен Петков.В ефира на същото радио Вадим Трухачов, доцент от катедрата за чуждестранна регионалистика и външна политика на Руския държавен хуманитарен университет, призова „да се ограничат чартърните полети от Русия за България, защото „българите наглеят”.„Бих ограничил броя на чартърните полети в България заради държанието им. Това трябва да им подейства отрезвяващо. Българите наглеят заради това, че не им отговоряме. Отговорът трябва да бъде под формата на временно ограничение. Трябва с помощта на подобни изложби /планираната от руското посолство в София, бел.ред./ да се просветява населението. България е била съюзница на Хитлер и именно това е причината Червената армия да отиде там”, коментира Трухачов.И продължава: „България много иска да се прояви пред Европейския съюз и НАТО. Православните българи, които пишат на кирилица, трябва да се показват като още по-големи русофоби и от поляците. България в продължение на много години показва черна неблагодарност към руския народ, който ѝ помогна да се освободи от 500-годишно османско владичество. Според мен, близките отношения с България са огромна грешка”, твърди той.„Заявлението на българското МВнР предизвиква известно недоумение, защото то е некоректно спрямо труда на много историци, архивисти и музейни работници, които подготвят изложбата за освобождението на Източна Европа от Червената армия вече от няколко месеца. Тяхната работа е изключително професионална, за разлика от заявлението на българското МВнР. Но, разбира се, аз смятам, че в България малцина мислят като хората, публикували това заявление”, коментира членът на президиума на Руското историческо общество /РИО/ и изпълнителен директор на фонда „История Отечества” Константин Могильовски.Освен, че отправя покана към всички български дипломати, професионални историци и любители да посетят изложбата на 9 септември, той изразява готовност да организира кръгла маса в Русия или България, за да се разбере какво се е случило тогава.„Президентът на България ще трябва да реагира на всяко недопустимо изявление, подобно на огласеното от българското МВнР. Да се обвинява Русия, че е допринесла за окупационен режим, е неморално“, казва пред RT Владимир Джабаров, първи зам.-председател на комитета по международните работи при Съвета на Руската федерация.В ефира на радио „Спутник“ политологът к.и.н. Михаил Смолин разсъждава от какво може да е продиктувана позицията на официална София. „Изявлението на българското ръководство е в западноевропейски тренд, където са решили да препишат историята на Втората световна война, да зачертаят СССР сред победителите и да му отнемат основния принос в тази обща победа, за да може СССР да се възприема като същия агресор, какъвто е национал-социалистическа Германия“, коментира Смолин.Според него България отхвърля собствената си история и демонстрира определена неблагодарност, като не си спомня, че по-рано руските солдати вече са я освободили от османското иго.Преди дни по време на проявите в памет на 80 г. от Втората световна война Варшава обвини Русия за това, че поляците не са получили следвоенни репарации от Германия. Президентът Владимир Путин не беше поканен там.Президентката на Естония Керсти Калюлайд посочи, че за страната й войната е приключила едва преди 25 години с оттеглянето на руската армия, когато „последните вагони с техниката на окупационните войски напуснаха територията“.", "date": "2019.09.05", "title": "От Русия ни ругаят заради освобождението: „наглеци, слепци, неблагодарници“"}
{"url": "https://offnews.bg/zdrave/emotcionalnoto-pregariane-na-roditelite-e-vredno-i-za-detcata-im-710674.html", "text": "Възпитанието е процес, съпроводен с много стресови ситуации. Когато стресът стане хроничен, може да доведе до емоционално прегаряне. Резултатът от него е силно изтощение, което води до отчуждаване на родителя от детето и неувереност в способността му да се грижи за него.Анализът е резултат от съвместно изследване на Льовенския католически университет и университета в Станфорд, цитирани от специализираното издание Clinical Psychological Science.Този тип прегаряне има сериозни последствия и за родителите, и за децата. Проявите му са липса на внимание от страна на родителя, поява на насилие и желание за напускане на семейството. „В днешния културен контекст родителите са подложени на силен натиск. Но да бъдеш идеален родител е невъзможно и опитът да го постигнеш може да доведе до изтощение. Нашите изследвания показаха, че всичко, което позволява на родителите да \"заредят батериите си\", е полезно за децата“, казва ръководителят на изследването Мойра Миколайчик.Учените са били заинтригувани от темата в хода на клиничните си срещи с „добри родители“, които в резултат на изтощение са се превърнали в пълната си противоположност.В проучването са взели участие 2625 белгийски и британски родители. Наблюдаваните показатели били:- емоционално изтощение, емоционално дистанциране и чувство за неефективност;- желание за напускане на семейството;- степен на пренебрежение на физическите, образователните и емоционалните потребности на децата;- склонност към словесно, физическо или психологическо насилие.Тъй като много от въпросите засягали деликатни теми, експертите измервали и склонността на участниците да избират социално-приемливите отговори на провокативните въпроси.При всички анкетирани последствията от прегарянето били пренебрежение, насилие, желание за напускане на семейството. Тези модели се запазват дори при склонност на участниците към социално-приемливи реакции.„Изненада ни иронията в резултатите. Ако много силно се стремите да вършите правилните неща, в крайна сметка ще започнете да вършите неправилните. Твърде силният натиск върху родителите ги изтощава, което има пагубни последствия и за тях, и за децата им“, отбелязва Мойра Миколайчик.", "date": "2019.09.05", "title": "Емоционалното прегаряне на родителите е вредно и за децата им"}
{"url": "https://offnews.bg/obshtestvo/23-zadachi-i-150-minuti-za-rabota-kakvo-shte-sadarzha-testat-po-matem-710684.html", "text": "Как ще изглеждат тестовете по български език и литература и по математика след VII клас, резултатите от които определят приема в профилираните гимназии? Министерството на образованието и науката публикува двата модела за учебната 2019-2020 г. .НВО по математика ще обхваща материала от V до VII клас включително. Изпитът е писмен, тестът включва 23 задачи. Учениците ще имат 15 минути, а тези със специални образователни потребности - до 80 мин. повече.Задачите се разпределят по следния начин:- 18 задачи, които са със структуриран отговор с четири възможности за отговор, от които само един е правилен;- 2 задачи с кратък свободен отговор (числов, символен или словесен) – от учениците се изисква да напишат свободни отговори, без да привеждат своето решение;- 3 задачи с разширен свободен отговор – учениците трябва да опишат и да аргументират изпълнението на определена математическа задача с аналитикосинтетичен характер.Ето и примерните задачи, дадени от МОН:Максималният брой точки от теста е 100. Оценяването се осъществява по стандартизирани критерии, като всяка задача се оценява с брой точки, който съответства на спецификата, трудността и логиката на решението на задачата. Оценките от националното външно оценяване в края на VII клас се изразяват само с количествени показатели – в брой точки, без да се приравняват към оценки.", "date": "2019.09.05", "title": "23 задачи и 150 минути за работа: какво ще съдържа тестът по математика за седмокласниците"}
{"url": "https://offnews.bg/politika/ninova-v%c2%a0selo-sotiria-pred-makata-na-horata-shte-zabravite-ot-koia-p-710696.html", "text": "Получихме подписката на жителите на село Сотиря за забрана на съкратеното производство и намаляване на присъдата при тежки престъпления. Днес се срещнахме с тях. Представихме им внесения от нас закон, според който при тежки телесни повреди и смърт не може да има съкратено производство и намаляване на присъдата при самопризнания, съобщи тази вечер председателят на БСП Корнелия Нинова.Пътувайки обратно към София, разбирам, че ГЕРБ внесли също закон, който допуска намаляване на присъдата, но не с 1/3, а с 1/5, по преценка на съда. И го правят като АЛТЕРНАТИВЕН на другите, внесени предложения. Спрете се. Осъзнайте се, призова Нинова.\"Пак ли на инат? Зверски убито дете. С другото - блудствано. Хвърлете партийната дреха. Тук няма място меренето на партийни алтернативи. А преди да гласувате \"партийно\" посетете дома на убитото детенце. Сигурна съм, че пред тази мъка ще забравите от коя партия сте\" - каза още председателят на БСП.", "date": "2019.09.05", "title": "Нинова в село Сотиря: Пред мъката на хората ще забравите от коя партия сте"}
{"url": "https://offnews.bg/politika/joncheva-kam%c2%a0timermans-v-balgaria-se-izgrazhda-avtoritarna-vlast-ko-710695.html", "text": "Силата на Европейския съюз се измерва по това как се справят с проблемите си най-слабите и изоставащи страни членки. България е на последно място в ЕС и по свобода на медиите и тази негативна тенденция се задълбочава с всяка една година. Вие казахте, че независими медии не може да има, ако не се спазва върховенството на закона.С тези думи евродепутатът от Прогресивния алианс на социалистите и демократите / БСП Елена Йончева се обърна към първия зам.-председател на ЕК в Комисията по граждански свободи, правосъдие и вътрешни работи Франс Тимерманс по време на дискусия за засилването на правовата държава в ЕС.  Йончева отбеляза, че по отношение на България Европейската комисия неведнъж е констатирала липсата на ефективна съдебна система и корупция по високите етажи на властта:“Докато Комисията констатира, проблемите в България се задълбочават. Изгражда се една авторитарна власт, която поставя под свой контрол както съдебната система, така и медиите. Въпреки препоръките на Европейската и Венецианската комисия, в България все още липсва независим надзор на прокуратурата”, каза евродепутатът.Каквито и да са били първоначалните замисли, отдавна е видно, че Механизмът за сътрудничество и проверка е неработещ, подчерта и ръководителят на Делегацията на българските социалисти в ЕП Петър Витанов.„Какви отражения ще има евентуален годишен преглед на върховенството на закона в целия ЕС върху докладите за България и Румъния в рамките на Механизма? Идва ли краят на мониторинга за България и Румъния в този му вид?“ - попита Витанов.Тимерманс посочи, че МСП е специален инструмент, създаден при влизането на България и Румъния в ЕС, за да им помогне да изпълнят определени критерии, които към онзи момент те не са изпълнявали.\"Тези критерии са обективни и Механизмът следва да приключи едва тогава, когато те бъдат изпълнени”, допълни той.Франс Тимерманс отбеляза, че нито една държава не може да счита, че е недостижима за подобен мониторинг и личното му желание е докладите за България и Румъния да бъдат включени в бъдещия годишен преглед за върховенството на закона, обхващащ всичките 27 държави членки.", "date": "2019.09.05", "title": "Йончева към Тимерманс: В България се изгражда авторитарна власт, която контролира съдебната система и медиите"}
{"url": "https://offnews.bg/obshtestvo/nastaniavat-v-obshtinski-zhilishta-postradali-semejstva-ot-buhovo-710686.html", "text": "Общината ще предостави жилища на семействата, които останаха без дом след пожар в блока в Бухово, обяви кметът Йорданка Фандъкова.Те ще бъдат настанени в общински жилища и центрове за временно настаняване.Финансова помощ на семейства ще отпусне дирекция „Социално подпомагане\"' Кметът ще предложи на общинския съвет да гласува и еднократни помощи на семействата, защото цялата им покъщнина е изгоряла.\"Помагаме и с експерти, които да обследват сградата, и да дадат предписания за възстановяването й. Жилищата на последния етаж са напълно изгорели, а тези на първия и втория са сериозно пострадали\", добави Фандъкова.", "date": "2019.09.05", "title": "Настаняват в общински жилища пострадали семейства от Бухово"}
{"url": "https://offnews.bg/tenis/nadal-az-ne-sam-edinstveniat-goliam-boetc-na-korta-710685.html", "text": "Испанската суперзвезда в мъжкия тенис Рафаел Надал обясни за здравослвните си проблеми, които получи по време на срещата от 1/4-финалите на турнира от Големия шлем US Open с Диего Шварцман, в която Матадора победи с 6:4, 7:5, 6:2.В началото на третия сет Рафа поиска медицински таймаут заради схващания в ръцете.\"Мисля, че успехите ми идват не само заради бойния дух. Притежавам стабилен характер през целия си живот, цялата си кариера.Това ми помага да бъде фокусиран и отпуснат на психическо ниво. Да уважавам всеки съперник, всяка точка, всеки мач и всеки сет, докато битката не приключи.Примерите, че съм голям боец на корта, с добър и позитивен характер, са много, но аз не съм единственият. Има много играчи, които също се борят много.Трябва да бъда готов и да изиграя най-добрия си тенис. Днес направих стъпка напред. Този мач ми даде увереност. Постигнах две поредни победи срещу тежки съперници.Моментът е идеален да повиша нивото си и наистина вярвам, че мога да го направя\", добави още носителят на 18 титли от \"Големият шлем\", каза Надал.Матадора успя да достигне до полуфиналите на всички турнири от Големия шлем. Това се случва за втори път в кариерата на испанеца.Първият случай бе през 2008-а. Освен всичко в момента Рафа има седем поредни полуфинала в Големия шлем и това е петата най-продължителна серия в историята. За място на финала Надал ще играе с италианеца Матео Беретини.", "date": "2019.09.05", "title": "Надал: Аз не съм единственият голям боец на корта"}
{"url": "https://offnews.bg/112/pozhar-v-chitalishte-v-kiustendilsko-unishtozhi-3000-toma-knigi-snimk-710666.html", "text": "3 000 тома книги изгоряха при пожар в читалището в с. Катрище, община Кюстендил, предаде БГНЕС.Сградата на читалище „Светлина-1956“ е изгоряла напълно, буквално за 10 минути, по думите на кмета на селото Васил Василев. На място са пристигнали три екипа пожарникари от Кюстендил и водоноска. Сигналът за бедствието е подаден в 20,15 ч. снощи.Тази сутрин на място все още е дежурел екип огнеборци.Освен библиотеката са унищожени и киносалонът, етнографският кът, засегнат е магазин на приземния етаж. Читалището е било действащо и ще бъде възстановено.Днес се очаква оглед от специалистите на РС ПБЗН и РПУ-Кюстендил. Причините за пожара са в процес на установяване, според местните е възможно да е умишлен.Припомняме, че при пожар в началото на годината в с. Скребатно, община Гърмен изгоряха близо 3 000 тома книги, унищожени бяха кметството и магазин.", "date": "2019.09.05", "title": "Пожар в читалище в Кюстендилско унищожи 3000 тома книги (снимки)"}
{"url": "https://offnews.bg/tehnologii/yahoo-mail-se-srina-desktop-versiata-nedostapna-ot-chasove-710670.html", "text": "Десктоп версията на Yahoo Mail - една от популярните електронни пощи, се срина тази сутрин и е недостъпна от няколко часа.Проблемът е на глобално ниво, показват сигнали на хиляди засегнати потребители от целия свят.От компанията потвърдиха за трудностите и заявиха, че работят за спешното отстраняване на проблема. Не се конкретизира какъв е той.Към момента мобилната версия е достъпна. Някои потребители споделят, че получават имейли, но не могат да изпращат.", "date": "2019.09.05", "title": "Yahoo Mail се срина, десктоп версията недостъпна от часове"}
{"url": "https://offnews.bg/obshtestvo/sotcialnoto-ministerstvo-ne-e-viarno-che-ot-dogodina-zapochva-masovo-710691.html", "text": "В отговор на твърденията за масово отнемане на деца със законодателните промени, които влизат в сила от 1 януари 2020 г., от Министерството на труда и социалната политика излязоха с позиция. В обширна публикация на сайта си ведомството коментира всички спорни моменти, които може да бъдат превратно тълкувани с политическа и друга цел. От ведомството посочват, че приетите законодателни промени са насочени изцяло към подкрепа на децата, техните родители и хората, които се нуждаят от нея. Подобрените разпоредби целят по-ефективна работа на социалните работници, за да може децата да останат в своите семейства или ако са разделени, да се върнат да живеят при своите майки и бащи.В позицията се казва още, че новите законодателни текстове имат за цел да реформират системата на социалните услуги, за да може те да отговарят по-добре на потребностите на хората, да са по-достъпни и да се повиши тяхното качество. Промените имат за цел да отразят затварянето на всички домове за деца и подобряват координацията при закрилата на децата, тъй като тя не е отговорност само на социалните работници. Повечето от измененията в Закона за закрила на детето са терминологични и произтичат от промяната в дефинирането на социалните услуги. С тях не се въвеждат чужди модели и идеология.В действащите от 2006 г. текстове, които регламентират основанията за настаняване на дете извън семейството, няма промяна, твърдят от министерството. Както досега, така и след 1 януари 2020 г., подобна временна мярка за закрила ще може да бъде предприета единствено с решение на съда, при това само в много крайни случаи на насилие, неглижиране и нарушаване на интереса на детето (склоняване към проституция, просия, трафик). Социалните работници и полицията извеждат деца от семействата им само ако животът и здравето на детето са застрашени.Последните промени в Закона за закрила на детето не променят действащите от повече от 13 години разпоредби, а само премахват възможността за настаняване в специализирани институции, тъй като до 2021 г. всички домове за деца, лишени от родителска грижа и домове за медико-социални грижи за деца ще бъдат закрити.Хората, които помагат на децата в риск или сигнализират за дете в рискова ситуация, което се нуждае от закрила, не са доносници. От 2003 г. в Закона за закрила на детето е регламентирано, че човек, на който стане известно, че дете се нуждае от закрила, е длъжен незабавно да уведоми компетентните органи.Същото задължение има и всеки, на който това е станало известно във връзка с упражняваната от него професия или дейност, дори и ако то е обвързано с професионална тайна. Това задължение съществува от 16 г. и не е въведено с последните промени в закона, нито ще се промени след 1 януари 2020 г.Сигналите обаче не са достатъчни за прилагане на мерки за закрила, а се проверят за тяхната достоверност и основателност. Затова в Правилника за прилагане на Закона за закрила на детето още от 2006 г. е записано, че „анонимни сигнали не се разглеждат, освен в случаите, отнасящи се до насилие над дете“.Разпоредбата на чл. 36г от Закона за закрила на детето цели единствено да се регламентира и подобри междусекторния подход и сътрудничество при случаи на насилие над деца, както и да осигури стабилитет при прилагането на Координационния механизъм при насилие, който действа от 2010 г.В нея са отразени основните дейности, разписани в Споразумението за сътрудничество и координиране на органите по закрила на детето при случаи на деца, жертви на насилие или в риск от насилие. В тях също не се предвиждат нови правомощия на органите за закрила, които да влизат в сила от 1 януари 2020г.В заключение на позицията се подчертава, че позициите, действията и мерките на Министерството на труда и социалната политика винаги са били в съответствие с конституционния принцип, че отглеждането и възпитанието на децата до пълнолетието им е право и задължение на техните родители и се подпомага от държавата.", "date": "2019.09.05", "title": "Социалното министерство: Не е вярно, че от догодина започва масово отнемане на деца"}
{"url": "https://offnews.bg/obshtestvo/pochina-humoristat-veso-partcala-710665.html", "text": "На 78-годишна възраст почина хумористът и имитатор Веселин Павлов, популярен с псевдонима си Весо Парцала.Скръбната вест съобщи в профила си в социалната мрежа илюзионистът Борислав Борисов - Боби Шоу.Василев е издъхнал в сряда от злокачествено заболяване.На личната си страница комикът споделя, че е единственият в своя бранш, който е лежал в затвора. Поводът е една нелегална, апокрифна касета през 1968 г., в която с гласа на големият български актьор Георги Парцалев е разказан виц, осмиващ бракоразводно дело. Вицът осмивал с поредица от майтапи членовете на ТКЗС. Зад гласа на Парцалев всъщност стоял не кой да е друг, а неговият най-голям имитатор Весо Парцала. Скандалът бил огромен и след направена експертиза Парцала се оказал 3 месеца следствен в тогавашната Дирекция на народната милиция, и изкарал 15 дни в Централния софийски затвор.Весо Парцала да разказва вицове и да се занимава имитации през далечната 1964 г., още като ученик. ”До 1989 г. съм работил все на черно”, споделя той. Никога не е вземал категория за артист, защото не е бил допускан до конкурс за нея. В близо 50 годишната си творческа биография има издадени над 10 албума, много срещи с публиката у нас и в чужбина, а също така и безброй участия в различни телевизионни програми и шоу предавания, съвместно с едни от най-големите български звезди.Поклон пред паметта му!", "date": "2019.09.05", "title": "Почина хумористът Весо Парцала"}
{"url": "https://offnews.bg/futbol/mladite-lavove-dadoha-primer-na-batkovtcite-710701.html", "text": "Младежкият национален отбор на България започна блестящо европейските квалификации с разгромна победа с 4:0 над Естония като гост и дадоха пример на мъжката ни селекция, която гостува през уикенда на Англия на \"Уембли\".В първия си двубой от група 5 за Евро 2021 възпитаниците на Александър Димитров не оставиха никакво съмнение в превъзходството си и с две попадения във всяко от полувремената узакониха дебютния успех в кампанията.След кратък първоначален домакински натиск на стадион \"Кадриорг\", \"лъвовете\" взеха инициативата и поведоха в 15-тата минута след изстрел на Тонислав Йорданов от пряк свободен удар, който рикошира в стената и влетя в мрежата.Българите продължиха да натискат и ситуациите пред естонската врата следваха една след друга. Скоро и второто попадение стана факт, след като хубав пробив на Илия Юруков завърши с подаване към Станислав Иванов, който прати топката в далечния ъгъл на вратата на съперника.Второто полувреме също започна с по-активни действия на нашите футболисти, които успяха да стигнат до разгромна победа.В 48-ата минута Калоян Кръстен открадна топката, финтира вратаря на Естония и върна към Йорданов, който реализира второто си попадение в срещата.В 65-тата минута Тонислав оформи хеттрика си, след като при опит да изчисти топката, капитанът на Естония Лип изпрати топката в краката му и българският нападател реализира за 4:0.На 10 септември, вторник, България U21 ще изиграе и първото си домакинство от квалификациите. Съперник в него ще е тимът на Русия, а двубоят е от 20:30 ч. на ст. \"Славия\".", "date": "2019.09.05", "title": "Младите \"лъвове\" дадоха пример на батковците"}
{"url": "https://offnews.bg/obshtestvo/pernik-ostava-bez-topla-voda-zaradi-tetc-a-na-kovachki-710673.html", "text": "След като РИОСВ - Перник издаде принудителна мярка за спирането на дейността на парогенератори 4 и 5 на \"Топлофикация - Перник\", изпълнителният директор на централата Любомир Спасов заяви, че ще бъде спряна топлата вода на града.До мярката се стигна след като в ТЕЦ-овете на бизнесмена Христо Ковачки започнаха проверки заради съмнения, че замърсяват околната среда, като горят боклук.Спасов твърди, че през последните дни в \"Топлофикация - Перник\" се горят само кафяви въглища. Отпадъците, които се намират на площадките до централата, просто се държали на склад и не се използвали.Жителите на Перник обаче категорично отричат твърденията на ръководството на ТЕЦ-а, че не са изгаряни отпадъци.", "date": "2019.09.05", "title": "Перник остава без топла вода заради ТЕЦ-а на Ковачки"}
{"url": "https://offnews.bg/futbol/brazilskata-legenda-kafu-zagubi-naj-golemia-si-sin-710662.html", "text": "Ужасяваща трагедия сполетя футболната легенда Кафу. Синът на 2-кратния световен шампион Данило Фелисиано де Мораеш е починал.Той се почувствал зле, докато играел футбол в двора на семейната къща в един от кварталите на Сао Пауло по време на партито за рождения ден на сестра си.Данило бил откаран в болница, но лекарите не успели да го спасят. Той бе най-големият син на Кафу, който има още двама сина.Той е участвал на финалите на четири поредни световни първенства (от 1994 до 2006). Той е единствения футболист в света, който е играл на финалния мач на Мондиалите в три поредни форума (1994, 1998 и 2002).Кафу е златен медалист през 1994 и 2002 г. През 2007 г. печели КЕШ и Световното клубно първенство с отбора на Милан.", "date": "2019.09.05", "title": "Бразилската легенда Кафу загуби най-големия си син"}
{"url": "https://offnews.bg/zdrave/trepereneto-na-ratcete-opasen-ili-bezobiden-simptom-710671.html", "text": "Треперенето на ръцете (треморът) може да бъде напълно нормално явление, но и симптом за развитие на опасно заболяване, твърдят специалисти, цитирани от Medik Forum.Физиологичен треморТова е вариант, при който треперенето на ръцете е норма. При някои хора физиологичният тремор е силно изразен, но не е опасен. Най-често се повява, когато ръцете са в една поза продължително време. Други причина могат да бъдат вълнението, умората или преохлаждането.Тревожно разстройствоКогато причината е психична, треперенето може да се появи както в състояние на покой, така и при извършването на някакво действие. С този вид тремор можете да се справите с подходяща психотерапия или с медикаменти, назначени от специалист.Проблеми с щитовидната жлезаПри нарушени функции на щитовидната жлеза, свързани с дисбаланс на тиреотропния хормон (ТТХ) симптомите са не само треперена на ръцете. Наблюдава се слабост, тревожност, сърцебиене, задух, нарушения на съня.Есенциален треморВ този случай треперенето възниква, когато ръцете са в определена позиция или при извършване на някакви движения. Често има наследствен характер.Болест на ПаркинсонХарактерното при болните от Паркинсон е, че треморът на ръцете се засилва в състояние на покой.Промяна в нивата на глюкозата и инсулинаТреморът се проявява при глад или след хранене.Ето кои са едни от най-опасните причини за поява на тремор в ръцете според специалистите:- алкохолна абстиненция;- отравяне с тежки метали;- мозъчно увреждане (напр. болестта на Уилсън-Коновалов).", "date": "2019.09.05", "title": "Треперенето на ръцете - опасен или безобиден симптом?"}
{"url": "https://offnews.bg/bojni/shishkoto-ruis-se-zakani-da-nokautira-dzhoshua-710667.html", "text": "Световният шампион в тежката категория на професионалния бокс Анди Руис младши има намерение отново да нокаутира Антъни Джошуа.Двамата ще се изправят един срещу друг в реванш на 7 декември в Саудитска Арабия. Мексиканецът шокира Джошуа на 1 юни в \"Медисън Скуеър Гардън\" в Ню Йорк, за да му нанесе първа загуба в професионалната кариера и да вземе шампионските пояси на IBF, WBA, WBO.Снощи в Саудитска Арабия двамата боксьори дадоха първата от общо три пресконференции, които имат за цел да промотират бъдещата им битка.\"Знам, че Джошуа ще дойде по-подготвен, ще дойде по-силен. Той тренира усилено, но аз също. На 7 декември отново ще сътворя история и ще спечеля тук по същия начин, по който спечелих на 1 юни\", каза Руис.Джошуа от своя страна бе лаконичен и сподели, че не изпитва никакво съмнение, че ще си върне коланите.\"Сега Анди е шампион. Това ще продължи до 7 декември, когато той заложи титлите си. И двамата отиваме на война, така че нека по-добрият спечели\", коментира британецът.", "date": "2019.09.05", "title": "Шишкото Руис се закани да нокаутира Джошуа"}
{"url": "https://offnews.bg/politika/bsp-se-registrira-v-tcik-tcelta-ni-e-da-udvoim-dosegashnia-rezultat-710663.html", "text": "„Тръгваме към изборите с надежда и вяра, че може да се промени моделът на управление на общините. Внесохме 10 000 подписа, досега имаме одобрени 161 кандидати за кметове, продължаваме на 15-ти септември с останалите. Има много богата палитра от кандидати, потвърждаваме досегашните си успешни кметове”, заяви председателят на БСП Корнелия Нинова пред ЦИК след регистрацията на коалиция „БСП за България” за предстоящите местни избори.Тя заяви, че там, където досега БСП нямат кметове, има издигнати и партийни кандидатури, но по думите ѝ новото е, че на много места общинските структури издигат местните авторитетни личности, около които се обединяват БСП и много малки партии и граждански сдружения. „Онези, които искат промяната, но не виждат възможност да я направят сами, търсят и намират в БСП съюзник и възможност да го направят”, посочи Нинова. На въпроси, свързани с кандидатурата на Мая Манолова за кмет на БСП, Нинова отговори, че тя има най-много номинации, но решението ще бъде ясно на 11-ти септември, когато Градската организация ще издигне кандидата си, а на 15-ти септември Националният съвет на партията ще се произнесе по тази кандидатура.\"Целта ни е повече общини с безплатни детски градини, работещи общински болници, повече кметове на общини, които поемат ангажимент, че няма да увеличават местни данъци и такси, повече социални услуги. Средството за постигане на тази цел е да спечелим състезанието на повече места и конкретно сме набелязали удвояване на досегашния ни резултат. Очакваме неприятна и компроматна кампания - съдим по това, което започва с Мая Манолова. Ние ще отговорим на това с конкретни предложения по общинското и местното самоуправление, с много конкретни ангажименти, с млада, свежа и хубава кампания. Успех на кандидатите ни”, заключи Нинова.", "date": "2019.09.05", "title": "БСП се регистрира в ЦИК: Целта ни е да удвоим досегашния резултат"}
{"url": "https://offnews.bg/futbol/levski-zamina-na-lager-v-dobrinishte-s-pochti-tcial-otbor-iunoshi-710677.html", "text": "Tреньорът на Левски Петър Хубчев определи група от 23-ма футболисти за подготвителния лагер в Добринище. \"Сините\" тренираха на стадион \"Виваком Арена – Георги Аспарухов\" и отпътуваха за планинския курорт, където ще останат до 9 септември, понеделник.В групата за подготвителния лагер попаднаха осем момчета от Детско-юношеската школа на клуба. Вратарят Пламен Пламенов, Георги Атанасов и Николай Архангелов са представители на U16, Александър Георгиев и Марин Петков от U17 и Кирил Киров, Костадин Илиев и Богдан Костов от U19.Двама от основните играчи на 26-кратните шампиони Станислав Костов и Филипе Нашименто останаха в София и ще се подготвят по индивидуална програма.На 8 септември, неделя Левски ще изиграе контролна среща с ФК Емирейтс. Двубоят е от 17:30 часа на комплекс \"Евима Спорт Център\" в Банско.Николай Михайлов, Петър Иванов, Пламен Пламенов, Янис Каргас, Нуно Рейш, Деян Иванов, Живко Миланов, Холмар Ейолофсон, Франко Мазурек, Хали Тиам, Мартин Райнов, Асен Чандъров, Паулиньо, Насиру Мохамед, Дени Алар, Мартин Петков, Александър Георгиев, Кирил Киров, Костадин Илиев, Николай Архангелов, Богдан Костов, Георги Атанасов, Марин Петков", "date": "2019.09.05", "title": "Левски замина на лагер в Добринище с почти цял отбор юноши"}
{"url": "https://offnews.bg/politika/i-dbg-podkrepi-maia-manolova-za-kmet-na-sofia-710668.html", "text": "Софийските организации на Движение България на гражданите (ДБГ) ще подкрепят за кмет на София гражданската кандидатура на Мая Манолова. От партията уточняват, че Изпълнителният съвет на ДБГ в най-кратък срок ще предложи на Мая Манолова и другите дясно-центристки партии, които застанат зад нейната кандидатура, платформа за гражданско управление.", "date": "2019.09.05", "title": "И ДБГ подкрепи Мая Манолова за кмет на София"}
{"url": "https://offnews.bg/obshtestvo/veche-mozhe-da-proverim-kakvi-danni-za-nas-sa-iztekli-pri-hakerskata-a-710664.html", "text": "Вече можем да проверим какви наши лични данни са изтекли при хакерската атака срещу Националната агенция за приходите през юли.НАП пусна приложението, чрез което се прави проверката. Справката е достъпна на адрес: Проверката изисква въвеждане на издаден от НАП персонален идентификационен код (ПИК) или квалифициран електронен подпис (КЕП), който съдържа ЕГН.Гражданите ще могат да получат същата информация и във всички офиси на НАП след представяне на документ за самоличност.Българските граждани, които нямат ПИК или КЕП, живеят в чужбина и няма как да посетят офис на НАП, могат да получат информацията на телефонния номер за връзка с НАП от чужбина - +359 2 9859 6801. След свързване експерт от НАП ще зададе контролни въпроси с цел идентификация и предоставяне на нужната информация, предупреждават от приходната агенция.Обща информация за чужденците е публикувана в английската версия на създадения по темата сайт. Тези от тях, за които са били разпространени лични данни, ще бъдат уведомени от данъчната си администрация.Новата надградена услуга, предоставяща информация за неправомерно достъпените и незаконно разпространени лични данни, замества съществуващата досега проверка, която се извършваше с ЕГН и телефонен номер.", "date": "2019.09.05", "title": "Вече може да проверим какви данни за нас са изтекли при хакерската атака, НАП пусна приложението си"}
{"url": "https://offnews.bg/ikonomika/rojters-sled-vazhna-sreshta-s-erdogan-vw-reshi-da-pravi-zavod-v-turtc-710680.html", "text": " Турция е все по-уверена, че германският автомобилен производител „Фолксваген“ ще изгради новия си завод на нейна територия. Съответното убеждение се е засилило след „изключително положителна\" среща между високопоставен представител на на компанията и президента на Турция Реджеп Тайип Ердоган, проведена по-рано през седмицата, съобщи Ройтерс, като се позова на три свои неназовани източника.Агенцията съобщи миналата седмица, че двете страни водят разговори по въпроса за данъците на автомобили в Турция, за да приключат инвестицията от един милиард евро. Германският концерн, който обмисляше и България като вариант за инвестицията, не е обявил окончателното си решение, но източниците тса категорични, че „Фолксваген“ е настроен положително към избора на Турция, пише агенция Фокус.Ердоган и високопоставен служител на компанията са договорили уреждане на повечето проблеми по време на среща тази седмица, разкри турски източник, запознат с въпроса. Представител на „Фолксваген“ на свой ред разкрива, че Ердоган се е срещнал с главния изпълнителен директор на компанията Херберт Дийс.Високите данъци в Турция за по-големите автомобили ограничават повечето купувачи и местните производители до по-малки размери на двигателя. През 2018 г. автомобилите с двигатели под 1,6 литра съставляват 96% от пазара в Турция. Анкара се опитва да намери формула за справяне с проблемите на „Фолксваген“, без да поставя в неизгодно положение другите производители на автомобили.Основни компании като Fiat (FCHA.MI), Renault (RENA.PA), Ford (F.N), Hyundai (005380.KS) и Toyota (7203.T) са произвели над 1,3 милиона моторни превозни средства в Турция през миналата година.Чешкият премиер Андрей Бабиш заяви във вторник по време на посещение в Анкара, че „Фолксваген“ ще прави голяма инвестиция в Турция.Втори източник от „Фолксваген“ заявяна, че все още трябва да се изяснят само незначителни въпроси, главно по данъчните въпроси. Очаква се споразумението да бъде постигнато след няколко седмици, а заводът се предвижда да бъде построен в западната провинция Маниса.", "date": "2019.09.05", "title": "Ройтерс: След важна среща с Ердоган VW реши да прави завод в Турция, а не в България"}
{"url": "https://offnews.bg/sviat/bratat-na-boris-dzhonsan-hvarli-ostavka-zaradi-nego-710676.html", "text": "Братът на премиера на Великобритания Борис Джонсън - Джо Джонсън, хвърли оставка като министър и член на парламента от консервативната партия.А причината е... несъгласие с водената политика именно от близкия му родственик Борис Джонсън.Малкото братче остана на поста зам.-министър на бизнеса, енергетиката и индустриалната стратегия по-малко от два месеца.", "date": "2019.09.05", "title": "Братът на Борис Джонсън хвърли оставка заради него"}
{"url": "https://offnews.bg/medii/memorandum-sreshtu-reklamata-na-tiutiunevata-industria-shte-podpishat-710679.html", "text": "Представители на Световната здравна организация (СЗО) и Уницеф, пациентски, граждански организации и бизнеса ще подпишат меморандум срещу рекламата, промоцията и спонсорството на тютюневата индустрия. Събитието ще се състои на 9.09.Документът е иницииран от Коалиция за живот без тютюнев дим, с подкрепата на офиса на СЗО и в партньорство с Министерство на здравеопазването.Целта му е да се осигури прилагането на препоръките на СЗО и Рамковата конвенция за контрол на тютюна за противодействие на рекламата, промоцията и спонсорството на тютюневи изделия.Организатори на събитието са СЗО и Коалиция за живот без тютюнев дим. Сред участниците са д-р Скендер Сила - представител на офиса на Световната здравна организация за България; д-р Гергана Гешанова - председател на УС на Коалиция за живот без тютюнев дим; д-р Маша Гавраилова - старши експерт по политики за контрол на тютюна към Коалиция за живот без тютюнев дим, председател на УС на Сдружение “България без дим”.", "date": "2019.09.05", "title": "Меморандум срещу рекламата на тютюневата индустрия ще подпишат представители на международни организации, бизнеса и НПО"}
{"url": "https://offnews.bg/obshtestvo/15-temi-po-balgarski-5-po-literatura-za-testa-sled-vii-klas-mon-pu-710681.html", "text": "Как ще изглеждат тестовете по български език и литература и по математика след VII клас, резултатите от които определят приема в профилираните гимназии? Министерството на образованието и науката публикува двата модела за учебната 2019-2020 г.  Ето какво включва този по български и литература.Учениците ще отговарят на въпроси от задължителното учебно съдържание в програмите от пети до седми клас включително.Писменият изпит включва 26 задачи. Учениците ще имат 150 минути, а тези със специални образователни потребности - до 80 минути повече.Разпределението на задачите е следното:- 18 задачи със структуриран отговор с четири възможности за отговор, от които само един е правилен;‒ 6 задачи с кратък свободен отговор;‒ 1 задача с разширен свободен отговор;‒ 1 задача за създаване на текст.1. Текстът в общуването. Разговорен текст, научен текст, медиен текст, художествен текст2. Извличане и обработване на информация от научен, от медиен и от художествен текст3. Звукови промени в думата – подвижно Ъ; непостоянно Ъ; променливо Я; думи с несъответствие между изговор и правопис4. Видове думи според речниковото им значение и звуковия им състав5. Думата като лексикално средство в текста6. Причастия. Деепричастие7. Местоимение. Лично местоимение, възвратно лично местоимение, притежателно местоимение, възвратно притежателно местоимение, показателно местоимение, въпросително местоимение, относително местоимение, отрицателно местоимение,обобщително местоимение, неопределително местоимение8. Време на глагола. Минало свършено време, минало несвършено време, минало неопределено време, минало предварително време, бъдеще време в миналото9. Наклонение на глагола. Преизказни глаголни форми10. Съвместна употреба на глаголни времена и наклонения11. Неизменяеми части на речта – наречие, предлог, съюз, междуметие, частица12. Главни и второстепенни части в простото изречение13. Еднородни части и обособени части в простото изречение14. Съчинително и подчинително свързване в сложното изречение. Сложно съчинено изречение, сложно съставно изречение, сложно смесено изречение15. Пряко, непряко и полупряко предаване на чужда речСъдържанието по  обхваща материала в шести и седми клас.Какво Бай Ганьо счита за „по-практично“ по време на пътуването?А) Да разговаря с другите.Б) Да почете книга.В) Да дремне в купето.Г) Да разглежда пейзажи.Запишете в листа за отговори САМО еднородните части, употребени в изречението.Запишете в текст от 3 – 4 изречения какво внушават думите на Бай Ганьо:Какво ще ù гледам на Виената, град като град…Дидактическа задача: Прочетете текста (неизучавана художествена творба) и напишете подробен преразказ от името на неутрален разказвач/от името на посочен герой.Максималният брой точки от теста е 100.Оценяването се осъществява по стандартизирани критерии, като всяка задача се оценява с брой точки, който съответства на спецификата, трудността и логиката на решението на задачата.Резултатът от националното външно оценяване в края на VII се изразява само с количествен показател – в брой точки, без да се приравнява към оценка.", "date": "2019.09.05", "title": "15 теми по български, 5 - по литература за теста след VII клас: МОН публикува модела за изпита през 2019 г."}
{"url": "https://offnews.bg/obshtestvo/17-zadachi-na-izpita-po-matematika-sled-x-klas-mon-publikuva-modela-z-710678.html", "text": "Министерството на образованието и науката публикува днес моделите за националното външно оценяване след X клас, по които през учебната 2019-2020 г. ще проведат новите изпити. , ето какво съдържа този по математика:Писменият тест ще съдържа 17 задачи, които учениците трябва да решат за 90 минути, а тези със специални образователни потребности ще получат допълнително време. Тестът ще обхваща задължителното учебно съдържание по математика от VIII до X клас включително.17-те задачи ще бъдат разпределени по следния начин:– 15 задачи с избираем отговор, с четири възможни отговора, от които точно един е правилният;– 2 задачи с разширен свободен отговор за решаването на които ученикът представя в писмен вид необходимите обосновки.Учениците ще могат да използват свитък с формули, уточняват от МОН.Оценявани знания, умения и отношенияПознава реалните числа и умее да ги изобразява върху реалната права, сравнява ирационални числа, записани с квадратен корен и извършва операции с тях.Решава квадратни уравнения по формулата за намиране на корените им и прилага формулите за връзка между корени и коефициенти на квадратно уравнение.Извършва тъждествени преобразувания на рационални и ирационални изрази (съдържащи квадратни корени).Решава:– рационални уравнения, свеждащи се до линейни или квадратни;– рационални неравенства без параметър, включително и по метода на интервалите;– системи уравнения от първа и втора степен с две неизвестни без параметър чрез заместване или събиране;– системи линейни неравенства с едно неизвестно без параметър;– ирационални уравнения без параметър, записани с квадратни корени, съдържащи до два радикала.Знае основните равнинни геометрични фигури: триъгълник, четириъгълник, правилен многоъгълник и окръжност, основните забележителни точки в триъгълник, взаимното положение на прави и окръжности и може да прилага техните свойства.Знае признаците за подобни триъгълници и умее да ги прилага.Знае:– метрични зависимости в правоъгълен триъгълник и умее да го решава;– синусова и косинусова теорема;– умее да решава произволен триъгълник;– умее да решава правоъгълен и равнобедрен трапец;– умее да решава успоредник.Определя по вид и намира ъгли, свързани с окръжност, познава вписани и описани многоъгълници, прилага метрични зависимости в окръжност.Познава успоредност и перпендикулярност между прави и равнини в пространството и умее да ги прилага за намиране на елементи на права призма, пирамида, цилиндър, конус, сфера и кълбо.Знае:– понятието числова функция, начини на задаване;– понятията линейна и квадратна функция;– свойствата на линейната и на квадратната функция (монотонност, най–голяма и най–малка стойност).Умее да построява графики на линейна и квадратна функция.Пресмята стойности на:– изучените рационални функции и на аргумента им;– тригонометрични функции при зададен аргумент и на аргумента при зададена стойност на тригонометричната функция (за ъглите 300, 450, 600).Прилага формулите за:– лица на равнинни фигури;– лица на повърхнини и обеми на права призма, пирамида, цилиндър, конус, сфера и кълбо.Конструира числова редица по дадено правило, знае аритметична и геометрична прогресия и техните свойства, решава практически задачи, свързани със сложна лихва.Разбира на конкретно ниво смисъла на логическите съюзи „и“, „или“, „ако..., то...“, отрицанието „не“ и на релациите „следва“ и „еквивалентност“.Разбира на конкретно ниво смисъла на понятията „за всяко“, „съществува“, „необходимо условие“, „достатъчно условие“ и „необходимо и достатъчно условие“.Прилага метода на еквивалентните преобразувания при решаване на уравнения, неравенства и системи.Разграничава еквивалентни от нееквивалентни преобразувания при решаване на ирационални уравнения.Умее да конкретизира общовалидно твърдение и обосновава невярност на твърдение с контрапример.Образува на конкретно ниво отрицание на твърдение.Преценява вярност, рационалност и целесъобразност при избор в конкретна ситуация и обосновава изводи.Умее да декомпозира стереометрична задача на планиметрични.Знае понятието множество, операции и релации, свързани с него, умее да ги прилага в практически задачи.Разграничава съединения без повторение в конкретна ситуация и ги пресмята по правилото за събиране, по правилото за умножение на възможности или по съответните формули.Знае понятието класическа вероятност и умее да пресмята класическа вероятност в практически задачи.Умее да намира сечение/обединение на множества и допълнение и подмножество на дадено множество.Знае понятията генерална съвкупност и извадка.Умее да намира централните тенденции в данни – мода, медиана, средноаритметично.Разчита, интерпретира и оценява информация, представена с графики, с таблици или с диаграми.Знае понятието вектор, операциите събиране и изваждане на вектори, умножение на вектор с число.Моделира:– с квадратна функция;– с уравнения, свеждащи се до квадратни;– с дробни уравнения;– със система уравнения от първа или втора степен с две неизвестни.Оценява съдържателно получен резултат, коректност на аргументи и ги интерпретира; предвижда в определени рамки очакван от моделирането резултат.Моделира процеси с прогресия.Моделира с пермутации, комбинации и вариации.Ето и публикуваните от МОН примерни задачи:Оценяването ще се осъществява по стандартизирани критерии, като всяка задача се оценява с брой точки, който съответства на спецификата, трудността и логиката на решението на задачата, пишат от МОН.Резултатът от НВО по математика в края на Х клас се вписва в удостоверението за завършен първи гимназиален етап и се изразява само с количествен показател – в брой точки, без да се приравнява към оценка.Въз основа на резултатите от НВО в края на Х клас се извършва прием в ХI клас на ученици, които са завършили първи гимназиален етап на средното образование в обединените училища.", "date": "2019.09.05", "title": "17 задачи на изпита по математика след X клас: МОН публикува модела за новото НВО"}
{"url": "https://offnews.bg/ikonomika/sled-techa-na-lichni-danni-reket-za-pari-s-falshivi-imejli-ot-imeto-n-710669.html", "text": "\"Току-що установих, че съм обект на онлайн рекет и банкова измама. Явно изтичането на личните ми данни е основанието да получа такива имейли\", сигнализира до OFFNews наша читателка.Подателят на едното писмо твърди, че го изпраща от \"Уникредитгруп\". В него стои логото на най-голямата българска банка - \"Уникредит Булбанк\".Другото съдържа искане получателката да плати един биткойн. Ако не се съгласи, подателите заплашват да публикуват компрометиращи видео файлове.Дамата - бивш изпълнителен директор на фондация - е имала сметка в \"Уникредит\" заради плащания към хакнатата през юли Национална агенция за приходите (НАП) но преди близо две години я е закрила. \"Нямам никакви други сметки там\", уверява днес тя.Имейлите за нея означават да смени адреса си за кореспонденция, за да се защити, и да закрие домейна и хостинга на фондацията. \"Няма друго спасение\" - казва тя.Проблемите обаче не спират дотук. \"За съжаление, електронният ми подпис е с този компрометиран вече адрес и не мога да го ползвам. Трябва да изчакам да мине календарната година и от януари да си извадя нов електронен подпис с нов електронен адрес\", споделя тя.", "date": "2019.09.05", "title": "След теча на лични данни: Рекет за пари с фалшиви имейли от името на Булбанк"}
{"url": "https://offnews.bg/zdrave-i-krasota/klasatcia-opredeli-kurortite-s-naj-mnogo-sluchai-na-hranitelno-otravia-710653.html", "text": "Ново изследване оценява курортите, в които са най-разпространени хранителните отравяния в последните години. Резултатите са публикувани в списание Frankfurter Rundschau.Проучването е направено от компанията Sick Holiday, съвместно с базираната във Великобритания лаборатория за изследване на храните YorkTest. Оценявани са били случаите на хранително отравяне в хотелите на популярни курорти, за които са подавани сигнали.Начело в списъка е Хургада, Египет. През последните години там са регистрирани 380 случая, в които туристите са имали хранително отравяне.Второто място е за Пунта Кана, Доминиканска република, където случаите са 211. Друга туристическа дестинация в тази класация е Ривиера Мая на мексиканския полуостров Юкатан. През 2017 и 2018 година там са били регистрирани 182 хранителни отравяния.108 са инцидентите в Анталия, Турция, 95 в мексиканския курорт Канкун, 84 в Боа Виста и 83 в Маракеш, Мароко.Daily Мail цитира представител на Sick Holiday, според когото нивото на заболеваемост по тези места е много тревожно и през последните две години жалбите срещу Хургада са били почти ежедневие.Експертът предупреждава туристите да бъдат особено бдителни в районите на повишен риск, защото хранителното отравяне може да предизвика опасни усложнения.Всяка година от хранително отравяне умират близо 420 хиляди души по света, а от последствията му загиват около 600 млн. души. Най-честите причини са салмонелоза, постинфекционен синдром на дразнимото черво или ешерихия коли.Кои храни трябва да се избягват в курортите според специалистите:- стриди и други морски дарове, недостатъчно обработени термично;- суши и други ястия със сурова риба;- месо приготвено алангле;- салати и сурови зеленчуци;- плодови салати;- сладолед и кубчета лед;- храни от студени витрини;- ястия от топли витрини, които са подложени на дълго затопляне;- вода от чешмите;- непастьоризирано мляко;- замразени храни, тъй като студената верига често се прекъсва.", "date": "2019.09.05", "title": "Класация определи курортите с най-много случаи на хранително отравяне"}
{"url": "https://offnews.bg/obshtestvo/spirat-kamionite-po-magistralite-ot-16-ch-dnes-710656.html", "text": "От 16 ч. до 20 ч. днес се спира движението на камионите над 12 т по автомагистралите, съобщава АПИ.Мярката се налага заради очаквания натоварен трафик в последния работен ден преди трите почивни дни - 6, 7 и 8 септември. Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата.Ограничаване на движението на камиони над 12 т по следните участъци от републиканската мрежа:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;• път I-1 - от Благоевград до ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Тежкотоварните превозни средства ще бъдат спрени и в последния почивен ден 8 септември (неделя) от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).От 14 ч. на 5 септември до 10 ч. в неделя - 8 септември, в участъка от АМ „Струма“ край Дупница ще има две ленти за движение за леките автомобили и ППС до 12 т в посока Кулата и една за София. От 10 ч. в неделя до 14 ч. в петък следващата седмица ще има две ленти за София и една за Кулата. Платното за Кулата от автомагистралата, което е засегнато от пожара в депото за отпадъци, остава затворено за извършване на необходимите аварийно-възстановителни дейности. Превозните средства над 12 т, включително и автобусите, пътуващи към Кулата ще се отбиват от АМ „Струма“ при пътен възел „Долна Диканя“, ще преминават по път I-1/Е-79 и при пътен възел „Бобошево“ ще продължават по АМ „Струма“. За пътуващите към София отбиването по път Е-79 ще става при пътен възел „Бобошево“, а качването на магистралата ще бъде при пътен възел „Дупница Север“.За ППС над 12 т се забранява движението по пътната връзка от път Е-79 към АМ „Струма“, при пътен възел „Дупница Север“ при км 51+236 и по пътните връзки от път ІІ-62 Дупница-Кюстендил към АМ „Струма“ на пътен възел „Дупница Юг“ по направленията: Кюстендил - Благоевград, Кюстендил - София, Дупница - Благоевград и Дупница - София.На АМ „Хемус“ продължават ремонтно-възставителните работи на съоръженията при 19-ти км /виадукт „Потоп“/, 36-ти, 37-ти, както и на тръбата за София на тунел „Витиня“. На мостовите съоръжения, които не са обновявани от построяването им през 80-те години, се ремонтира пътната част и стълбовете. За улеснение на пътуващите от четвъртък в отсечките с ремонт на автомагистралата има две ленти за пътуващите за Варна и една за София, а в неделя и понеделник съответно две за София и една за Варна. В пиковите часове, когато много хора тръгват на път, е възможно по-бавно предвижване от интензивния трафик, но строителните дейности трябва да се извършат, за да се кара по съоръженията безопасно и удобно. Алтернативен маршрут на АМ „Хемус“ в посока Монтана и Видин е проходът „Петрохан“ и Искърското дефиле, а в посока Варна - път I-1 София - Ботевград.За улеснение на трафика през Владая и повишаване на пътната безопасност на 8 септември ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. ", "date": "2019.09.05", "title": "Спират камионите по магистралите от 16 ч днес"}
{"url": "https://offnews.bg/futbol/rafael-enrike-oshte-ne-e-gotov-za-igra-710657.html", "text": "Треньорът на ЦСКА Люпко Петрович заяви. че крилото Рафаел Енрике продължава да е извън строя и все още не е на разположение на сръбския специалист.Енрике страда от контузия в коляното от около 2 месеца и на този етап е трудно да се прогнозира кога ще може да се завърне по терените. Петрович говори по темата пред \"Тема Спорт\".\"За жалост Енрике все още не е готов. Той продължава да изпитва някакви проблеми. През тази седмица пак ще бъде на преглед и ще видим какво ще покажат изследванията\", коментира специалистът.Друга тема, която беше засегната, е тази за най-новото лятно попълнение на \"червените\" Томи Юрич. Нападателят все още не е дебютирал за клуба и за последната календарна година има записани едва 358 игрови минути.\"Юрич тренира наравно с отбора, но не е играл отдавна и това е проблем. Кога ще може да влезе и да ни помогне на терена зависи изцяло от него\", завърши треньорът на ЦСКА.", "date": "2019.09.05", "title": "Рафаел Енрике още не е готов за игра"}
{"url": "https://offnews.bg/obshtestvo/23-zadachi-v-testa-po-balgarski-i-literatura-sled-x-klas-eto-kakvo-sh-710672.html", "text": "Министерството на образованието и науката публикува днес моделите за националното външно оценяване след X клас, по които през учебната 2019-2020 г. ще проведат новите изпити. НВО по български език и литература ще включва писмен тест с 23 задачи. Времетраенето на изпита ще е 90 минути (два слети учебни часа), а за учениците със специални образователни потребности ще бъде дадено допълнително време.23-те задачи ще бъдат разпределени по следния начин:‒ 14 задачи с избираем отговор;‒ 6 задачи с кратък свободен отговор;‒ 1 задача за редактиране;‒ 1 задача с разширен свободен отговор;‒ 1 задача за създаване на текст. По български език ще има задачи с избираем и кратък свободен отговор и задача за редактиране. Те ще обхващат материала за общообразователна подготовка в VIII, IX и X клас.Теми по български език:1. Разговорен, художествен, научен, официално-делови, публицистичен стил.2. Правописна, пунктуационна и лексикална норма. Граматични норми.3. Лексикални особености на думата в текста.4. Активна и пасивна лексика. Пароними.5. Фразеологично словосъчетание.6. Залог на глагола.7. Възприемане, анализ и редактиране на чужд и на собствен текст.Оценявани знания, умения и отношения (според ДОС за общообразователна подготовка):- разграничава видовете функционални стилове (разговорен, художествен, научен, официалноделови, публицистичен);- търси, извлича, обработва и използва информация от различни информационни източници;- представя различни видове информация по зададени параметри;- разпознава езикови особености на текстове, характерни за различните функционални стилове.Задачите по литература също ще са с избираем и кратък свободен отговор. Те ще обхващат съдържанието в общообразователната подготовка за IX и X клас.Българско възраждане- Из „История славянобългарска“ (Паисий Хилендарски): Предисловие;- „Изворът на Белоногата“ (П. Р. Славейков);- „Майце си“, „Моята молитва“, „Хаджи Димитър“, „Обесването на Васил Левски“, „Странник“ (Хр. Ботев).Българската литература от периода от Освобождението до Първата световна война- „Левски“ (Ив. Вазов);- из „Под игото“: главите „Гост“, „Новата молитва на Марка“, „Пиянство на един народ“ (Ив. Вазов);- из „Бай Ганьо. Невероятни разкази за един съвременен българин“: „Бай Ганьо се върна от Европа“ (Ал. Константинов)- „Cis moll“ (П. П. Славейков);- „Арменци“, „Две хубави очи“, „В часа на синята мъгла“ (П. Яворов);- „Да се завърнеш…“ (Д. Дебелянов);- „Гераците“ (Елин Пелин).Българската литература от периода между двете световни войни- „Септември“ (Гео Милев);- „Зимни вечери“ (Хр. Смирненски);- „Повест“ (А. Далчев);- „Индже“, „Албена“ (Й. Йовков);- „Писмо“ („Ти помниш ли...“) (Н. Вапцаров).Българската литература от периода след Втората световна война- из „Тютюн“ (1951 г.): І и ХVІ глава от І част (Д. Димов);- „Дърво без корен“ (Н. Хайтов);- „Нежната спирала“ (Й. Радичков).Оценявани знания, умения и отношения Различава светогледни идеи, характерни за различни литературни периоди (Българско възраждане, българска литература от Освобождението до Първата световна война, българска литература между двете световни войни и българска литература след Втората световна война), и посочва прилики и разлики помежду им. Свързва изучените творби от българската литература с имената на техните автори, с жанровете, с героите, със сюжетите и с мотивите в произведенията. Идентифицира едни и същи мотиви и/или устойчиви сюжети в изучени творби от българската литература. Разпознава литературни похвати, тропи и фигури и обяснява функциите им в изучени творби от българската литература. Съпоставя с личния си опит интерпретирани в изучените текстове от българската литература ценности и норми, проблеми и конфликти и обосновава позиция по тях.Тестът ще включва и задача, предполагаща разширен свободен отговор. Тя може да обхваща учебно съдържание от осми до десети клас. Учениците ще трябва да формулират теза или антитеза по зададена тема за есе по морален или граждански проблем (вкл. и интерпретиран в изучен (откъс от) литературен текст). От тях ще се очаква да посочат аргументи или контрааргументи във връзка с дадената теза/антитеза на есе, като приложат книжовно-езиковите норми.Учениците ще имат също задача за създаване на текст, а той ще покаже до каква степен са овладели учебното съдържание за общообразователна подготовка в VIII клас, за IX клас и за X клас.Те ще трябва да напишат: резюме на научен текст; резюме на медиен текст; резюме на съдържанието на (откъс от) изучен повествователен текст; заявление или CV, като проверяващите отново ще следят за спазването на книжовните езикови норми.Примерни задачи* На кой ред е посочен синоним на фразеологичното словосъчетание минавам през сито и през решето?А) минавам сух между капкитеБ) минавам през задната вратаВ) минавам през иглени ушиГ) минавам на втори план Творбата на Гео Милев „Септември“ е създадена през периода:А) на ВъзражданетоБ) от Освобождението до Първата световна войнаВ) между двете световни войниГ) след Втората световна войнаПрепишете изречението, като преобразувате глаголната форма в страдателен залог.Попълнете празните места в таблицата.Задача с разширен свободен отговорНапишете ТЕЗА в 4 – 5 изречения по следната тема за есе по морален проблем (интерпретиран в творбата на П. Р. Славейков „Изворът на Белоногата“): Напишете ТЕЗА в 4 – 5 изречения по следната тема за есе по граждански проблем: .Задача за създаване на текстНапишете заявление, като:‒ го оформите графично и структурно;‒ спазите книжовноезиковите норми;‒ използвате следните данни:Адресат: Иван Иванов – директор на 111. СУАдресант: Димитър Димитров – ученик в Х класЦел: явяване на изпит за промяна на оценката по учебния предмет физика и астрономияДата: настоящаОценяването ще се осъществява по стандартизирани критерии, като всяка задача се оценява с брой точки, който съответства на спецификата, трудността и логиката на решението на задачата.Резултатът от НВО по БЕЛ в края на Х клас ще се вписва в удостоверението за завършен първи гимназиален етап и се изразява само с количествен показател – в брой точки, без да се приравнява към оценка.Въз основа на резултатите от НВО в края на Х клас се извършва прием в ХI клас на ученици, които са завършили първи гимназиален етап на средното образование в обединените училища.", "date": "2019.09.05", "title": "23 задачи в теста по български и литература след X клас: ето какво ще съдържа новият изпит"}
{"url": "https://offnews.bg/zdrave/pochina-deteto-za-koeto-imashe-samnenie-che-e-s-meningit-710682.html", "text": "Починало е 6-годишното момченце, за което имаше съмнение, че е с менингит. Това съобщи д-р Иван Светулков, директор на МБАЛ – Търговище, цитиран от Дарик радио.Припомняме, че на 27 август Регионалната здравна инспекция в Търговище съобщи за вероятен случай на менингит при дете. Момченцето се почувствало зле на 22 август. Прието е с висока температура, зачервено гърло, последвали припадък и гърч. Клиничната картина насочва медиците към диагнозата менингоенцефалит.От детето бяха взети проби за допълнителни изследвания и беше съобщено, че резултатите от Националната референтна лаборатория ще бъдат ясни до дни, а ако се потвърди диагнозата, семейството също ще подлежи на изследване.Днес стана ясно, че въпросните резултати все още не са пристигнали. По думите на д-р Светулков е назначена аутопсия и отново ще бъдат изпратени проби за изследване в столицата.Ако диагнозата менингоенцефалит бъде потвърдена официално, това ще е първият случай на заболяването за тази година в област Търговище.", "date": "2019.09.05", "title": "Почина детето, за което имаше съмнение, че е с менингит"}
{"url": "https://offnews.bg/zdrave/prezidentat-na-svetovnata-meditcinska-asotciatcia-razvitieto-na-balga-710645.html", "text": "„Развитието на българското здравеопазване трябва да премине в нов етап и стъпките, които предприема настоящият екип на Министерството на здравеопазването, са именно в тази посока“. Това заяви президентът на Световната медицинска асоциация проф. Леонид Айделман по време на среща с министъра на здравеопазването Кирил Ананиев.Проф. Айделман е на посещение в България по повод Десетия международен медицински конгрес на Югоизточноевропейския медицински форум (ЮЕМФ), съобщиха от ведомството.Министър Ананиев и проф. Айделман обсъдиха липсата на медицински специалисти, високите разходи за медикаменти и недофинансирането на сектора. Здравният министър посочи, че сред задачите, които си е поставил, е подобряването на здравната грижа за хората и разумното разходване на средствата за здравеопазване в полза на пациентите.В тази посока са и действията по изграждането на Националната здравноинформационна система, проследяването на ефекта от терапиите с някои медикаменти и въвеждането на правила за добра медицинска практика.Кирил Ананиев запозна президента на Световната медицинска асоциация с предложението за промяна на действащия у нас здравноосигурителен модел, който по думите на министъра, вече е изчерпан.Световната медицинска асоциация е създадена след Втората световна война и към момента представлява близо 9 милиона лекари по света. Основната ѝ цел е да работи за утвърждаването на най-високите възможни стандарти за етично поведение и грижи от страна на лекарите.", "date": "2019.09.05", "title": "Президентът на Световната медицинска асоциация: Развитието на българското здравеопазване трябва да премине в нов етап"}
{"url": "https://offnews.bg/obshtestvo/za-denia-na-saedinenieto-balgarite-se-iznasiat-v-gartcia-710643.html", "text": "Засилени мерки за сигурност ще има по всички по-големи пътища у нас днес заради очаквания засилен трафик. Стотици хиляди тръгват днес на път за предстоящите 3 почивни дни. Особено интензивно се очаква да е движението към ГКПП Кулата, тъй като хиляди българи предпочитат спокойствието и красотата на гръцките курорти пред бетонните гета по родното Черноморие.Близо 150 мобилни, 25 стационарни и 30 камери тип тринога ще дебната за каране с превишена скорост.От Гранична полиция са осигурили повече екипи, за да не се образуват големи тапи. Миналата година глобените шофьори около 6 септември са били над 15 000.Заради ремонти на пътя сега са възможни задръствания по автомагистрала „Хемус”.В пиковите часове ще бъде спряно движението на тежкотоварни камиони над 12 тона по автомагистралите, съобщиха от Агенция „Пътна инфраструктура“. Забраната ще важи до 8 септември, когато е краят на трите почивни дни.", "date": "2019.09.05", "title": "За деня на Съединението българите се изнасят в Гърция"}
{"url": "https://offnews.bg/ikonomika/chuma-po-svinete-ili-gavra-sas-stopanite-tciala-obshtina-izbi-praseta-710621.html", "text": "Цяла община в Плевенско ликвидира прасетата си до едно в борбата с африканската чума. След като заклаха животните си, стопаните в Гулянци и околните села научиха, че освен с прасетата, ще се простят и с обезщетенията от 300 лева.Това става ясно от писмо от директора на Областната дирекция по безопасност на храните в Плевен д-р Иван Йорданов до кмета на Гулянци Лъчезар Яков, с копие от което OFFNews разполага. В него д-р Йорданов пише, че общината не попада в 20-километрова зона около индустриална свинеферма и затова хората в нея нямат право на обезщетения. Информацията изненада жителите на селата.Защо тогава са избили животните? Защото се намират в 3-километрова зона около малко огнище (напр. плевенското село Брест, в което бяха открити заразени животни) и са били принудени с указание от София, сведено до знанието им чрез заповеди от областната управа, \"доброволно\" да унищожат прасетата си в точно определен срок. След него ги заплашваха проверки, при които оцелелите животни така и така щяха да бъдат умъртвени от пратените от Агенцията по храните ветеринари.Абсурдната ситуация е породена от правилата, определени от държавата. Тя въвежда два типа санитарни зони. Първият е 3-километрова зона около малко огнище в заден двор. Ако огнището е в свинекомплекс, тогава зоната е 20-километрова. Парични обезщетения ще има само за попадащите в 20-километровите зони около индустриални свинеферми.Така община Гулянци се превърна в нагледен пример за дискриминацията при изплащането на паричните помощи за заколено прасе. Прокарана бе разделителна линия, която облагодетелства големите свинекомплекси и ощетява стопаните с прасета в двора. Пари за едните ще има, а за другите не.В Община Гулянци свинекомплекси няма, значи няма да има и пари. Всички обаче са унищожили животните си под натиска - официално регистрираните убити прасета там са десетина, но реално повечето не са били регистрирани. Хората не виждат смисъл в регистрацията и казват, че на практика избитите животни са поне 200, научи OFFNews от свои източници.Те недоумяват как е възможно да нямат право на обезщетения, когато са до огнище на чума по свинете. Винят и общината, която не защитила правата им и не поискала разширяване на 20-километровата зона, така че да могат да бъдат включени в списъка с имащите право на такива.За да изясним ситуацията, потърсихме автора на писмото д-р Йорданов, който обаче отказа да разговаря с наш репортер под претекст, че такива са правилата, които не той е определял, че каквото е имал да каже, го е написал в писмото и че, независимо, че е директор, няма право да разговаря с журналист без разрешението на пресцентъра на земеделското министерство.Странното разделение между дребни стопани и индустриални ферми не е единствената причина за липсата на обезщетения. Хаосът с документацията не е малък и вече дори има населени места, от които просто не са подадени искания за обезщетения в срок, въпреки разпратените до всички писма с указанията кой има право на пари и кой - не и до коя дата трябва да се поискат обезщетенията, научи още OFFNews. Хората се надяват на втори транш, но от БАБХ и земеделското министерство не споменават да се обмисля такова нещо.Ни прасета, ни пари\"При нас на практика бе засегната цялата община. Болни животни имаше в селата Брест, Гиген, в Гулянци, Милковица, Долни Вит, Дъбован и др. В почти всички селища\", обясниха пред OFFNews от Община Гулянци. Създадени са санитарни зони от 3 километра около всеки регистриран случай и животните са избити. В района няма нито един свинекомплекс, а паричното подпомагане разделя стопаните на едри и дребни, потвърдиха от общината. \"Къде доброволно, къде не прасетата минаха под ножа. Живи свине не останаха. Малка утеха бяха обезщетенията. Когато дойде време да се плаща, стана ясно, че пари няма да има\", разказа наш читател. Изглежда единственото ясно около мерките срещи АЧС е, че нищо не е ясно.Въпреки опитите ни не успяхме да открием документ, регламентиращ изрично в кои зони как ще се обезщетяват стопаните. Натъкнахме се обаче на важно разминаване. На 5 август земеделското министерство обявява, че  Две седмици по-късно, на 21 август, МЗХ заявява, че За капак, седмица по-късно, на 28 август, Министерският съвет излиза с постановление за отпускане на 28 млн. лева за тези обезщетения. В постановление няма и дума за делене по видове зони.", "date": "2019.09.05", "title": "Чума по свинете или гавра със стопаните: цяла община изби прасетата, няма да получи нито лев"}
{"url": "https://offnews.bg/obshtestvo/zahari-i-elisaveta-praznuvat-imen-den-710644.html", "text": "Църквата почита днес св. пророк Захария и праведната Елисавета, родители на св. Йоан Кръстител. Имен ден празнуват Захари и Елисавета и производните им Светлозар, Хари, Светлозара, Елза и Изабела.Захарий бил син на свещеник Варахия, а Елисавета – сестра на Анна, майка на св. Дева Мария.Захарий бил убит в храма между жертвеника и олтара на Иродовите войници, задето не казал къде е синът му – детето Йоан, за да го погубят. Света Елисавета, пазена от Бога, заедно със сина си живеела в разтворилата се планина. По Божие повеление за тях там се устроила пещера, избликнал извор с вода, а над пещерата израсла финикова палма, отрупана с обилен плод. Когато майката и синът искали да ядат, дървото се наклонявало, давайки им плодовете си за храна, а след това отново се изправяло.Четиридесет дни след убийството на Захария Света Елисавета, майката на Предтечата, се преставила в тази пещера, а Свети Йоан бил хранен от ангел до достигането на пълнолетие и пазен в пустинята до деня на явяването си пред израилтяните.", "date": "2019.09.05", "title": "Захари и Елисавета празнуват имен ден"}
{"url": "https://offnews.bg/tenis/nadal-se-poizpoti-no-se-klasira-za-1-2-finala-na-us-open-710655.html", "text": "Испанската суперзвезда в мъжкия тенис Рафаел Надал се класира за 1/2-финалите на турнира от Големия шлем US Open, след като постигна безпроблемна победа над Диего Шварцман след 6:4, 7:5, 6:2.Така Матадора ще срещне в спор за място на финала италианеца Матео Беретини, който от своя страна се справи с Гаел Монфис в петсетова битка.В първия сет Надал проби на два пъти аржентинеца - във втория и четвъртия гейм, за да поведе с 4:0 в геймовете. Все пак силите на Шварцман му позволиха да върне и двата пробива, за да изравни геймовете на 4:4. Испанецът обаче съумя да пробие в десетия гейм и да спечели частта.Във втория сет ситуацията бе почти сходна. Матадора проби на два пъти и дръпна с 5:1 след пробиви в четвъртия и шестия гейм, а неговият опонент ги върна моментално и изравни геймовете на 5:5. Все пак испанецът проби в последния гейм и спечели и втория сет.Битката продължи здраво до средата на третия сет, когато при 3:2 Надал проби, а след това затвърди лесно за 5:2. Това се оказа финалния акорд на участието на Шварцман в Ню Йорк, тъй като малко по-късно той допусна втори пробив, а с това загуби мача.", "date": "2019.09.05", "title": "Надал се поизпоти, но се класира за 1/2-финала на US Open"}
{"url": "https://offnews.bg/zimni/otkriha-tialoto-na-blanka-fernandes-ochoa-710639.html", "text": "Бронзовата медалистка в слалома от олимпийските игри в Албервил Бланка Фернандес Очоа бе открита мъртва в сряда, след като бе в неизвестност 12 дни.56-годишната бивша скиорка от Испания изчезна на 23 август.Спасителни екипи я търсеха в горите на планината Сиера де Гуадарама северно от Мадрид. Бяха използвани дронове и хеликоптери.Испанката потеглила на 4-дневен поход в планината, която много добре познавала. Именно заради това след изчезването ѝ в семейството на Бланка Фернандес Очоа били убедени, че ѝ се е случил някакъв инцидент.Бланка Фернандес Очоа е единствената испанка с медал от олимпийски игри в ските и въобще в зимните спортове. При мъжете единственият медалист е по-големият й брат Франсиско Фернандес, който печели златото в слалома на олимпиадата в Сапоро през 1972 година.", "date": "2019.09.05", "title": "Откриха тялото на Бланка Фернандес Очоа"}
{"url": "https://offnews.bg/kultura/animatciata-fizika-na-tagata-na-teodor-ushev-sas-svetovna-premiera-v-t-710651.html", "text": "Най-новият анимационен филм на българския режисьор и художник с международна слава Теодор Ушев „Физика на тъгата“ ще има своята първа прожекция на 7 септември, на един от най-престижните фестивали за кино в света в Торонто, Канада - TIFF, който се открива днес. Сред официалните гости, потвърдили присъствие на световната премиера на филма, са Доналд Съдърланд и синът му Росиф Съдърланд, актьорите, които озвучиха английската версия на филма. 27-минутната анимация е най-амбициозният проект в кариерата на Теодор Ушев досега. Аниматорът работи по него в последните 8 години, като междувременно се появиха филмът му „Сляпата Вайша“, който му донесе номинация на Оскар, както и различни независими проекти в киното и визуалното изкуство. Анимацията адаптира в много личен, макар и не биографичен прочит, едноименния роман на Георги Господинов „Физика на тъгата“. За сценария на филма си Ушев казва, че не следва стриктно сюжета на книгата, не е филм-биография, а филм – лабиринт, капсула на времето, в която са събрани обекти, случки, спомени, мелодии. Филм за носталгията, пропилените шансове и неслучилите се мечти на цяло едно поколение, премерен през личния разказ.Комплимент за филма е доверието на звезден актьорски състав, който се включва в него с глас зад кадър. Гласовете на Росиф Съдърланд и неговия световноизвестен баща холивудският актьор Доналд Съдърланд озвучават английската версия на филма, а популярният канадски кинорежисьор Ксавие Долан и неговият баща Манюел Тадрос - френската.Анимацията се разпространява официално на френски и английски език.Макар и преди официалната премиера на филма, той вече провокира вниманието на професионалистите и с техниката, използвана за направата му. „Физика на тъгата“ е първият анимационен филм в света, създаден с енкаустика – древна техника за рисуване от времето на египетските фараони. Над 15 000 кадъра са рисувани на ръка, променяйки изображението чрез нагряване и рисуване с горещ пчелен восък с пигменти.Филмът е канадско-френска продукция на Националния филмов борд на Канада /NFB/ и телевизионния канал за култура и изкуство ARTE. Веднага след световната си преимера в Торонто, той стартира своя фестивален живот по различни международни фестивали с прожекции по цял свят. До края на годината „Физика на тъгата“ е вече в селекцията на престижни кино-форуми в Отава, Ванкувър, Лос Анджелис, Ню Йорк, Сеул, Барселона, Валядолид, Токио, Лайпциг и др.", "date": "2019.09.05", "title": "Анимацията Физика на тъгата на Теодор Ушев със световна премиера в Торонто (трейлър)"}
{"url": "https://offnews.bg/obshtestvo/dobrovoltci-iznesoha-500-chuvala-bokluk-ot-rodopite-vkliuchitelno-hla-710652.html", "text": "Повече от 100 доброволци се включиха в 21-ото високопланинско почистване на екологичното сдружение \"За Земята\" между 24 август и 1 септември, съобщиха оттам. Тази година то бе организирано нетрадиционно в Родопите - край хижите Чаирски езера, Ледницата и Перелик, част от международния пешеходен маршрут Е8.Хора от цялата страна на всякаква възраст и с разнообразни професии отделиха последните дни от лятната си почивка, за да се включат в акцията, която завърши с над 500 чувала събран боклук.Ентусиастите успяха да изтеглят няколко огромни гуми, хвърлени в Чаирските езера, да съберат пластмасови и стъклени бутилки и опаковки около пещерата Ледницата, да извадят от деретата печка, хладилник, пералня и много метални отпадъци.Край хижи Ледницата и Перелик бяха намерени и стари сметища, в които са се заравяли боклуци с десетилетия, още от построяването на хижите. Отново първите слоеве бяха предимно стъкло и консерви, а най-отгоре - пластмасови опаковки, като се откриха всякакви забавни “антики”.“С радост установихме, че пешеходните маршрути в Родопите са чисти, много рядко намирахме боклук по пътеките. Това вероятно е заради по-малкия туристопоток, което пък се дължи на липсата на лифтове и пътища до високите части на планината за разлика от Рила и Пирин.” - коментират организаторите.За съжаление и тази година “чистачите” установиха, че се гори боклук около хижите, което е следствие от трудното извозване на отпадъците. Изключително необходимо е да има по-добра комуникация между собствениците на хижите и общините и ясни правила за управлението на отпадъци, за да се спре тази опасна и вредна практика. Важно е и туристите да се включват в този процес - най-добре е всеки да си носи собствено канче, бутилка, кутия за храна, за да не трябва да ползва пластмаса за еднократна употреба, която в хижите често предлагат.“По време на почистването проведохме разговори с хижарите да направят компостери за хранителните отпадъци от кухнята, както и разделно събиране - например на алуминиевите кенчета, които продават на гостите. Направихме и табели с призиви към туристите да не изхвърлят боклука си в кошчетата, а да си го приберат в раницата, все пак са го качили до планината, не е трудно да го свалят по същия начин”, споделиха от “За Земята”.Почистването се включи и в глобалната акция на движението Break Free From Plastic, като в един от дните доброволци извършиха така наречения одит на марките (Brand Audit), чрез който да се установи кои производители са най-големите замърсители в световен план. (Вижте повече в .) Скоро ще има и методология за такъв одит и по време на други почиствания.Организираха се и дискусии на открито по различни екологични теми и практически лекции - отговорно планинарство, разпознаване на законна и незаконна сеч, разхищение на храна и хранителни отпадъци, водени от експерти на коалицията “За да остане природа в България”, част от която е и ЕС “За Земята”.Както всяка година, в последния ден участниците споделиха впечатления и обсъдиха къде да се проведе акцията следващата година, заговори се и за организиране на среща за дългосрочни решения за отпадъците в планините, на която да се поканят хижари и представители на общини, БТС, паркове, туристически клубове.", "date": "2019.09.05", "title": "Доброволци изнесоха 500 чувала боклук от Родопите, включително хладилник и пералня"}
{"url": "https://offnews.bg/politika/manolova-prizna-che-e-sbarkala-s-podkrepata-si-za-oresharski-710647.html", "text": "Кандидатът за независим кмет на София Мая Манолова призна, че е допуснала грешки с подкрепата си за бившия премиер Пламен Орешарски и за отношението си към протестиращите срещу неговото правителство.По време на протестите срещу Орешарски Манолова бе определила протестиращите като \"платени\", а в момента критиците ѝ масово споделят нейна снимка с тениска с надпис \"Шанс за Орешарски\".В същото време Манолова не смята, че при т. нар. Костинбродска афера и днес би постъпила по същия начин, ако има сигнал, че се готви манипулация на изборите.\"Това, което направих е да подам сигнал. Моят сигнал се потвърди. Не аз говорих в деня на за размисъл\", каза тя.Манолова за пореден път обясни, че очаква тежка, агресивна и пълна с компромати предизборна кампания и че е манипулация твърдението, че дължи на Бойко Борисов избора си за омбудсман. ", "date": "2019.09.05", "title": "Манолова призна, че е сбъркала с подкрепата си за Орешарски"}
{"url": "https://offnews.bg/politika/diana-kovacheva-kato-ombudsman-shte-rabotia-za-pravata-i-svobodite-na-710660.html", "text": "Моя основна грижа като омбудсман ще бъдат правата и свободите на гражданите.Това заяви Диана Ковачева, която днес положи пред парламента клетва като национален омбудсман, наследявайки на поста Мая Манолова.Дневният ред на институцията на омбудсмана както и досега ще се определя от хората и от техните проблеми. Положих клетвата със съзнанието за голямата отговорност, която поемам и за важното значение на правозащитната функция на институцията омбудсман, каза Ковачева. Досега тя беше заместник-омбудсман.\"Ангажирам се омбудсманът да съм там, където са проблемите на гражданите, където има нарушени права и с всичките си сили да отстоявам принципа, че всички хора се раждат свободни и равни по достойнство и права\", допълни тя.", "date": "2019.09.05", "title": "Диана Ковачева: Като омбудсман ще работя за правата и свободите на гражданите"}
{"url": "https://offnews.bg/politika/parlamentat-othvarli-vetoto-na-radev-varhu-zakona-za-voennoto-razuznav-710661.html", "text": "Народното събрание отхвърли ветото на президента Румен Радев върху промените в Закона за военното разузнаване. Така депутатите отновоо подкрепиха възможността цивилен да оглави служба „Военна информация“.Държавният глава изрази несъгласие с промените, които допускат директор без пагон да настане начело на службата. Досега се изискваше това да бъде единствено военнослужещ. „Това не съответства на мястото, което заема службата като неразделна част от въоръжените сили на Република България“, написа президентът в мотивите.За повторното приемане на закона 134 гласуваха народни представители, \"против\" бяха 57, а \"въздържали се\" - 6.Президентските мотиви бяха подкрепени от групата на „БСП за България“. Според левицата промените в закона се правят „точно и конкретно за определен човек“.„Ние сигурни ли сме, че това цивилно лице няма да обслужва и някакви частни интереси, ако е „парашутист“?\", попита от парламентарната трибуна депутатът и зам.-председател на Комисията по отбрана Николай Цонков. Не е важно дали котката е бяла или черна, а е важно да лови мишки - с тези думи Милен Михов от Обединени патриоти се противопостави на президентските мотиви. Той категорично отхвърли твърдението на левицата, че промените се правят с цел на изискванията за заемане на длъжността да отговори конкретен човек.„Развихме хубаво темата в един според мен доста сериозен дебат. Доста сериозни аргументи се изказват и в двете посоки – да бъде или не директорът на Военното разузнаване цивилен или военен, само че се използват и манипулативни аргументи, които са неточни“, заяви Владимир Тошев от ГЕРБ. „Тук има още една манипулация - ние не решаваме дали да бъде само военен или само цивилен, а разширяваме обхвата на компетенциите на трите органа, които го предлагат”, допълни той.", "date": "2019.09.05", "title": "Парламентът отхвърли ветото на Радев върху Закона за военното разузнаване"}
{"url": "https://offnews.bg/politika/gerb-manolova-e-obmisliala-otdavna-da-e-kandidat-za-kmet-smenila-e-a-710649.html", "text": "„Мая Манолова обича да се прави на жертва на статуквото. Нейното намерение да се кандидатира за кмет на София е било замислено, защото преди шест месеца е трябвало да си смени адресната регистрация, за да изпълни условията на закона.”Това обяви председателят на парламентарната група на ГЕРБ Даниела Дариткова в предаването \"Тази сутрин\" на .Дариткова коментира, че кандидатурата на омбудсмана за кмет е била очаквана. Тя похвали работата на Манолова като обществен защитник, като каза, че е възродила институцията.„Надявам се тя да бъде толкова практически дейна и полезна, ако софиянци я изберат. Винаги сме били коректни към нея и сме и давали възможност да представи инициативите си”, заяви депутатката от ГЕРБ.По повод речта на президента Румен Радев в началото на политическия сезон, Дариткова подчерта, че диалогът между институциите трябва да е градивен и да не руши отношенията. ", "date": "2019.09.05", "title": "ГЕРБ: Манолова е обмисляла отдавна да е кандидат за кмет. Сменила е адресна регистрация преди 6 месеца"}
{"url": "https://offnews.bg/obshtestvo/remonti-spirat-vodata-na-dve-mesta-v-sofia-dnes-710630.html", "text": "Заради реконструкция на уличен водопровод на ул. „Арх. Пенчо Койчев“ вилна зона „Малинова долина“, днес се налага спиране на водоподаването от 09:00 до 21:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Арх. Антон Койчев“ ъгъла с ул. „Проф. Юрдан Данчов“.Също днес превключването на уличен водопровод на ул. „Каменоделска“ НПЗ „Хаджи Димитър“, налага спиране на водоподаването от 09:00 до 21:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Сапунджийска“ ъгъла с ул. „Опорска река“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - .“Софийска вода” АД предварително се извинява на своите клиенти за причинените временни неудобства!", "date": "2019.09.05", "title": "Ремонти спират водата на две места в София днес"}
{"url": "https://offnews.bg/sviat/honkong-shte-ottegli-zakonoproekta-za-ekstraditciata-predizvikal-bezr-710648.html", "text": "Законопроектът за екстрадицията, предизвикал масови безредици в Хонконг, продължаващи от началото на лятото, ще бъде окончателно оттеглен без дебати и гласуване през октомври, когато Законодателният съвет поднови работата си.Това заяви днес на пресконференция лидерката на специалния административен район Кари Лам, цитирана от Асошиейтед прес и БТА.Лам подчерта, че изцяло е отговорила на исканията на продемократичните протестиращи.Във видеообръщение вчера лидерката на Хонконг обяви, че за да успокои общественото недоволство, правителството ѝ официално ще оттегли законопроекта за екстрадиция, който щеше да позволи екстрадиране на хонконгски граждани в континентален Китай.", "date": "2019.09.05", "title": "Хонконг ще оттегли законопроекта за екстрадицията, предизвикал безредиците"}
{"url": "https://offnews.bg/futbol/novoto-ostrie-na-levski-poluchi-goliamo-priznanie-v-holandia-710654.html", "text": "Нападателят на Левски Найджъл Робърта ще получи неочаквана чест от вече бившия си клуб - Камбуур. Той ще получи официално изпращане от холандците, пише \"Тема спорт\".21-годишният Робърта ще има възможността да се сбогува с бившите си съотборници и феновете на специално насрочена дата преди някой от домакинските двубои на тима.Това бе обявено на официалния сайт на Камбуур. На 13 септември, петък, по този начин ще бъде почетен вратарят Ксавие Моа. Това ще се случи преди двубоя с Хелмонд Спорт.\"Търсим удобна дата, за да кажем \"довиждане\" и на Найджъл Робърта, който също напусна\", написаха от клуба. В момента Роберта е с националния отбор на Кюрасао.Първоначално той попадна в разширен списък от 35 футболисти, но премина и през тази пресявка и ще е на линия за мачовете на родината на своя баща срещу Хаити на 8 и 11 септември от турнира Лига на нациите, зона КОНКАКАф.Роберта бе привлечен малко след старта на сезона. 21-годишният футболист е водещият реализатор на Левски в първенството. Той е взел участие в 5 шампионатни мача, в които вкара 4 гола и направи 1 асистенция.", "date": "2019.09.05", "title": "Новото острие на Левски получи голямо признание в Холандия"}
{"url": "https://offnews.bg/ikonomika/ne-shtem-v-shengen-ili-grozdeto-e-kiselo-710625.html", "text": "Еволюиралата позиция на премиера Борисов по темата Шенген е доста повърхностна и до голяма степен може да се определи като \"гроздето е кисело\".Ето и няколко елементарни обяснения:Фундаменталната идея на Шенгенското споразумение е да бъде осигурена възможността за свободно пресичане на границите между Шенгенските държави, като в същото време се гарантира необходимото ниво на сигурност на държавите-членки. Това се постига чрез въвеждане на серия от мерки, следствие от премахването на контрола на вътрешните граници:Днес 25 европейски държави прилагат в пълна степен съвкупността от Шенгенските разпоредби. От тях 22 са държави-членки на ЕС, плюс Исландия, Норвегия и Швейцария. Отпадането на контрола по граничните пунктове означава по-лесни, съответно повече на брой, пътувания и превози. Наличието на шенгенска виза ще позволи на туристите да се придвижват свободно в цялото пространство. България може да развие предимствата си на транзитна страна.Очакваното общо разширяване на пътуванията в рамките на Шенгенското пространство ще увеличи и броя на преминаващите през България.Присъединяването към Шенген на България и Румъния ще създаде допълнителни условия за развитието на общо икономическо пространство в региона.Отпадането на вътрешните граници в ЕС и унифицирането на изискванията към стоките улесняват търговията в рамките на ЕС.Прилагането на европейските изисквания за външните граници на ЕС ще намали пречките и пред търговията с трети страни, извън ЕС.Бизнесът ще има възможности за привличане на повече клиенти и инвеститори от съседни държави и да се разраства. Потребителите ще печелят, както от достъпа до алтернативни възможности за пазаруване, използване на допълнителни услуги, така и от оптималните цени при засилената конкуренция в регионаления пазар.В по-дългосрочен план ефектите за бизнес средата ще са засилване на конкуренцията в регионален мащаб, намаляване на монополите и картелите.Присъединяването на България към Шенгенското пространство безспорно ще бъде много положителено с големи икономическите ползи.", "date": "2019.09.05", "title": "Не щем в Шенген, или гроздето е кисело"}
{"url": "https://offnews.bg/politika/izbraniat-ot-gerb-kmet-na-haskovo-izliza-na-izborite-sreshtu-gerb-710675.html", "text": "Кметът на Хасково Добри Беливанов влиза в надпреварата на предстоящите местни избори, но като независим кандидат, издигнат от Инициативен комитет. Преди четири години Беливанов беше избран от ГЕРБ, но в средата на мандата му партията отегли политическото си доверие от него. Той влезе в открит конфликт с местния герберски тартор Делян Добрев и бе заподозрян от хората на Бойко Борисов, че стои в основата на разкритията, станали известни като Кумгейт.Освен Добри Беливанов, в изборите на 27 октомври в Хасково ще участват настоящият областен управител Станислав Дечев от ГЕРБ и номинацията на БСП - банкерът Коста Стоев.", "date": "2019.09.05", "title": "Избраният от ГЕРБ кмет на Хасково излиза на изборите срещу ГЕРБ"}
{"url": "https://offnews.bg/ikonomika/biznes-klasa-v-avtobusite-karat-s-go-izmisli-710585.html", "text": "Автобусният превозвач Карат-С е измислил нова схема, с която да вдигне цената на билетите по линията София-Пловдив. Колкото и невероятно да звучи фирмата на близкия до ГЕРБ бизнесмен Миролюб Столарски е въвела нещо наречено бизнес класа в автобусите.По този начин за 8 от по-предните места в превозните средства се иска по-висока цена на билета - 14 лева, вместо обичайната тарифа за услугата от 9,50 лева.За нововъведението на Карат-С се разбра от публикация на журналистката Емилия Милчева във фейсбук. Ето какво написа тя:За да поеме обслужването на автобусната линия София - Пловдив, Карат-С се яви на конкурс на Столична община и бе избрана след като предложи цена на билетите по 9,50 лева. Фирмата на Столарски се уреди с апетитната линия след като предишният превозвач по нея \"Витоша Експрес\" допусна сходно нарушение. Тази компания бе участвала в обществена поръчка на Столична община през 2016 година, като предложи цена на билетите от 6,86 лв. Именно това бе основният критерий за класиране на офертите.След като се взе контракта, Витоша Експрес реши да добави такса \"обслужване\" от над 7 лв., така билетът поскъпна до 14 лева, също колкото е в \"бизнес класата\" на Карат-С.Странната такса \"обслужване\" даваше право на неограничено количество багаж, спиране за тоалетна, придружител на дете и др. В \"бизнес класата\" на Карат-С пък влизат пакетче солетки \"Хрус-Хрус\" и малка минерална вода \"Велинград\", освен слушалките за таблета без интернет.", "date": "2019.09.05", "title": "Бизнес класа в автобусите? Карат-С го измисли"}
{"url": "https://offnews.bg/politika/nastimir-ananiev-manolova-shte-e-sledvashtiat-kmet-na-sofia-710650.html", "text": "“Тези местни избори ще са много динамични и целия изборен вакуум в София ще бъде изсмукан от битката между Манолова и Фандъкова” това заяви в гостуването си в Нощен Хоризонт Настимир Ананиев, лидер на Европейска партия Волт.Волт ще се яви в коалиция заедно с партия Българска Социалдемокрация и други организации на предстоящите избори. Коалицията се казва движение ЗАЕДНО ЗА ПРОМЯНА и има амбициите да има поне един кмет на областен град.Ананиев коментира и заявката на Мая Манолова да се включи в битката за кметското място в София.Относно Йорданка Фандъкова, Ананиев каза, че некачествените ремонти ще я потопят на тези избори, тъй като Инспектората към Столична община е под личното ръководство на кмета и там тя не може да се оправдава с общинския съвет.Запитан дали коалицията ще подкрепи Манолова за кмет на столицата, той отговори, че най-вероятно Манолова ще е следващия кмет на София, но трябва да покаже, че действително е граждански кандидат за да бъде подкрепена.Движение ЗАЕДНО ЗА ПРОМЯНА щяло да реши на коалиционен съвет до няколко дни кого ще подкрепи.", "date": "2019.09.05", "title": "Настимир Ананиев: Манолова ще е следващият кмет на София"}
{"url": "https://offnews.bg/dw/9-septemvri-naj-goliamata-tragedia-v-novata-balgarska-istoria-710642.html", "text": "На 5 септември 1944 година Съветският съюз обявява война на България, която дотогава запазва неутралитет в съветско-германския конфликт. Червената армия окупира страната под предлог, че там се укриват германски войски. Но това не отговаря на действителността, доколкото още в края на август, по заповед на правителството на Багрянов, малобройните германски части са принудени да се изтеглят или са обезоръжени, а в българските пристанища са потопени 74 кораба на нацистите.Когато България бе превърната в съветски придатъкВсъщност драмата за България започва още в края на юли 1944, когато Сталин внезапно спира съветското настъпление пред вратите на Варшава, за да остави нацистите да ликвидират въстанието на антикомунистическата полска съпротива. Съветският лидер пренасочва военните усилия към Балканите, защото се опасява да не бъде изпреварен от англо-американски десант в Гърция, който би осуетил плановете за превръщане на държавите от Централна и Югоизточна Европа в сателити на СССР. На 8 септември съветските войски нахлуват в България, а ден по-късно, по инструкция от Москва, група комунисти и някои офицери от армията, спечелени на страната на комунистите, нахълтват в сградата на военното министерство и се самопровъзгласяват за ново българско правителство. Едва по- късно в страната един подир друг се завръщат Вълко Червенков, Васил Коларов и Георги Димитров, които към този момент са съветски граждани и членуват в болшевишката партия.Американският историк проф. Сирил Блек, който до 1947 година работи в Съюзната контролна комисия в България, посочва, че шефът на тази комисия генерал Бирюзов веднага уволнява 16 висши български офицери, сред които и шефа на българския генерален щаб, след което поставя на мястото им съветски военни. България е въвлечена във войната срещу Германия, а 280-хилядната българска армия незабавно е изпратена на фронта. В България остава една близо 200-хилядна окупационна съветска войска, която на практика няма никаква работа. Съвременници твърдят, че съветските войници масово злочинстват (конфискации, убийства, грабежи, изнасилвания) и в същото време осигуряват комфорт на комунистическо-криминалните „шпицкоманди“, които избиват дотогавашния елит на държавата. С други думи, българската армия е изпратена да се сражава срещу Вермахта, за да се осъществи по-лесно замисълът на Сталин и Димитров за превръщането на страната в съветски придатък.В съседна Румъния, която е победена във войната, след първоначалните безчинства на съветските войски Букурещ успява да се споразумее със Сталин, че всички реквизирани от окупаторите стоки и услуги ще бъдат съгласувани с румънската страна. Българските комунисти обаче отстъпват пред нестихващите съветски искания за все нови и нови стопански и военни вноски в полза на окупатора, които продължават да бъдат събирани дори и след сключването на мирния договор през 1947. Над половината от произведения в страната брутен вътрешен продукт за периода 1945-1947 година - според повечето съвременни оценки, именно на толкова възлизат разходите, които България е била принудена да направи под формата на храни, златни и валутни резерви, заводи, тютюни, розово масло, ценни метали, всевъзможна техника и услуги. А професор Блек свидетелства, че дори марионетният сталинистки премиер Георги Димитров постоянно е бил наблюдаван от свой безмълвен и анонимен „съветник“, когото американците подозират като агент на НКВД.Професорът по история в Пловдивския университет Людмил Спасов посочва, че най-страшните катастрофи за България през 20 век безспорно са Ньойският договор от 1919 и съветското нахлуване през 1944. Вярно, че в Ньой България губи 10% от територията си и изплаща тежки контрибуции, но остава независима и демократична държава със запазени политически, стопански и социални структури. Съвсем друго е положението след съветската окупация, изтъква Спасов. В резултат от тази окупация и от политиката, която в продължение на близо пет десетилетия водят марионетните управници на България, под въпрос се оказва дори самото съществуване на страната върху политическата карта на света. Нека да припомним опитите България да бъде превърната в седма югорепублика, а по-късно и в 16-та съветска република. Случилото се след септември 1944 обрича България на пълен икономически провал (трите фалита на НРБ) и на тотална политическа и военна зависимост от Москва. Нещо повече: като съветски сателит, в случай на нова световна война България би била и ядрена мишена.\"България беше протекторат на СССР\"Професор Калин Янакиев е убеден, че много българи и понастоящем не осъзнават истинския смисъл на случилото се с родината им през втората половина на миналия век. „Уникалното в инвазията на Кремъл в България е, че за разлика от други окупирани от Съветите страни като Полша, Чехословакия и Унгария, при нас болшевишката агресия до ден-днешен не е получила своето истинско наименование. Моето тълкуване на случилото се е следното: от 1944 до края на 1989 България беше протекторат на СССР. Макар и опитът да бъдем харизани на тази империя да не беше успешен, животът на българите в нейната желязна хватка нямаше нищо общо с понятия като суверенитет и национална независимост. Боя се, че този трагичен период от новата история на страната не е осмислен и до днес. Доказателство за това са постоянно изразяваната от много българи носталгия по соца като някакво чисто нашенско явление и безкрайните спорове как да се преподава на учениците този унизителен и жалък за българската държавност период от новата ни история\", посочва Янакиев.Според него, особено цинично за българската национална свяст и самосъзнание е непокътнатото и непоклатимо присъствие на паметниците на съветските окупатори в столицата и в други големи градове. „Цели три десетилетия след кончината на протектората НРБ така и не се намери политическа сила и политическа воля тези символи на големия ни национален позор най-после да бъдат премахнати\", заключава проф. Янакиев.Б. ред. - Статията е от ", "date": "2019.09.05", "title": "9 септември: най-голямата трагедия в новата българска история"}
{"url": "https://offnews.bg/obshtestvo/i-dnes-shte-e-toplo-i-slanchevo-710641.html", "text": "Днес ще е предимно слънчево, но е възможно преди обяд на места да има временни увеличения на облачността - в низините с ниска, а след обяд на планинските райони с купеста облачност, показва прогнозата за времето на НИМХ.Само на отделни места ще превали. Ще духа слаб, в Източна България до умерен изток-североизточен вятър. Максималните температури ще са предимно между 26 и 31 градуса, в София около 27 градуса.Над планините ще бъде предимно слънчево, след обяд с купеста облачност, но само на отделни места ще превали. Ще духа слаб, по високите части на Рила и Пирин умерен северозападен вятър. Максималната температура на височина 1200 метра ще бъде около 21 градуса, на 2000 метра - около 13 градуса.Над Черноморието ще преобладава слънчево време с повече облаци преди обяд, главно по северното крайбрежие. Ще духа до умерен североизточен вятър. Максималните температури ще са 24-26 градуса. Температурата на морската вода е 25-26 градуса. Вълнението на морето ще бъде 3-4 бала, но през деня ще отслабне малко.", "date": "2019.09.05", "title": "И днес ще е топло и слънчево"}
{"url": "https://offnews.bg/nashite-avtori/prokuror-710628.html", "text": "Градината на заведението работи до 22 часа. И наистина работи до толкова.Наоколо има блокчета и къщи, и хората искат да си почиват. Никой от редовните клиенти не роптае. Хапваш, пийваш и ако ти се продължава – на друго място.В заника на лятото на съседната маса се е настанила малка, но задружна компания. Отлежалата гроздова ракия я нямат за нищо. Мезето не достига и сервитьорката хвърчи. До един момент, когато в девет и половина съобщава, че приема последни поръчки.Компанията се хили. Как така? Че те сега започват.Сервитьорката обяснява, че работят до 22 часа. Заради шума.Сервитьорката не е свикнала да общува с идиоти. Вижда се. Притеснена е.Сервитьорката е твърда – Не може.Компанията вече не се киска. Не са сигурни бива ли да продължават да са нагли. Най-представителният идиот властно и бавно съобщава:Момичето се прибра в кухнята. Идиотите вдигат наздравица за прокурора. От останалите маси хората забързано си тръгват. На всички ни е ясно, че ако идиотът наистина е прокурор ще си спи вкъщи, а свидетелите на случката в районното.Дали този беше прокурор или най-обикновен идиот, нямаше как да разбера. Не съм му искал документите. И смея ли?  Почувствах се като през 95-та. Разликата е, че тогава ключовата дума беше борец. Днес е прокурор. Никаква разлика. Борец, прокурор - все тая. Той е над закона, над морала и над хората. Бие.", "date": "2019.09.05", "title": "Прокурор"}
{"url": "https://offnews.bg/zimni/legendata-hirsher-obiavi-kraia-na-karierata-si-710640.html", "text": "Най-голямата звезда в алпийските ски в последното десетилетие Марсел Хиршер обяви края на кариерата си. 30-годишният австриец от няколко месеца загатваше за подобен ход, но така и не го обявяваше официално.\"Днес е денят, в който слагам край на кариерата си\", заяви простичко той пред десетки журналисти на специална пресконференция в родния си Залцбург.\"Имах много тежки седмици, в главата ми бе лудница, но вече съм напълно убеден, че това е решението. След 12 години на топ ниво, чувствам тялото си уморено. Освен това винаги съм искал да се оттегля като шампион, и го правя. Не съм сигурен, че ще успявам в бъдеще. Представях си, че се отказвам в момент, в който знам, че още мога да печеля.Обмислях го още през 2013-а, но тогава продължих, а времето мина много бързо. Днес решението е окончателно. Радвам се, че колената ми издържаха през тези години. Радвам се, че издържах и на напрежението, защото австрийската преса съсипва Марсел Хиршер, ако завърши втори. Какво ще правя сега? Ще играя футбол и ще се разхождам в планината с моя син\", сподели Хиршер.Австриецът спечели безпрецедентните до този момент осем поредни сезона за Световната купа, като остави зад себе си имена като Марк Жирардели (5) и Анемари Мозер (6). Той има две олимпийски титли от Пьонгчанг 2018 в слалома и алпийската комбинаци. В своята кариера австриецът има 67 победи в стартовете за Световната купа.", "date": "2019.09.05", "title": "Легендата Хиршер обяви края на кариерата си"}
{"url": "https://offnews.bg/kultura/grupa-eks-s-nov-kontcert-na-14-septemvri-v-majmunarnika-710659.html", "text": "Наближава нов концерт на младата група ЕКС, съставена от оригиналните екс вокалисти Ерол Ибрахимов (Уикеда), Светльо Витков (екс фронтмен на Хиподил) и Кольо Гилъна (екс фронтмен на Контрол).На 14 септември в клуб “Маймунарника” тримата ще изпълнят на живо едни от най-сериозните хитове на ЕКС бандите си, сред които: “Обичам”, “Бий хлапето”, “Let me да те лов ю”, “Боби”, “Леле Како”, “Скакауец”, “Най-щастливият ден”, “Бате Гойко”, “Мариана”. Всеки ще пее и в песните на другите, с което музикалната картината ще бъде по-пълна, цветна и особено ефектна - пишат организаторите.“С този иновативен подход се надяваме да изпъкнат по-добре вокалните невъзможности на всеки от нас и хората да ни оценят по достойнство и артикулация - споделят тримата на репетиция. - Ще има и по-сериозна брас секция – специално подбрана сред финалистите от телевизионното музикално шоу .\"Изпълненията им ще са под съпровода на музикантите от “Svetlio&The Legends”, участвали и във формациите “Хиподил” и “Холера”.Група ЕКС се събра официално за първия си ЕКСклузивен концерт през декември 2018 г. След купона на 14 септември им предстои и европейско турне извън България с 8 концерта.Билети за концерта на ЕКС в \"Маймунарника\" се продават в системата на Eventim.bg и в EpayGo, а също в бензиностанции, билетни център на НДК, от \"Български пощи\", на касата на \"Арена Армеец\". Единичната цена е 13 лв. до 8 септември, а след това - 15 лв. В деня на концерта и на място тя ще е 18 лв. Деца до 7 годишна възраст влизат безплатно с възрастен придружител и с попълнена декларация на входа.", "date": "2019.09.05", "title": "Група ЕКС с нов концерт на 14 септември в Маймунарника"}
{"url": "https://offnews.bg/tenis/stavat-iasni-finalistkite-na-us-open-tazi-nosht-710658.html", "text": "Първите полуфинали в турнира от Големия шлем US Open ще се изиграят тази нощ. Те ще са при дамите, които ще излязат в ранните часове на петък в България.Серина Уилямс, която за последно спечели титла от Големия шлем в Откритото първенство на Австралия през 2017 година, ще се изправи срещу Елена Свитолина.Американката е на един мач от десети финал в Ню Йорк – 20 години след първата ѝ титла в надпреварата. Серина, която следващия месец навършва 38 години, се бори за своята 24-та титла от Големия шлем.Тя има възможността да изравни рекордьорката Маргарет Корт. При евентуален седми успех в Ню Йорк, Уилямс ще подобри постижението на Крис Евърт.Белинда Бенчич пък ще премери сили с Бианка Андрееску. Това ще е първо участие на двете на полуфиналите в турнир от Големия шлем.Централен корт \"Артър Аш\", : Елина Свитолина - Серина Уилямс  Белинда Бенчич - Бианка Андрееску", "date": "2019.09.05", "title": "Стават ясни финалистките на US Open тази нощ"}
