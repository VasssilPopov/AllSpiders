{"url": "https://offnews.bg/sviat/medijna-vojna-mezhdu-sasht-i-rusia-666883.html", "text": "Русия е в правото си да наложи ограничения върху дейността на американски медийни организации в страната в отговор на американския натиск върху подкрепяна от Кремъл телевизия, заяви говорителка на руското външно министерство, цитирана от Ройтерс и БТА.Руски представители обвиниха Вашингтон, че упражнява неоправдан натиск върху дейността на телевизия Ар Ти (бивша \"Russia Today\") в САЩ. Финансираната от Кремъл телевизия е обвинявана от Вашингтон, че се меси в американски вътрешнополитически въпроси - нещо, което тя отрича.Говорителката на руското министерство Мария Захарова заяви, че САЩ използват цялата си власт да атакуват дейността на руския телевизионен канал в САЩ и Москва има право да отвърне.\"Никога не сме използвали руското право по отношение на чужди кореспонденти като инструмент за натиск или цензура, или някакъв вид политическо влияние, никога. Това обаче и специфичен случай\", каза Захарова в интервю за руската телевизия Ен Те Ве.Тя се позова на закон от 1991 г., според който, ако руска медийна служба е подложена на рестрикции в чужда страна, Москва има право да наложи пропорционални ограничения на медийни служби на съответната страна в Русия.Захарова не назова конкретни американски медии, но отбеляза, че за руското правителство е без значение дали тези медии са финансирани от държавата или са частни.", "date": "2017.10.08", "title": "Медийна война между САЩ и Русия"}
{"url": "https://offnews.bg/drugi/lekari-shumaher-ne-mozhe-da-se-e-smalil-s-14-santimetra-666863.html", "text": "Един от светилата на руската медицина коментира информациите, че Михаел Шумахер е загубил 14 сантиметра от ръста си и е изпаднал отново в кома. Професор Михаил Гиляров от болницата \"Пирогов\" в Москва говори пред местни медии.\"Лежащият пациент може да загуби 30 килограма от теглото, както се твърди. Но да загуби 14 сантиметра - това е невъзможно. Максималната загуба е до 5 сантиметра заради промяна в структурата на гръбначния стълб\".Наблюдавани са случаи на визуално изменение на крайниците при подобни състояния като при легендата от Формула 1. Атрофията обаче не води но намаление на дължината на костната система.Алексей Кащеев, известен неврохирург, добави: \"Със сигурност Шумахер води процедури срещу процесите на атрофия. Става въпрос за пасивна гимнастика,  магнитни стимулации и други. Това помага на пациента да се върне изцяло или частично към предишните си параметри, ако се възстанови мозъчно\".Преди два дни румънското издание на \"Автобилд\" съобщи, че великият пилот тежи едва 45 килограма (при 74 преди инцидента), а ръстът му е намалял с 14 сантиметра. Освен това немският идол е изпаднал отново в кома.Преди седмици пък се чу, че съпругата Корина ще го мести за лечение при американско светило, тъй като липсва напредък. Шуми изпадна в кома при инцидент на ски през 2013 година. Той е под лекарски контрол в имението в Швейцария, но никой никога не е правил официално изявление за истинското състояние на легендата в моторните спортове. ", "date": "2017.10.08", "title": "Лекари: Шумахер не може да се е смалил с 14 сантиметра"}
{"url": "https://offnews.bg/analizi-i-komentari/velizar-enchev-viktore-zashto-ne-mu-udari-edin-v-mutrata-oshte-v-stu-666868.html", "text": "24-часовият ултиматум на вицето по тишината изтече, но БНТ, БТВ, Нова и БНР се спотайват и не смеят да теглят една солена на ултиматума на самозабравилия се вицепремиер. Пък и от днес имат интифа от габровското вице, което на специална пресконференция се разграничи от колегата си от Бургас. Което ще рече, че самият премиер удря през пръстите коалиционния си партньор с „дърварско чувство за хумор“, както го насоли Каракачанов. Сиреч, вече не се иска кой знае каква смелост от двете държавни и двете частни медии, за да заклеймят чорбаджията на „Дондуков“ 1, третиращ журналистите като свои служители.Наистина, защо БНТ, БТВ, Нова и БНР не бранят своята чест и свободното слово? Защо не излязат с колективна декларация, с която да отхвърлят ултиматума и осъдят диктаторския тон на вицепремиер, ползващ сайта на Министерския съвет като броня за своята наглост?Ако си блъскате главата върху тази тъй оглушителна тишина, потърсете парите и начаса ще намерите верния отговор за мълчанието на четирите национални медии.Наближава краят на бюджетната 2017-а и всеки момент кабинетът ще определи както държавната субсидия за следващата година за БНТ и БНР, така и финансовите инжекции по национални и европейски програми за медиите. Да не говорим за рекламните европакети за к'во ли не, изцяло зависещи от волята на премиера и четиримата му вицепремиери.Правителствената торба с коледни подаръци е тъпкана и с милиони евро за медии на всяка страна, председателстваща ЕС цели шест месеца. Кой ще лапне тези милиони зависи и от персоната, която преди 24 часа поиска извинение от тези, които преди това намачка като парцал.Бедни ми Викторе, защо не му удари един в мутрата още в студиото?", "date": "2017.10.08", "title": "Велизар Енчев: Викторе, защо не му удари един в мутрата още в студиото?"}
{"url": "https://offnews.bg/sviat/beli-tigarcheta-razkasaha-pazacha-si-v-park-v-india-666867.html", "text": "Две малки бели тигърчета нападнаха и раниха до смърт пазача си в парк за диви животни в Южна Индия, предаде \"Гардиън\".Те го нападнали, докато ги хранил в парка Банергхата, в покрайнините на Бангалор.Жертвата е помагал на уредника да приберат животните в ограждението им за през нощта, когато те се обърнали и се нахвърлили върху него. Други хора от персонала се втурнали, за да помогнат и обуздали тигърчетата, но мъжът вече бил мъртъв.Той е на 40 години и съвсем наскоро започнал работа в парка. Анджи бил нает този месец. Ядосани близки протестираха пред парка в неделя. Те настояват за обезщетение в размер на 500 000 рупии (5 850 паунда)Преди две години пазач беше ранен от лъвове в същия парк. Той е дом на 1 941 животни, включително бенгалски тигри, лъвове и леопарди.", "date": "2017.10.08", "title": "Бели тигърчета разкъсаха пазача си в парк в Индия"}
{"url": "https://offnews.bg/sviat/kuba-pochita-che-gevara-polovin-vek-sled-smartta-mu-666870.html", "text": "Куба отдава днес почит на аржентинския партизанин Ернесто \"Че\" Гевара, деец на Кубинската революция от 50-те години на миналия век, заловен преди точно половин век и убит в Боливия, съобщи Франс прес.Няколко хиляди души посетиха церемонията в кубинския град Санта Клара, на около 300 км. източно от Хавана.Сред множеството пред статуята и мавзолея беше старият му приятел - кубинският президент Раул Кастро, който остави бели рози.Много повече хора от присъстващите на място гледаха излъчването на церемонията по телевизията.Революционерът все още продължава да разделя мненията така, както и приживе.Пет десетилетия името му може да се прочете на всеки ъгъл в Куба, от банкноти до билдбордове, а образът му е един от най-разпознаваемите в Латинска Америка.Тазгодишните церемонии се организират в момент, когато последната лява партизанска групировка в Южна Америка - Армията за национално освобождение (АНО) в Колумбия, основана през 1964 г. и вдъхновена именно от Че Гевара, води преговори за мир с властите.Че Гевара е екзекутиран от боливийски войник на 9 октомври 1967 година, когато е на 39 години, но Куба му отдава почит на 8 октомври - деня на неговото залавяне. Утре годишнината ще бъде отбелязана и в Боливия, в присъствието на децата на революционера и на президента Ево Моралес.Тялото му е намерено и идентифицирано преди 20 години, след което е върнато в Куба и му е устроено тържествено погребение.", "date": "2017.10.08", "title": "Куба почита Че Гевара половин век след смъртта му"}
{"url": "https://offnews.bg/sviat/turski-sili-navlizat-v-siria-666871.html", "text": "Подкрепяни от Турция бунтовници са навлезли в граничната северозападна сирийска провинция Идлиб, обяви президентът Реджеп Ердоган, цитиран от Би Би Си.Това става ден, след като Анкара обяви, че предстои операция. Провинцията е контролирана от джихадистки групировки, а Ердоган заяви, че няма да допусне \"терористичен коридор\" на турската граница.Операцията е водена от подкрепяните от Турция бунтовници на Свободната сирийска армия. Акцията е съгласувана с Русия и Иран, подчерта Ердоган. Русия осигурява и въздушната подкрепа за операцията.Турция, Русия и Иран се споразумяха по-рано тази година са създадат серия от зони за \"деескалация\" в Сирия, включително Идлиб, като част от действията към прекратяване на гражданската война в Сирия.Няколко часа след началото на операцията дойде и съобщението за 11 убити, включително 2 деца при въздушен удар в Идлиб. Близо 20 души са ранени.\"Военни самолети са взели на прицел пазар в Маарет ан Нуман в провинция Идлиб\", каза директорът на Сирийския център за наблюдение на правата човека Рами Абдел Рахман, цитиран от Франс прес. Според него ударите са дело на сирийския режим.При въздушни удари срещу селището Хан Шейхун в южната част на Идлиб в петък и събота са били убити най-малко 13 цивилни, съобщи още центърът за наблюдение.", "date": "2017.10.08", "title": "Турски сили навлизат в Сирия"}
{"url": "https://offnews.bg/futbol/venger-ne-iska-barsa-a-seltik-i-rejndzhars-vav-visshata-liga-666864.html", "text": "Идеята на каталунското правителство Барселона да заиграе в английската Висша лига породи страхотни дискусии. Тимът на Меси, Кройф и Стоичков може да бъде изхвърлен от испанското първенство, ако провинцията се отцепи след референдума.Арсен Венгер, мениджърът с най-солиден стаж сред настоящите в Премиършип, не остана очарован. И се аргументира защо:\"Все пак трябва да се спазват географски принципи, да има съпричастност. Примерът с Монако и френската лига не е удачен хо тази причина\", отсече Венгер.\"Ако някой трябва да бъде поканен във Висшата лига, това са Селтик и Рейнджърс. Говорим за клубове от Великобритания все пак, логично е да са преди Барселона\", продължи той.\"За мен покана към Барселона ще е огромна грешка в политически план. Това означава, че Англия се ангажира с позиция в битката между Каталуния и Испания.Това не е редно! дано всичко се размине и Барселона продължи да играе в испанското първенство\", завърши мениджърът на Арсенал. Би трябвало да се съгласим с него.", "date": "2017.10.08", "title": "Венгер не иска Барса, а Селтик и Рейнджърс във Висшата лига"}
{"url": "https://offnews.bg/nashite-avtori/koj-se-strahuva-ot-komisiata-po-dosietata-666873.html", "text": "През тази седмица  беше доказателство, произведено от него самия, че възраженията през миналата седмица срещу  бяха не само основателни, но и не достатъчно остри. Че подобни публични лица трябва да бъдат подложени на категоричен обществен остракизъм.Тодоров отново си изпусна нервите, заради думата „шайка” във въпроса на водещия Виктор Николаев, взета от заглавието на съчинението му „Шайка – Бойко, Росен, Цецо и другите”. Тя се е превърнала в разпознаваем знак на готовността му днес да говори от името на тези, които до вчера е громил. Вероятно не е невъзможно един политик да си промени възгледите, дори на 180 градуса, но тогава трябва да може да обясни защо го е направил, каква е била причината преди да се е лъгал, и каква след това да го е осъзнал. Нещо, което очевидно не е по силите на Тодоров. Слаба утеха е, че той не е единствен. В такива случаи хипотезата, която остава валидна, е шизофренна меркантилност.Скандалът в Нова засили и подозренията, че предложението Тодоров да оглави Комисията по досиетата всъщност е целяло негласното ѝ закриване, като се обезсмисли и окарикатури дейността ѝ. И така доверието в нея съвсем да изчезне. То и без това беше трудно създадено, заради манипулациите на бившите от ДС и техните партийни закрилници.Въпросът е там, че предстои нов етап в работата на комисията. Досега тя се занимаваше главно с това да оповестява по закон сътрудниците на репресивния апарат през комунизма. Сега вече е крайно време да се превърне в Институт на паметта, което значи да подложи на систематичен анализ архивите на ДС и да установи връзките ѝ с посткомунистическите политически и бизнес елити. Да започне да осветява срамните тайни, освен на миналото, и на настоящето. Точно затова политиците на прехода никога не събират смелост. Нито СДС, нито НДСВ, нито ГЕРБ, да не говорим за БСП.През седмицата се състоя Тринадесетата световна среща на българските медии. Около 100 такива медии в Европа, Америка, Азия и Африка информират българите извън България за България. Фактът на съществуването им сам по себе си е послание: емиграцията вече не е бягство от страната, а разширяване на хоризонтите ѝ.Срещата се състоя в Молдова, където от 200 години се е заселило компактно българско малцинство, което в съветския период е потискано и обезличавано, но сега му се връщат правата. Дори се радва на специално внимание от властта. И виждаш на 1000 километра една малка България, в която патриотизмът не е битка с въображаеми врагове и ксенофобия, а човешко чувство, подобно на любовта към близките и на радостта от живота.Тези хора там трябва да накарат политици като Валери Симеонов, вместо да искат абсурдни извинения, сами да се извинят, че превърнаха патриотизма у нас в партиен поминък, в зестра за коалиционни подялби на властта.", "date": "2017.10.08", "title": "Кой се страхува от Комисията по досиетата"}
{"url": "https://offnews.bg/tenis/rafa-nadal-vdigna-75-a-titla-ot-turnir-666876.html", "text": "Кой друг да вдигне титла в Пекин, ако не той? Рафаел Надал спечели 75-ия си ATP трофей след победа с 6-2 6-1 над Ник Кирьос.Финалът на China Open беше бърза и жестока лекция. Матадора участва в четвъртия си финал в китайската столица и взе втората си титла от надпреварата, която е от категория ATP 500.Рафа отново бе на висота, както и в предишните си мачове през седмицата и не остави шансове на австралиеца, който имаше две победи в предишните им 4 мача.Днес Ник не беше дори и спаринг партньор на 16-кратния шампион в Шлема. Ще е истинско чудо, ако някой спре Рафа до края на годината при тази форма. Има един фаворит за Мастърса в Лондон и това е световният номер 1 в тениса.Утешението е, че единствен Григор Димитров изпоти здраво Матадора в Пекин. Мачът свърши в 3 сета, докато Кирьос завъртя 3 успешни гейма само благодарение благородството на Надал в края.", "date": "2017.10.08", "title": "Рафа Надал вдигна 75-а титла от турнир"}
{"url": "https://offnews.bg/tenis/novata-nomer-1-v-tenisa-razkri-kak-vsichki-mraziat-sharapova-666862.html", "text": "Симона Халеп става утре новата номер 1 в женския тенис. Румънката говори пред телевизия в родината си за своите конкурентки, като естествено не пропусна да коментира Мария Шарапова.\"Никога не съм имала комплекси в отношенията си с нея\", започна Симона, \"Просто не ми харесва стилът ѝ на игра. Шарапова е единствената тенисистка, с която никога не съм говорила. Но тя не общува с никого\", уточни румънката.На турнира в Пекин тази седмица Халеп постигна първа победа в кариерата си над Маша. Шарапова има 7 успеха над Симона.Новата номер 1 обаче загуби днес финала в Пекин. Невероятната серия на Каролин Гарсия продължава и французойката взе титла във втора поредна седмица.Тя победи Симона Халеп с 6-4 7-6(3).  Шампионката Гарсия ще направи скок от 5 позиции и ще е под №10 в седмичната класация.", "date": "2017.10.08", "title": "Новата номер 1 в тениса разкри как всички мразят Шарапова"}
{"url": "https://offnews.bg/zvezdi/srabskiat-printc-filip-se-ozheni-666869.html", "text": "Сръбският принц Филип Караджорджевич се ожени за годеницата си Даница Маринкович в Белград в събота, съобщи DailyMail. Церемонията беше пищна и красива и се проведе в катедралата \"Св. Архангел Михаил\" в столицата на западната ни съседка.30-годишната Даница, която е дъщеря на известния художник Милан Маринкович, бе облечена в изчистена елегантна рокля с ефирни ръкави и дълъг воал, украсен с огромна панделка, а принц Филип бе облечен в семпъл костюм.Щастливата двойка носеше богато украсени корони, докато обменяше обетите си.На церемонията присъстваха европейски кралски особи, включително кралица София от Испания и принцеса Виктория от Швеция.Принц Филип съобщи, че се е сгодил за приятелката си по-рано това лято, като сподели в социалните мрежи снимка на двойката пред кралския дворец в Белград.Филип, който има близнак брат, е второто най-голямо дете на княз Александър.", "date": "2017.10.08", "title": "Сръбският принц Филип се ожени"}
{"url": "https://offnews.bg/politika/tcvetislava-tcvetkova-ot-gerb-sedna-v-stola-na-kmeta-na-tran-podal-os-666884.html", "text": "Цветислава Цветкова от ГЕРБ е новият кмет на Трън.Цветкова е временно изпълняваща длъжността, а преди това беше зам.-кмет на общината. На изборите тя се пребори със Станислава Алексиева - секретар на общината, чиято кандидатура издигна инициативният комитет \"Да, за Трънско\".Цветкова е взела 1353 гласа, а Алексиева - 748.До изборите се стигна след оставката от 2 юни на Станислав Николов, който е подсъдим за катастрофа с дете.На 13 ноември 2015 г. Николов блъска с джипа си 6-годишно дете, отиващо на училище. Ивайло оцелява, но е без далак и с половин черен дроб. Тогава кметът също отива към училището, за да остави своето дете там. Под натиск свидетели оттеглят показанията си, а разследването твърди, че детето самò се е блъснало в джипа, самò си е причинило разкъсване на черния дроб и спукване на далака. непосредствено след катастрофата, която беше крита от медиите в продължение на 3 дни. След това кметът Николов потвърди за нея пред пред OFFNews в отговор на наше запитване след сигнал и каза, че \"детето е тичало и се е блъснало в почти неподвижния автомобил\".", "date": "2017.10.08", "title": "Цветислава Цветкова от ГЕРБ седна в стола на кмета на Трън, подал оставка след катастрофа с дете"}
{"url": "https://offnews.bg/kultura/sofijskata-opera-s-predstavlenia-v-bolshoj-teatar-prez-maj-dogodina-666846.html", "text": "Директорът на Софийската опера и балет академик Пламен Карталов и генералният директор на Болшой театът Владимир Урин подписаха документ за сътрудничество между България и Русия, съобщиха от пресцентъра на Министерството на културата. Софийската опера ще гостува в Болшой театър между 12 и 24 май 2018 г.Гастролите на Софийската опера и балет ще започнат с две български произведения - операта \"Янините девет братя\" на Л. Пипков и балета \"Нестинарка\" на М. Големинов.След това сънародниците ни ще представят четирите спектакъла от Вагнеровия \"Пръстен на нибелунгите\" – „Рейнско злато“, „Валкюра“, „Зигфрид“ и „Залезът на боговете“, които ще бъдат поставени на Историческата сцена на Болшой театър.Директорите на българската опера и Болшой театър обсъдиха и възможността за съвместен концерт на младежките формации на Софийската опера и Болшой театър в Бетовеновата зала на театъра.", "date": "2017.10.08", "title": "Софийската опера с представления в Болшой театър през май догодина"}
{"url": "https://offnews.bg/futbol/liubimetc-na-ludogoretc-izhvarli-shotlandia-ot-mondial-2018-666882.html", "text": "Истински кошмар за Шотландия! Тимът се прости с Мондиал 2018 след издънка 2:2 като гост на Словения. Победата за британците беше задължителна в битката за второто място в група F.Всичко им тръгна по вода, след като Грифинс откри резултата. Тогава на сцената се появи Роман Безяк! Бившият ас на Лудогорец и любимец на Разград вкара два гола. В края Шотландия се докопа да равенство, но то беше крайно недостатъчно.По същото време Словакия се изкачи на втората позиция, побеждавайки Малта у дома. И мина шотландците по голова разлика. От Братислава да пратят камион с местна бира на Безяк! Лидерът Англия вече си бе осигурил първото място в групата. “Трите лъва” спечелиха с 1:0 протоколното си гостуване на Литва с гол от дузпа на (каква изненада) Хари Кейн през първото полувреме.Полша стана резонно 14-ият отбор, който си гарантира участие на световното първенство в Русия. Дружината на Роберт Левандовски, който вкара само един гол при успеха 4:2 над Черна гора, се присъединява към домакина Русия, Бразилия, Иран, Япония, Мексико, Белгия, Южна Корея, Саудитска Арабия, Германия, Англия, Испания, Нигерия и Коста Рика.На второ място в квалификационна Група “Е” остана Дания, която вероятно отива на плейоф. Поляците се нуждаеха от равенство, за да заемат първото място в групата. “Червения динамит” пък завърши 1:1 у дома с Румъния, а в мач без значение от тази група Казахстан и Армения не се победиха - 1:1.", "date": "2017.10.08", "title": "Любимец на Лудогорец изхвърли Шотландия от Мондиал 2018"}
{"url": "https://offnews.bg/futbol/napravihme-didie-deshan-nomer-1-vav-frantcia-666845.html", "text": "Снощният успех на \"петлите\" с 1:0 над България на \"Васил Левски\", който трасира пътя на Франция към финалите на Мондиал 2018, ще остане завинаги в спомените на Дидие Дешан.Селекционерът на \"петлите\" вече е лидер в класацията за най-много победи начело на националния отбор.48-годишният специалист застана на поста през 2012 година, а минималният успех в София беше 42-ата победа на тима под негово ръководство.По този начин той остави след себе си Мишел Идалго и Раймон Доменек, които имат по 41 победи в периодите си начело на французите.През миналото лято Дешан изведе \"петлите\" до финала на Евро 2016, но в него загуби от Португалия. ", "date": "2017.10.08", "title": "Направихме Дидие Дешан номер 1 във Франция"}
{"url": "https://offnews.bg/futbol/slab-levski-se-izmachi-s-botev-vratca-666875.html", "text": "Левски при Делио Роси го кара като Левски при Жадното - много мъка и малко футбол. Дори в контрола, където напрежението е нулево.\"Сините\" биха едва 1:0 лидера на Втора лига Ботев Враца на стадион \"Георги Аспарухов\". Единственото попадение вкара Антони Белмонт, който в 17-ата минута заби топката под напречната греда с удар от 30 метра.Домакините се разхождаха и головите положения бяха доста по-малко на брой от прелитащите над Герена самолети.  В игра за сините се завърнаха доскоро контузеният Рошу и Бабатунде Адениджи, който в началото на сезона бе отстранен от първия отбор. Общо взето, запалянковците губят представа кой е в отбора и кой изгонен.След почивката врачани изравниха играта и положенията пред вратите бяха истинска рядкост. Все пак в 61-ата минута резервата Жуниор Мапуку осъществи добър пробив отдясно и нахлу в наказателното поле, където Григоров го бутна в гърба, но реферът прецени да не отсъжда дузпа.До края на проверката футболистите в синьо владееха повече топката, но така и не успяха да зарадват дошлите на \"Герена\" фенове с втори гол. Гостите също се разхождаха, явно пазейки сили за другия кръг. Или разходка по Пробива тази вечер, кой знае!", "date": "2017.10.08", "title": "Слаб Левски се измъчи с Ботев Враца"}
{"url": "https://offnews.bg/politika/bokova-si-otiva-iunesko-izbira-nov-generalen-direktor-666878.html", "text": "Изпълнителният съвет на Организацията на обединените нации за образование, наука и култура започва от утре да гласува приемник на генералния си директор - Ирина Бокова, чийто мандат изтича, предаде БТА.Седем страни предложиха кандидати за ръководния пост в ЮНЕСКО - Франция, Китай, Виетнам, Азербайджан, Египет, Катар и Ливан.Способността да набира средства и да бъде обединяваща личност са главните изисквания за един ръководител на ЮНЕСКО, заяви Бокова, цитирана от ДПА.Организацията е изправена пред финансови и политически проблеми, предупреждава тя.Важно предизвикателство за новият директор ще е \"да ограничи свръхполитизирането на на работата му\", което \"възпрепятства постигането на целите\", написа ливанската кандидатка Вера ел Хури Лакьой в изявление към кандидатурата си.Първият тур от гласуването е утре. Ако никой кандидат не събере необходимото мнозинство от 58 членове на Изпълнителния съвет, гласуването ще продължи през седмицата с още четири тура. Победителят след това трябва да бъде утвърден с гласуване на общата конференция на всички страни членки на 10 ноември.", "date": "2017.10.08", "title": "Бокова си отива, ЮНЕСКО избира нов генерален директор"}
{"url": "https://offnews.bg/sviat/tramp-samo-edno-neshto-shte-podejstva-na-severna-koreia-666844.html", "text": "Само едно нещо ще подейства на Северна Корея, обяви американският президент Доналд Тръмп, цитиран от Ройтерс и БТА. \"Президентите и техните администрации разговаряха 25 години със Северна Корея, споразумения бяха направени и огромни суми пари бяха платени\", написа Тръмп в \"Туитър\".\"Това не подейства, споразуменията бяха нарушавани, преди да изсъхне мастилото, направиха на глупаци САЩ, преговарящите. Съжалявам, но само едно нещо ще подейства!\", допълни той.Тръмп не уточнява какво точно има предвид, но изявлението му идва след отправените вече заплахи към Пхенян. В речта си пред ООН той обяви, че САЩ \"изцяло ще унищожат\" Северна Корея, ако е необходимо да защитят себе си и своите съюзници от ядрените заплахи на Пхенян. Тези думи бяха последвани от размяна на заплахи от САЩ и Пхенян, като Северна Корея дори посочи, че Вашингтон им е обявил война. ", "date": "2017.10.08", "title": "Тръмп: Само едно нещо ще подейства на Северна Корея"}
{"url": "https://offnews.bg/politika/gerb-se-razgranichi-ot-ultimatuma-na-valeri-simeonov-666849.html", "text": "ГЕРБ се разграничи от ултиматума на Валери Симеонов към четири медии, оповестен през правителствената пресслужба. Симеонов даде на bTV, Нова телевизия, БНТ и БНР 24 часа, за да му се извинят, като ги заплаши със съд в противен случай. Не може да се допуска ситуация, в която представители на властта воюват с медии, заяви вицепремиерът Томислав Дончев по повод скандала със заплахите към журналиста Виктор Николаев и последвалия ултиматум. Дончев каза, че не може да се извинява от името на Валери Симеонов, но предложи Симеонов и Антон Тодоров да бъдат поканени отново в Нова телевизия, за да се уточнят кой какво е искал да каже и да се извинят, ако е нужно. Зам.-председателят на ГЕРБ Цветан Цветанов подчерта, че партията застава зад свободата на словото, а ако има политици, които са засегнати от лъжи в медиите, могат да заведат дело.По повод обвиненията в шуробаджанащина при назначенията на ГЕРБ Цветанов обяви, че партията няма да участва в компроматна война. Дончев пък посочи, че има институции, в които могат да се подават сигнали при съмнения за нарушения.По отношение на нападките между ГЕРБ и президента Румен Радев Цветанов обяви, че премиерът Бойко Борисов забранил на партията да споменават Радев.\"Може би сме засегнали президента Радев, може би БСП наляха повече масло, днес премиерът се разпореди да не споменаваме президента, а да говорим за нещата, които действително могат да водят до издигане на авторитета на институциите и за намаляване на това противопоставяне, което е вредно\", заяви Цветанов.", "date": "2017.10.08", "title": "ГЕРБ се разграничи от ултиматума на Валери Симеонов"}
{"url": "https://offnews.bg/nashite-avtori/evgenij-dajnov-vlastta-veche-ne-se-krie-iska-da-unishtozhi-mediite-666854.html", "text": "Ама – чакайте сега. Оказва се, че ултиматумът на Валери Симеонов към телевизиите, в който той иска да му се извинят, не е на частното лице Симеонов. Пратено е на бланка на Министерския съвет. Стои си на страницата на правителството: .Дори да приемем, че отделно взетият депутат Антон Тодоров бил изказал лично мнение, неангажиращо властта, когато заплаши Виктор Николаев на живо в ефир – то позицията на Симеонов е повече от ясна. Не той, отделно взет вицепремиер, пуска ултиматуми към медиите. Правителството – Министерският съвет – пуска ултиматума. И си го държи на официалната страница. Наистина, този документ е спестен в английската версия на сайта – но защо в МС си мислят, че посланиците четат само английската версия?Та: Правителството заплашва медиите. Официално е. Документирано. Врязано в скрижалите на времето завинаги.Ако се учудвате – недейте. Същото това правителство месеци наред гони, тормози и се опитва да унищожи частната фирма ЕМКО – дори с цената на унищожаване на целия български оръжеен износ. Цялата държавна машина е впрегната в това усилие, както и цялата държавна обяснителна машина. А тя, обяснителната машина, твърди следното: нищо, че ЕМКО са произвели по договор някакви неща. Тези неща няма да отидат до адресата си, защото междувременно властта е решила друга фирма – държавна – да произведе същото. Само че ще го достави месеци по-късно на получателя.Логика? Защо получателят трябва да чака тепърва за нещо, което отдавна е произведено? Няма такъв случай в световната практика, дори – в Русия, която нашите властници имат за светъл пример. Какво ли си мисли горкият човек, поръчал доставката в България? Какво ли обяснява за българите на своите колеги от цял свят?Ако рискът от атаката срещу ЕМКО е ликвидирането на целия оръжеен бизнес в страната, какъв е рискът на атаката на правителството срещу телевизионните медии? Ликвидирането на всички медии?Защо не? Откъде-накъде някакви си, които не са облечени в никаква порция власт, раздавана от Банкя, да питат каквото и да е онези, които са се докопали до порция власт?Или, както наскоро обясни един зам.-министър: „Всеки въпрос е въпрос на власт”. Не – на закон, принцип или документ. На власт. Ще рече: аз, който имам властта, ще ти заповядвам, където и какъвто да си. А ти, който нямаш власт – ще изпълняваш.Естествено, стремежът на властта да разгроми цяла индустрия и да ликвидира медиите е операция, подчинена на по-голямата цел: в България да бъде ликвидирана политиката. Да остане само – властта. А всички атрибути на политиката – законност, ред, избори, баланс на властите, контрол, подотчетност – да отидат на бунището на историята.Връщайки филма назад във времето, трябва да си признаем, че властта беше достатъчно честна, та да даде тази заявка още през лятото. Спомнете си: опозиция в парламента няма; извън парламента останаха представителите на нормалните, будни граждани. И цялата власт започна да отстрелва... зелените. При положение, че ПП Зелените в най-добрите си времена е вземала 32 000 гласа (0.7 процента) на избори. Защо?Защото властта ясно разбра: последният осколък, сетният остатък от политиката са зелените. Останалите, според представите на Онзи, Който Разпределя Порциите, са унищожени. Докато обаче има остатък, колкото и сетен, политиката не е умряла. Може, някой ден, да се възстанови. И тогава принципът „всичко е въпрос на власт” току-виж се превърнал в принципа „всичко е въпрос на закон”. И сегашните власто-ползватели внезапно да загазят по отношение на закона.И всичките тези атаки на властта срещу цели сектори на обществото се изразяват с все по-дебелашки лъжи, все по-дърварски заплахи и все по-каруцарски език. Готвят ни за свят, в който, ако демонстрираш елементарно възпитание, си враг. А ако владееш каруцарския дискурс – може и да ти дадем порцийка власт.Властта, директно и от свое име – и изобилно документирано – се опитва да унищожи медиите, цели индустрии, както и политиката като такава. Вече не се крие. Има доблестта да развее знамето, на което пише „Ние сме на власт – мачкаме, когото си искаме!”.Най-вероятно по този начин комуникират единствено пиратските вождове в Южна Сомалия. Тук, обаче, е Европа.И тези хора мислят да го добутат до председателстване на ЕС?", "date": "2017.10.08", "title": "Евгений Дайнов: Властта вече не се крие. Иска да унищожи медиите"}
{"url": "https://offnews.bg/sviat/ogromen-pozhar-v-moskva-ima-postradali-video-666874.html", "text": "Огромен пожар избухна в търговския център \"Синдика\" на околовръстния път в Москва, предаде БГНЕС.Площта на пожара е близо 3000 кв. м. Задимяването се е разпространило по цялата площ на магазина - 55 000. кв. м.Евакуирани са над 3000 души, съобщи началникът на главното управление за московска област на министерството на извънредните ситуации Сергей Полеткин. Към момента се съобщава за двама пострадали, единият от които е приет в болница. Не се казва какво е състоянието му.На паркинга са избухнали автомобили.В борбата с огъня участват около 100 човека и два хеликоптера, оборудвани с устройства за разпръскване на вода. Досега те са осъществили 15 курса за гасене на пожара, изливайки общо 75 тона вода.Кореспондент на агенция ТАСС съобщава, че търговският център гори по цялата си площ, а стълб черен дим се издига от центъра му. Пожарно-спасителна техника е разположена около цялата сграда. Особено силен е огънят на първите етажи, където се намира паркингът. Там могат да се видят и останките от изгорени автомобили.По информация на министерството на извънредните ситуации пожарът е възникнал в склад на приземния етаж, откъдето огънят се е разпространил към паркинга и е стигнал дори до покрива. Движението в района е силно затруднено.", "date": "2017.10.08", "title": "Огромен пожар в Москва, има пострадали (видео)"}
{"url": "https://offnews.bg/sviat/uraganat-nejt-otslabna-do-tropicheska-buria-666857.html", "text": "Ураганът Нейт, който достигна днес САЩ, отслабна до тропическа буря, съобщи Националният център за ураганите, цитиран от ДПА и БТА. Нейт преминава през териториите на южните щати Мисисипи и Алабама. Бурята е с максимални постоянни ветрове от 110 км/ч и се движи на север-североизток с 37 км/ч.Очаква се Нейт да продължи да отслабва бързо, докато навлиза още по-навътре в сушата, допълват от Центъра. ", "date": "2017.10.08", "title": "Ураганът Нейт отслабна до тропическа буря"}
{"url": "https://offnews.bg/112/lovtci-se-izgubiha-v-gorata-kraj-selo-biala-reka-otkriha-gi-tazi-sutr-666847.html", "text": "Двама ловци се изгубиха в гората край шуменското село Бяла река. Сигналът е постъпил в 21.44 часа снощи. Двамата ловци били на излет край село Бяла река и са се загубили в гората. Към мястото са изпратени екипи от районните противопожарни служби във Върбица и Шумен. Търсенето продължило до 03.30 часа през нощта, когато било прекратено заради гъста мъгла и проливен дъжд. Издирването е подновено рано тази сутрин, съобщиха от МВР. На помощ на спасителите се притекли ловци от местната ловна дружинка и горски служители.Тази сутрин с издирваните била установена връзка чрез мобилен телефон, те съобщили, че са живи и здрави. Дадени са им указания да не напускат мястото, на което са локализирани.Малко преди 10.30 часа до тях са стигнали спасителните екипи.Мъжете са в добро общо състояние, ще им бъде извършен медицински преглед.", "date": "2017.10.08", "title": "Ловци се изгубиха в гората край село Бяла река, откриха ги тази сутрин"}
{"url": "https://offnews.bg/futbol/legendata-pirlo-izliza-v-pensia-666851.html", "text": "Бившият италиански национал Андреа Пирло обяви, че ще приключи футболната си кариера след края на сезона в Мейджър Лийг Сокър на САЩ, който завършва през декември.Тогава изтича и договорът му с местния Ню Йорк Сити.\"В един момент разбираш, че твоето време е дошло. Всеки ден се появяват нови здравословни проблеми. Вече не можеш да тренираш така, както по-рано. На моята възраст вече е време да кажа дотук.Никой не играе до 50 години. Със сигурност ще продължа да имам роля във футбола, но на друга позиция. През декември се връщам в Италия, имам някои идеи, но ще видим\", коментира 38-годишният Пирло пред \"Гадзета дело Спорт\"В славната си кариера плеймейкърът е играл за водещите отбори в калчото Милан и Ювентус, а през 2006 година става световен шампион с Италия. Печелил е два пъти Шампионската лига и има пет \"скудето\" в кариерата си.", "date": "2017.10.08", "title": "Легендата Пирло излиза в пенсия"}
{"url": "https://offnews.bg/politika/vdigat-zaplatite-na-politcaite-prez-2018-g-666853.html", "text": "Увеличение на заплатите на полицаите ще бъде заложено в бюджета за 2018 г. Това стана ясно от думите на финансовия министър Владислав Горанов. В новия бюджет са планирани 700 млн. лева увеличение на разходите за персонал, каза Горанов, но не поиска да каже какво увеличение се планира за полицаите. \"Дебатът все още върви. Дайте ни време да си свършим работата в правителството, не искам да бъда говорител на министър Валентин Радев\", каза той. \"Проблемът с човешкия ресурс и качеството на работната сила трябва да бъде адресиран максимално бързо. Добрата новина е, че увеличението на учителските заплати вече дава резултат\", допълни той. Бюджетът ще бъде внесен в парламента в края на октомври. \"През следващата седмица ще разговаряме със всеки министър по това, което предлагаме за бюджета за 2018 година за съответния сектор\", допълни той.Системата на МВР е една от най-нереформираните в страната - с многохилядни структури, със съмнителна ефективност. Въпреки това, протестите на полицаите обикновено водят до компромис от правителството - което и да е то - и поредното увеличение на заплатите им. Тази година отново полицаите протестираха и заплашиха, че ще продължат с протести и през 2018 г., когато България ще поеме председателството на Съвета на ЕС. ", "date": "2017.10.08", "title": "Вдигат заплатите на полицаите през 2018 г."}
{"url": "https://offnews.bg/tenis/plovdiv-priema-machovete-ot-kupa-dejvis-666852.html", "text": "България ще е домакин на срещите от Група III от зона „Европа” на Световно отборно първенство по тенис за  Купа „Дейвис” догодина.Мачовете ще се проведат през първата седмица на месец април 2018-а на кортовете на ТК „Локомотив“ в Пловдив. От следващата година отборите ще бъдат разделени в две групи и България ще е домакин общо на осем отбора.\"Домакинството на това събитие е ново признание за БФТ като организатор на подобни престижни световни прояви“, заяви д-р Георги Крумов, зам. председател на УС на БФТенис и председател на ТК \"Локомотив\" Пловдив.„Пловдив на два пъти е бил домакин на мачове от Купа \"Дейвис\" и на два пъти от \"Фед Къп\" и обикновено нашите представители са завършвали с успех. Надяваме се да спазим традицията и нашите тенисисти да успеят да се изкачат в по-горната група.Предизвикателство за нас е, че състезанието ще се проведе през първата седмица на април и червената настилка, която смятаме, че е най-добра за нашите състезатели, трябва да бъде добре подготвена.Надяваме се и на сериозна подкрепа, каквато пловдивчани винаги са оказвали за Купа \"Дейвис\". Клубът ни е подготвен много добре и се надяваме и този път да излезем с чест от домакинството.Община Пловдив винаги ни е подкрепяла при подобни събития и се надяваме отново да е така, за да създадем перфектни условия за нашите гости\", добави д-р Георги Крумов.", "date": "2017.10.08", "title": "Пловдив приема мачовете от Купа \"Дейвис\""}
{"url": "https://offnews.bg/izvan-terena/mis-dupe-podkrepi-referenduma-v-katalunia-666859.html", "text": "Мис Дупе 2015 Сузи Кортес не остана безучастна към референдума за независимост в испанската провинция Каталуния. Бразилката е пламенен фен на местния Барселона и не пропуска възможност да подкрепи любимците си.Тя го прави задочно, като публикува снимки, на които позира по оскъдно облекло или само по екип на Барса.Госпожица Кортес е изключително развълнувана от съдбата на защитника Жерард Пике, който си навлече гнева на останалата част на Испания с публичната си подкрепа на идеята за независима Каталуния.", "date": "2017.10.08", "title": "Мис Дупе подкрепи референдума в Каталуния"}
{"url": "https://offnews.bg/drugi/sportat-v-efir-dnes-666860.html", "text": "14,30 Тенис, Турнир за мъже в Пекин (финал), Mtel sport 116,30 Футбол, Джилингам - Портсмут, Диема спорт19,00 Футбол, Полша - Черна гора, Диема спорт 219,30 Баскетбол, Тенерифе - Валенсия, Диема спорт02,00 НХЛ, НЙ Рейнджърс -Монреал, Mtel sport 2", "date": "2017.10.08", "title": "Спортът в ефир днес"}
{"url": "https://offnews.bg/kuhnia/koi-hrani-da-miem-i-koi-da-ne-miem-predi-iadene-666858.html", "text": "От деца са ни учили, че всяка храна, която ядем, трябва да бъде измита. Но малко хора знаят, че този навик понякога не само не е от полза, но е и вреден. Измиването на някои продукти води до разпространението на бактерии и редица други негативни ефекти, твърдят специалисти. AdMe.ru показва 5 храни, които трябва да мием, и 5, които не трябва да мием преди ядене.5 продукта, които не трябва да мием:- Яйцата често се третират със специална субстанция, така че микроорганизмите да не проникват в черупката. Водата унищожава този защитен слой.- Бактериите върху суровото пиле са опасни за здравето ни. Сред тях най-известната е салмонелата. Много хора си мислят, че ако този продукт се измие преди готвене, това ще помогне за решаването на проблема, но не е така. Чрез пръските на водата по месото бактериите се разнасят из мивката, остават по батерията и ръцете ни. Ако веднага се пристъпи към термична обработка, всички микроорганизми ще загинат. Според главните готвачи в света най-добре е пилето да се вари два пъти: след като месото заври, водата се сменя и варенето продължава.- Както в случая с пилето, суровото месо (говеждо, свинско, телешко, агнешко) не трябва да се мие заради бактериите. След термичната обработка местото е чисто. Полезен съвет: Преди да готвите, отстранете сока на месото и влагата от повърхността с хартиени кърпи или салфетки. След това измийте ръцете си със сапун и топла вода.- Звучи невероятно, но има хора, които мият пастата, преди да я сварят. Главните готвачи смятат тази процедура за престъпление, защото при миене продуктът губи нишесте, а благодарение на него сосът се абсорбира по-добре. Можете да измиете този продукт само след подготовка и ако правите салата или азиатски нудъли.- Ако гъбите се държат във вода или се накисват за по-дълго време, ще абсорбират голямо количество от течността. Изплакнете ги добре и ги изсушете с хартиена кърпа. Правете това само преди готвене. В противен случай продуктът ще се развали бързо.5 продукта, които трябва да мием:- Ако видите, че плодовете и зеленчуците с ядлива обвивка (ябълка, праскова, домат) са чисти и блестящи, това не означава, че не трябва да ги миете. Не използвайте сапун. По-добре е продуктът да бъде избърсан с хартиена кърпа след като ги измиете със студена вода.- Бактериите не проникват в консервата, благодарение на капака, но ще замърсят храна в нея, ако не измиете контейнера, преди да го отворите.-Без значение колко усърдно почистваме плодовете и зеленчуците с неядлива обвивка, бактериите от кората ще продължат да падат върху ядливата част. Поради това е задължително да се мият преди ядене.- Измивайте орехите винаги, дори и да са обелени. Не се знае къде са съхранявани и как са били транспортирани. Освен това миенето ще ви помогне да се отървете от фитиновата киселина, която се съдържа в суровите ядки. С нейна помощ растението е защитено от вредители, но може да навреди на здравето на човека.- Сушените плодове се считат за едни от най-мръсните. Особено тези, които се продават на грамаж. Но дори и ако сте си ги купили в пакет, трябва да ги измиете и дори да ги накиснете в продължение на няколко часа.", "date": "2017.10.08", "title": "Кои храни да мием и кои да не мием преди ядене"}
{"url": "https://offnews.bg/obshtestvo/nov-protest-v-zashtita-na-bolnitcata-vav-vratca-666865.html", "text": "Протестите с искане за запазване на болницата във Враца продължават.Днес отново граждани блокираха ключов булевард, за да изразят несъгласието си с възможния фалит на най-голямото лечебно заведение на Северозапада.Там заплатите са забавени с месеци - последният превод е на 40% от заплатите за месец юли.Врачани се страхуват, че ако болницата им бъде закрита и се наложи спешно пътуване до Монтана или София, животът на пациента може да бъде загубен.\"Докато не бъде ясно заявено какво е решението, докато не се вземат конкретни мерки, протестите продължават, защото тези хора не могат да живеят с 200 лева на месец, дадени на две части. Моите уважения, ако някой може, нека опита да го направи\", каза синдикалният лидер д-р Емил Младенов пред БНР.", "date": "2017.10.08", "title": "Нов протест в защита на болницата във Враца"}
{"url": "https://offnews.bg/drugi/razkriha-falshifikatcia-v-dzhakpot-za-milioni-666880.html", "text": "Огромен скандал гръмна при тегленето на числата за джакпот, носещ 4,5 милиона паунда. Гафът лъсна по ирландската телевизия в  събота вечер.При играта Lotto Plus 1 си появи чудна червена топка. Тя беше с числата 38. Но! В средата се виждаше и числото 33.Социалните мрежи буквално прегряха от подозрения на играчите. \"Това е фалшифициране с цел прибиране на джакпота\", гласеше най-мекото съобщение.От лотарията се видяха в чудо.  По-късно говорител уточни, че става въпрос за отражение на светлината за стотна, което е довело до зрителна илюзия.Подобни подозрения има навсякъде по света, включително и в България. Най-сериозното у нас беше през 2009 година. В две поредни тегления на играта \"6 от 42\" на спортния тотализатор се паднаха еднакви числа.Министърът на спорта по това време Свилен Нейков нареди проверка. Интересното е, че първия път нито един не беше познал шестте числа. Във втория имаше 18 печеливши.Тотото излезе със становище, че всичко е редовно. А големият брой печалби се обяснява, че доста играчи залагат отново числата, донесли късмет в предния тираж.Иво Тонев, тогава шеф на тотото и Левски, пък извади статистика, че подобно нещо се е случвало някога и в Израел.", "date": "2017.10.08", "title": "Разкриха фалшификация в джакпот за милиони"}
{"url": "https://offnews.bg/zimni/biatlonisti-trenirat-na-grobishte-666855.html", "text": "Странно място за провеждане на тренировките си през лятото намериха състезателите по биатлон и ски бягане от руския град Перм.Те се готвят по алеите на местното гробище, тъй като в града им няма по-подходящо място за упражняване на ски ролери.Трасето преминава и покрай сградата на недостроен крематориум, което допълва жизнерадостта на картинката.\"Проблемът е в асфалта. Ако е груб, може да се получат травми. В парковете е крайно неподходящ, а в Перм не е предвидено да има трасе за ски ролери. Затова гробищните алеи са подходящи\", споделя един от младите спортисти.В министерството на спорта на Перм са запознати с проблема, но няма средства за възстановяване на трасета и затова предложиха на спортистите да тренират в съседни градове или да продължат със заниманията си на гробищата.", "date": "2017.10.08", "title": "Биатлонисти тренират на гробище"}
{"url": "https://offnews.bg/sviat/katalunia-niama-da-e-nezavisima-obeshta-rahoj-stotitci-hiliadi-demon-666861.html", "text": "Испанското правителство няма да допусне едностранно обявяване на независимост от властите в Каталуния, обяви министър-председателят Мариано Рахой в интервю за вестник \"Ел Паис\". Той предупреди, че испанското правителство ще отнеме автономията на областта и че Мадрид ще поема контрола над нея, ако това е необходимо.Той отхвърли възможността за посредничество за разрешаване на кризата, както и за провеждането на предсрочни избори в резултат на референдума в Каталуния от 1 октомври. Тогава 90% от гласувалите казаха \"да\" на отделянето от Испания. В допитването участваха 43%, то бе бойкотирано от противниците на независима Каталуния.Мариано Рахой Снимка: ЕПАВ събота десетки хиляди хора излязоха по улиците на Мадрид и поискаха единството на Испания.Подобна демонстрация срещу отцепването на Каталуния започна в Барселона в отговор на спорния референдум от миналата седмица.Организацията Каталунско гражданско общество, която свика демонстрацията под надслов: \"Достатъчно! Нека се върнем към разума\", написа в \"Туитър\" към обяд, малко преди началото му: \"Нека ние, мълчаливото мнозинство, направим така, че гласовете ни да бъдат чути\".Още от сутринта хора, загърнати в испански и каталунски знамена, скандираха: \"Всички сме каталунци\", \"Само една нация\" и \"Пучдемон в затвора\".Около 950 000 души участват в шествието според организаторите, предават ДПА и АФП. Според полицията те не са били повече от 350 000.Преди началото на шествието стотици се събраха пред местната централа на Гражданската гвардия - военната полиция на Испания, за да изкажат подкрепата си към тази структура, която бе обвинена в упражняване на насилие срещу сепаратистите.В демонстрацията, включваща шествие от площад \"Уркинаона\" до гара \"Франка\", се включиха и хора, пристигнали с автобус или влак от други части на Испания.Нобеловият лауреат за литература Марио Варгас Льоса и бившият председател на Европейския парламент Жозеп Борел, каталунски социалист, ще изнесат речи пред събралото се множество.\"Днес ще сложим край на отцепничеството\", заяви пред журналисти министърката на здравеопазването Долорс Монсерат. \"Днес ще е исторически ден\", каза Монсерат, която е каталунка и взе участие в протеста.Според социологическо проучване, публикувано от консервативния вестник \"Расон\", 79,4 процента от испанците и 58,9 процента от каталунците са против обявяването на независимост.Днешният протест бе подкрепен от управляващата Народна партия и в последната минута получи подкрепа от опозиционната Испанска социалистическа работническа партия.", "date": "2017.10.08", "title": "Каталуния няма да е независима, обеща Рахой. Стотици хиляди демонстранти искат единство по улиците на Барселона"}
{"url": "https://offnews.bg/psihologia/kakvo-si-misliat-mazhete-kogato-se-vliubiat-v-zhenata-na-zhivota-si-666850.html", "text": "Много жени се чудят каква е перфектната половинка за един мъж, а някои прибягват дори до пластични операции, за да се доближат до мечтания според тях образ на жената в мъжките очи. Дали мъжете гледат само външността, или търсят нещо повече пита AdMe.ru и представя отговорите на мъжете на въпроса „Какво ви накара да се влюбите в жена си?”:- Когато я видях за първи път, не я погледнах като другите жени. Всяка мисъл за нея ме накара да се усмихвам.- След като разбрах, че се чувствам щастлив, когато прекарвам време с нея, осъзнах, че тя е смисълът на живота ми.- Тя се засмя на моята глупава шега и прочетете моите несполучливи стихове и никога не каза нещо лошо за тях.- Мислех, че целият ми живот е провал. Нямах късмет с родителите, с момичетата. Не харесвах как изглеждам. Но това лято, абсолютно случайно, срещнах момичето на мечтите си. Всичко беше идеално: външен вид, хобита, начин на мислене, два пъти по-млада от мен и преживяваше почти всичко за първи път с мен. И това е толкова мощна мотивация, че само за 30 дни успях да реша всички проблеми в живота си.- Винаги съм искал да разбера как е минал денят й. И ако имаше проблем, се притеснявах повече от нея. Тогава осъзнах, че тя е жената на моя живот.- Каквото и да ми се случва, винаги мисля за нея и искам да й го споделя.- Наскоро излязохме с моя колега и той ми каза: \"Виж каква несимпатична жена”. В този момент видях, че жена ми идва към мен и ми се усмихва. Втурнах се към нея. И тя бе толкова сладка, пленителна. Прегърнах я. По-красива на света от нея няма. Колегата ми така се засрами, че дълго време ми се извиняваше. - Когато я целунах за първи път, осъзнах, че вече не искам да целувам никоя друга.- Разбрах, че тя е \"жената\", когато почти я загубих. Страдах не само психически, но и физически.- Тя обича живота и преследва мечтите си, но винаги намира време да ми се обади, да ме изслуша и подкрепи.", "date": "2017.10.08", "title": "Какво си мислят мъжете, когато се влюбят в жената на живота си"}
{"url": "https://offnews.bg/futbol/levski-tcska-sofia-shte-mozhe-da-se-gleda-v-tcial-sviat-666838.html", "text": "Цял свят ще може да гледа голямото дерби на българската Първа лига между отборите на Левски и ЦСКА-София, пише \"Тема Спорт\". Сблъсъкът е на 21 октомври (събота) от 16:00 часа.За първи път двубой №1 по зрителски интерес у нас ще се излъчва в чужбина. Това ще стане посредством телевизионната интернет платформа laola1.tv.Тя е базирана в Австрия и според запознати наскоро е придобила права за излъчване на мачовете от Първа професионална лига. Това е интернет телевизия, която е достъпна и за мобилни устройства - смартфони и таблети.Laola1.tv излъчва испанската Примера дисисион за територията на Австрия и Германия. Тя предава още Шампионската лига, Първа и Втора Бундеслига на Германия и Австрия, шампионатите на Гърция, Украйна и Словения, които се излъчват на принципа на Първа лига. Някои от събитията са платени, а други се пускат свободно.Досега чужда компания не е имала права за родното първенство.", "date": "2017.10.08", "title": "Левски - ЦСКА-София ще може да се гледа в цял свят"}
{"url": "https://offnews.bg/112/ekshan-vav-varnensko-selo-sled-gonka-politcaj-prostrelia-begletc-v-za-666879.html", "text": "Полицай простреля младеж във варненско село след гонка, съобщи полицията.Инцидентът станал към 11 ч. на входа на село Генерал Колево, където полицай подал сигнал \"Стоп\" с палка, за спиране и проверка към водача на \"Опел Астра\".Шофьорът не спрял и започнала гонитба с полицейския микробус \"Фиат Ивеко\", който включил светлините и сирените. Преследването продължило през цялото село, а в края му \"Опел\"-ът катастрофирал, като се блъснал в служебния микробус на Областната дирекция на МВР във Варна.След това шофьорът беглец бил изведен от колата. Това бил неправоспособният 19-годишен А.М. от шуменското село Пет могили. Двамата му спътници побягнали, а полицаите им извикали да спрат, но това не се случило.При стрелбата един от младежите, на 17 години, е получил рана в седалищния мускул. Настанен е в болница, няма опасност за живота му.Продължават действията по издирване на избягалия.За случая е уведомен прокурор при Районна прокуратура – Девня, както и следовател при Окръжна следствена служба – Варна, по случая се води проверка.", "date": "2017.10.08", "title": "Екшън във варненско село: След гонка полицай простреля беглец в задните части"}
{"url": "https://offnews.bg/sviat/uraganat-nejt-dostigna-sasht-s-vetrove-sas-skorost-145-km-ch-666836.html", "text": "Ураганът Нейт достигна до крайбрежието на САЩ по Мексиканския залив, съобщи тази нощ Националният център за ураганите.Ураганът от първа категория с ветрове до 145 км/час е навлязла в устието на река Мисисипи.\"Окото\" на бурята е близо но Нови Орлеан.Има съобщения за тропически бури или силни ветрове по крайбрежието на залива в щатите Луизиана, Мисисипи, Алабама и Флорида, предадоха осведомителните агенции, цитирани от БТА.", "date": "2017.10.08", "title": "Ураганът Нейт достигна САЩ с ветрове със скорост 145 км/ч"}
{"url": "https://offnews.bg/sviat/arestuvaha-rapara-nelly-za-iznasilvane-666839.html", "text": "Известният американски рапър Nelly беше арестуван за изнасилване.Жена твърди, че е изнасилена в автобуса на рапъра по време на турне в щата Вашингтон, съобщава TMZ, цитирано от БГНЕС. Жената е посочила именно рапъра като своя насилник. Nelly е арестуван, а малко по-късно е освободен под гаранция. Адвокатът на рапъра обяви изданието, че обвинението срещу него е изфабрикувано, а мотивът за него е алчност и отмъстителност. \"Извършеното от нас предварително разследване ясно показа, че обвинението не заслужава никакво доверие, а мотив за предявяването му е алчност и отмъстителност\", заяви юристът. ", "date": "2017.10.08", "title": "Арестуваха рапъра Nelly за изнасилване"}
{"url": "https://offnews.bg/politika/izbirat-kmet-v-10-selishta-v-stranata-666755.html", "text": "Частични избори за кмет ще се проведат в 10 селища в страната. Кметове ще си избират в шуменското село Цани Гинчево, айтоското Чукарка, руенското Скалак, врачанските Нивянин и Ракево, плевенското Сухаче, варненските Попович и Генерал Киселово, както и във Вълчи дол и Трън.Пет партии участват в изборите в Трън - ГЕРБ, БСП, “Нова сила”, “Воля” и “Атака”. В изборите участват и два инициативни комитета - “Да за Трънско” и \"Заедно за доброто на Трънско\".Кметът на Трън Станислав Николов подаде оставка на 29 май, като изтъкна лични причини за решението си. Решението му обаче дойде след скандала за инцидента, при който Николов блъсна с джипа си 6-годишно дете. ГЕРБ подкрепи Цветислава Димитрова Цветкова на изборите. Арлин Антонов беше номиниран от \"Нова сила\", \"Да, За Трънско\" издигна Станислава Алексиева, а \"Заедно за доброто на Трънско\" - Божидар Страхилов.Най-известен сред кандидатите в национален мащаб е Арлин Антонов. Той е бил директор на Националната служба за сигурност, кандидат за вицепрезидент на Жорж Ганчев и депутат от Пазарджик в 38-ото Народно събрание от парламентарната група на ОНС, както и общински съветник в Пазарджик.Двама кандидати ще се борят за кметския пост във Вълчи дол - Георги Тронков, издигнат от ГЕРБ, и Людмила Петкова - издигната от Инициативен комитет и подкрепена от БСП.", "date": "2017.10.08", "title": "Избират кмет в 10 селища в страната"}
{"url": "https://offnews.bg/obshtestvo/oranzhev-kod-zaradi-silen-dazhd-i-viatar-v-6-oblasti-666835.html", "text": "Оранжев код заради силен дъжд и вятър е обявен за 6 области на страната, съобщи Националният институт по метеорология и хидрология (НИМХ) към БАН.Кодът е в сила за областите Русе, Разград, Шумен, Варна, Силистра и Добрич.Жълт код е обявен за областите Плевен, Ловеч, Габрово, Велико Търново, Търговище, Благоевград, Пазарджик, Смолян, Пловдив, Кърджали, Хасково, Стара Загора, Сливен, Ямбол и Бургас.Днес от запад валежите ще започнат да спират, а облачността да се разкъсва. Най-късно, към края на деня, ще спре валежът в североизточните райони от страната.Ще духа умерен и силен северозападен вятър. Максимални температури между 11° и 16°, в североизточните райони по-ниски, в София около 11°.Атмосферното налягане ще бъде малко по-ниско от средното за месеца (949 hPa). През деня ще се задържи почти без промяна.В планините ще духа силен и бурен северозападен вятър. Снеговалежите от запад ще спират, а облачността над масивите от Западна България ще се разкъса. Максималната температура на височина 1200 метра ще е около 7°, на 2000 метра - около 1°.Над Черноморието ще бъде предимно облачно с валежи, главно по северното крайбрежие. Ще духа силен северозападен вятър. Максимални температури на въздуха 13°-15°. Температурата на морската вода е 18°-19°. Вълнението на морето ще бъде 3-4 бала, но през деня ще отслабва.", "date": "2017.10.08", "title": "Оранжев код заради силен дъжд и вятър в 6 области"}
{"url": "https://offnews.bg/futbol/kristiano-ronaldo-pishe-istoria-podgoni-pushkash-po-golove-666840.html", "text": "Звездата на Португалия Кристиано Роналдо беше решаващата фигура за своя тим, който снощи цяло първо полувреме не успя да разпечата вратата на аутсайдера Андора.Влизайки от скамейката, Кристиано отбеляза първия гол за успеха с 2:0, който запази шансовете на европейския шампион за директно класиране на Мондиал 2018. Така Роналдо вече има 79 попадения за страната си и излезе на трето място по този показател за всички времена в своеобразната световна ранглиста.Лидер е иранската легенда Али Даеи със 109 гола, следван от унгареца Ференц Пушкаш с 84. Роналдо вече дели третата позиция със замбиеца Годфри Читалу. Четвърти е Хюсеин Саид от Ирак със 78 гола, а пети е Краля на футбола Пеле със своите 77 попадения за Бразилия.В същото време Роналдо изравни полския нападател Роберт Левандовски и двамата вече имат по 15 гола от началото на квалификациите. Това също е рекордно постижение в историята.Във вторник Португалия приема Швейцария в решителен мач за първото място в групата. При победа португалците ще се класират директно, а Швейцария отива на баражите.", "date": "2017.10.08", "title": "Кристиано Роналдо пише история, подгони Пушкаш по голове"}
{"url": "https://offnews.bg/futbol/kosta-rika-se-klasira-na-svetovnoto-666843.html", "text": "Коста Рика стана 13-ият сигурен участник на световното първенство по футбол в Русия догодина.Това стана факт, след като костариканците завършиха 1:1 с Хондурас у дома в изключително драматичен мач в зона Конкакаф.Гостите водеха до 95-ата минута, когато Кендал Уостон спаси тима си от загуба, а спечелената точка се оказа достатъчна за водения от Оскар Рамирес тим да си гарантира участието на Мондиал 2018.Коста Рика ще участва на световно за пети път в историята си. Другият сигурен участник за Мондиал 2018 от зона Конкакаф е Мексико. Три тима имат шанс да спечелят последната директна квота. Това са отборите на САЩ, Панама и Хондурас. Четвъртият в крайното класиране играе бараж.Останалите сигурни участници са отборите на Русия като домакин, Белгия, Бразилия, Мексико, Иран, Япония, Южна Корея, Саудитска Арабия, Нигерия, Испания, Германия и Англия.", "date": "2017.10.08", "title": "Коста Рика се класира на световното"}
{"url": "https://offnews.bg/obshtestvo/prohodite-petrohan-i-troian-karnare-sa-zatvoreni-za-dvizhenie-666837.html", "text": "Проходите \"Петрохан\" и \"Троян - Кърнаре\" са затворени за движение заради огромни паднали дървета след снега, който наваля там.Десетки шофьори са били блокирани на \"Петрохан\" и не са били подготвени за обстановката въпреки предупрежденията на синоптиците, съобщиха от АПИ пред БНТ. \"Петрохан\" ще остане затворен за неопределено време. Обходният маршрут е през Искърското дефиле.От АПИ съветват шофьорите да карат внимателно и със съобразена скорост.", "date": "2017.10.08", "title": "Проходите Петрохан и Троян - Кърнаре са затворени за движение"}
{"url": "https://offnews.bg/politika/mustafa-bekir-ot-dps-e-noviat-kmet-na-selo-skalak-666881.html", "text": "Единственият кандидат за кмет на село Скалак, община Руен - Мустафа Мехмед Бекир от ДПС, бе избран с 218 гласа.Изборният ден е приключил в 20 ч.Избирателната активност е 42.58%. От 512-те имащи право на глас са се възползвали 218 души.Изборите бяха проведени след смъртта на досегашния кмет - Осман Смаил Мехмед.", "date": "2017.10.08", "title": "Мустафа Бекир от ДПС е новият кмет на село Скалак"}
{"url": "https://offnews.bg/medii/zhurnalisti-izlizat-na-protest-sreshtu-ultimatumite-i-natiska-666841.html", "text": "Журналисти излизат на протест срещу ултиматумите и натиска. Протестът е организиран от Асоциация на европейските журналисти - България в 9 часа на 11 октомври. Протестът е организиран, след като депутатът от ГЕРБ Антон Тодоров и вицепремиерът Валери Симеонов заплашиха журналиста Виктор Николаев в ефир, а след това Симеонов постави ултиматум, като поиска извинение от bTV, Нова телевизия, БНТ и БНРв рамките на 24 часа, като заплаши в противен случай със съд за клевета.\"В навечерието на българското председателство на ЕС медиите в страната получиха ултиматум. Той им бе изпратен Пресслужбата на Министерски съвет. Ултиматуми се връчват преди обявяване на война. В случая това се прави от най-високата инстанция, представляваща изпълнителната власт. Изпратеното по този начин не може да бъде приемано за лично мнение на Валери Симеонов, а е официална позиция на държавата, която открито застава срещу най-големите медии в страната. Подобен акт е без прецедент в българската история. В нито един период правителството не си е позволявало да дава ултиматуми на медиите в България\", обявиха организаторите на протеста.\"Освен от изпълнителната, война срещу медиите очевидно се води и от законодателната власт. Доказателство е фактът, че не бе снето доверието от депутата Антон Тодоров и той продължава да бъде част от най-голямата парламентарна група, тази на управляващата партия ГЕРБ\", допълниха те.\"Не приемаме ултиматуми! Не на войната срещу медиите! Не ни е страх, че столовете ни ще останат празни и няма да се поддадем на натиска да задаваме празни, удобни въпроси\", обявиха организаторите.\"Елате да покажем, че в България има медии и журналисти, които не приемат да бъдат мачкани. Елате да защитим правото да задаваме въпроси и да изискваме отговори от онези, чиито заплати плащаме! Носете си столове, които да подредим пред сградата на Министерски съвет - за да покажем, че не ни е страх, че столовете ни ще останат празни, а политиците са онези, които трябва да се страхуват от нас\", призоваха те.", "date": "2017.10.08", "title": "Журналисти излизат на протест срещу ултиматумите и натиска"}
{"url": "https://offnews.bg/politika/dzhambazki-ne-e-mnogo-umno-simeonov-da-obiaviava-vojna-na-mediite-666842.html", "text": "Не е много умно да се обявява война на медиите, аз бих избрал други изразни средства, заяви зам.-председателят на ВМРО и евродепутат Ангел Джамбазки в коментар на ултиматума на вицепремиера Валери Симеонов към четири медии. Симеонов даде 24 часа на bTV, Нова телевизия, БНТ и БНР даму се извинят, като в противен случай заплаши да ги съди, тъй като според него е обект на клеветническа кампания. \"Така е преценил, така е направил, аз бих избрал други изразни средства. Симеонов е водач на партия, която е част от нашата коалиция, така че ситуацията за нас е деликатна и се въздържам от коментар\", допълни Джамбазки пред bTV.На въпрос дали Патриотите ще загубят от войната с медиите Джамбазки посочи, че тази война не е негова и носи отговорност само за ВМРО. \"Времето ще покаже какво ще се случи\", посочи той.", "date": "2017.10.08", "title": "Джамбазки: Не е много умно Симеонов да обявява война на медиите"}
{"url": "https://offnews.bg/sviat/pusnaha-na-svoboda-shofiora-blasnal-peshehodtci-v-london-666866.html", "text": "Лондонската полиция е освободила шофьора, който вчера блъсна пешеходци в британската столица, предадоха информационните агенции.47-годишният мъж се вряза в хора и рани 11 души край Музея по естествена история в Кенсингтън, припомня БТА. 9 от ранените са в болници, включително и самият шофьор.Сред тях няма сериозно ранен, посочват от Скотланд Ярд.Срещу водача не са повдигнати обвинения, не се съобщават и подробности за него, отбелязва АП.Властите определят инцидента като пътно-транспортно произшествие, а не като атентат.Разследването продължава, отбеляза полицията.", "date": "2017.10.08", "title": "Пуснаха на свобода шофьора, блъснал пешеходци в Лондон"}
{"url": "https://offnews.bg/politika/doncheva-gerb-podhozhdat-hashlashki-kam-vlastta-666856.html", "text": "В третия си мандат ГЕРБ подхожда хъшлашки и самомнително, от позицията на хора, на които няма начин нещата да не им станат. Това заяви пред Нова телевизия лидерът на Движение 21 Татяна Дончева. Тя коментира обвиненията за шуробаджанашки назначения и посочи, че това е проблем на ГЕРБ, който не е факт от сега, но е добре, че има чуваемост. Властта не е, за да си набутате децата в най-атрактивните бордове на директори, от което те нищо не разбират и реално нищо няма да работят, освен да се подписват на ведомост, заяви Дончева, като допълни, че народът нарича това дебелоочие. \"След като те набутаха един счетоводител на детска градина да управлява АЕЦ Козлодуй - какво си говорим. След като са набутали дансаджии да управляват топлоцентрали - тук има преплетени милиционери, служби и партийни активисти, захлебени са всички, захлебени са със сделки, затова се разчита, че ще мълчат\", коментира Дончева.Тя подчерта, че хора се допускат и до постове на министри, без да са експерти.По думите ѝ, за разлика от ГЕРБ, БСП от началото на 90-те години не е монополист на кадровия потенциал.По повод скандала около номинацията на Антон Тодоров за председател на Комисията по досиетата и последвалия скандал с отпраните от него заплахи в ефир към журналиста Виктор Николаев Дончева каза, че не знае защо ГЕРБ са решили да използват Тодоров за лице. \"Пиарите на ГЕРБ и ръководителите на ГЕРБ са решили, че това трябва да бъдат новите им лица - по-малко знаещи, по-агресивни\", подчерта тя.Според нея вместо в третия си мандат ГЕРБ да са по-разумни и овладени, те се връщат във времето на ранното СДС и БСП от 90-те години, когато да се нанесе обида на събеседника е върха на политиката.\"Ако една политическа партия използва персони, които започват да дразнят масовия човек с поведението, с арогантността си, с езика си, когато се натрупат случки, които обикновения човек го вбесяват. Това винаги има последици в следващите избори\", категорична бе Дончева.Относно войната на държавата срещу \"Емко\" Дончева заподозря, че от ГЕРБ искат да откраднат за частни нужди \"Дунарит\" и всички оръжейни поръчки за следващите години, които по техните представи щели да им носят много пари.\"Става дума за 3-4 хиляди души и тяхната работа и за поръчки от 300 -400 млн. лв. може би към милиард\", коментира Дончева.", "date": "2017.10.08", "title": "Дончева: ГЕРБ подхождат хъшлашки към властта"}
