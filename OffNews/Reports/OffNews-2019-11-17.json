{"url": "https://offnews.bg/politika/kmetovete-na-peshtera-i-sozopol-uspiahme-s-podkrepata-na-kiril-dobrev-715653.html", "text": "Тези избори ми бяха трети като кандидат са кмет на Созопол. 12 години се борим в Созопол с една шайка, реализирала се последно чрез ГЕРБ. Изключителна подкрепа получихме от ръководството на партията, председателят на щаба Кирил Добрев беше 24 часа на разположение.Да ни подкрепят лично бяха и Деница Златева и Атанас Зафиров, сподели пред пленума на БСП кметът на Созопол Тихомир Янакиев.Кметът на Пещера Йордан Младенов допълни, че партията в общината е била единна и сплотена.Той изрази благодарност за оказаната от националното ръководство на БСП защита при всички случаи на натиск и провокации в изборния процес.", "date": "2019.11.17", "title": "Кметовете на Пещера и Созопол: Успяхме с подкрепата на Кирил Добрев и ръководството на БСП"}
{"url": "https://offnews.bg/gimnastika/iliana-raeva-sled-igrite-v-tokio-zapochvame-natcionalno-turne-715644.html", "text": "Голямо национално турне, на което състезателките по художествена гимнастика ще представят шоуто си \"Светът на златните момичета\", както и планове за спектакли пред българската общност по целия свят - върху това работят от родната федерация, а идеята е те да се осъществят след олимпийските игри в Токио през 2020 г.Президентът на Българската федерация по художествена гимнастика Илиана Раева очаква след най-големия спортен форум в света голяма част от момичетата от ансамбъла, както и някои от индивидуалните състезателки, да сложат край на кариерите си.\"След олимпийските игри в Токио ще стартираме едно много сериозно национално турне, защото някои ще приключат със своите състезателни кариери за огромно съжаление - по всяка вероятност голяма част от ансамбъла, може би целият, и някои от основните ни индивидуални гимнастички.То ще стартира от Ичигава, предградие на Токио. Там ще направим две продукции. След това ще отидем в Мураяма - града, в който 4 години ни посрещат, за да се готвим за олимпийски игри. Там ще направим три продукции. Ще се върнем в България и започваме едно много сериозно национално турне почти във всички градове в страната, дори там, където няма условия.Подготвили сме специална програма, с която хората да се докоснат до момичетата. Ще завършим с един наистина грандиозен, запомнящ се бенефис на тези момичета. И тогава ще започнем едно турне с тези, които се отказаха преди време и тези сега. Ще зарадваме нашите общности в света, които са огромни и искат да се докоснат и да се срещнат с нашите героини\", разкри Раева в предаването \"Тази неделя\" по bTV.В момента състезателките се готвят за 3 спектакъла - в Русе (19 ноември), в София (21 ноември) и Панагюрище (10 декември). Покани към продукцията има още от Шумен и Гоце Делчев.\"Нашият директор \"Маркетинг и реклама\" Юлия Мумджиева, каза, че иска след световното да направи една продукция в Пловдив. Там всъщност осъзнахме колко е необходима на момичетата тази среща с българската публика. Гимнастиката стана толкова трудна, атрактивна, тежка за един състезател, че техният път е много кратък.Нашите Златни момичета имат много нужда едни от други. Пътят е много кратък и единството място, където могат да ги усетят, да ги видят, да им се зарадват истински, е на Световната купа в София - едно единствено състезание, всичко друго е по телевизията. А пък спортът ни е доста специфичен - с музика, с много красиви визии и уреди, близко се доближава до изкуството.Това предполага, че могат да се направят едни незабравими срещи на художествената гимнастика и нашите почитатели, които имат нужда да виждат своите момичета. Ние имаме нужда едни от други\", заяви Раева.", "date": "2019.11.17", "title": "Илиана Раева: След Игрите в Токио започваме национално турне"}
{"url": "https://offnews.bg/ikonomika/maia-manolova-izlishakat-v-biudzheta-mozhe-da-garantira-otpadaneto-na-715662.html", "text": "„За да отпаднат напълно таксите за детски градини и ясли на всички деца у нас е нужно в бюджета за 2020 г. да бъде заложена сумата от 66 млн. лева“, обяви в своя позиция Мая Манолова по повод предложението на управляващата коалиция таксите за детски градини и ясли на социално слабите семейства да се поемат от държавата.Според Манолова отчетеният излишък за 9-месечието е около 2 млрд. лева по данни на правителството, тоест осигуряването на 66 млн. лева за децата е напълно възможно.Манолова подчерта, че не само социално слабите деца, но всички български деца в тази възраст следва да бъдат освободени от такси.„Всяко дете има право на образование, но не всеки родител може да си го позволи“, посочва тя и напомня, че голяма част от родителите не могат да плащат такси поради ниски доходи. По думите й деца, не посещавали детски заведения, след това по-лесно отпадат от училище, а инвестициите в ранно детско развитие имат най-висока възвръщаемост. „Осигуряването на таксите от бюджета би било и стимул за подобряване на раждаемостта на фона на демографската криза“, аргументира се Манолова.„Проблемът в столицата и някои от другите големи градове е в липсата на места в детските градини и ясли. За София са нужни 35 нови детски градини за чакащите 7000 деца. Това би струвало около 70 млн. лв. само в столицата“, посочва Манолова.В момента в проекта на бюджета за 2020 г., в чл. 101, са предвидени до 70 млн. лв. за изграждане и реконструкция на детски ясли, градини и училища в цялата страна, които средства очевидно няма да са достатъчни за решаване на проблема през 2020 г. „Затова смятам за справедливо предвидената в чл. 101 сума за 2020 г. от до 70 млн. лева да бъде увеличена на до 100 млн. лв.“, обосновава се още Манолова.", "date": "2019.11.17", "title": "Мая Манолова: Излишъкът в бюджета може да гарантира отпадането на таксите за детски градини и ясли"}
{"url": "https://offnews.bg/obshtestvo/kt-podkrepa-zaplashi-da-napusne-tristrankata-zaradi-bolnichnite-715657.html", "text": "КТ „Подкрепа“ се закани да напусне тристранния съвет и да започне стачка заради „Конфедерация на труда „Подкрепа“ категорично възразява срещу опитите българските работници да бъдат оставени без всякакви приходи, именно в дните, в които имат най-голяма нужда от тях. Това е тежко посегателство срещу социалните и осигурителни права“, е позицията на профсъюза за решението на коалиционния съвет на управляващите първият ден от болничния да не се плаща. Синдикатът е категоричен, че тази мярка ще принуди хората да ходят болни на работа. Според лекарите това ще накара хората да не използват болничния за остри заразни заболявания, което ще допринесе за развитието на епидемии. От погледа на управляващите се изплъзва все още съществуващата практика работодателите да спестяват разходи за заплати, като принуждават работниците си да си вземат болнични, но да продължат да ходят на работа. Това заявява КТ „Подкрепа“ на сайта си.„Стана известен един иновативен бизнес „модел„ - над 400 фирми само в София са кухи. Създадени са единствено с цел да източват фондове на НОИ. Това е главният проблем на системата и няма как да се реши с допълнително орязване на правата на работниците.“ \"Осъждаме опитите за пореден път да бъде заобиколен Националният съвет за тристранно сътрудничество, за да не се чуят въобще позициите на национално представителните синдикални организации\", се посочва още в позицията.\"Ако в тристранния съвет няма да се обсъждат базови правила, засягащи условията на труд, възнагражденията и социалната мрежа за работниците, той се превръща в място за демонстрация на лицемерие, в изпразнен от съдържание орган и досадно задължение на управляващите, докато важните решения се взимат на четири очи другаде, смятат от синдиката. Управляващите поставят под въпрос смисъла от съществуването на Националния съвет за тристранно сътрудничество въобще\", допълват от \"Подкрепа\".В 25 от всички 28 членки на ЕС бизнесът покрива поне част от обезщетенията на болните си служители, се казва в позицията. В 11 страни работодателите плащат над 30 дни болнични. Да, реформа наистина се налага, но в обратната посока - на разширяване на периода, който се покрива от бизнеса, смятат от \"Подкрепа\". Време е работодателите да поемат отговорността към собствените си служители, за да може държавният осигурителен фонд да си позволи увеличение на майчинството поне до размера на минималната работна заплата, посочват от синдиката. „В случай, че такава среща не се състои и подобно предложение бъде включено между първо и второ четене на законопроектите за държавен бюджет и бюджет на държавното обществено осигуряване, заявяваме, че имаме готовност за напускане на Националния съвет за тристранно сътрудничество и организиране на масов, национален протест на работещите български граждани„, се посочва в позицията.", "date": "2019.11.17", "title": "КТ Подкрепа заплаши да напусне тристранката заради болничните"}
{"url": "https://offnews.bg/obshtestvo/dvizhenieto-po-am-struma-mezhdu-dolna-dikania-i-diakovo-e-pusnato-715658.html", "text": "Днес бе пуснато движението по АМ \"Струма\" от пътен възел \"Долна Диканя\" до пътен възел \"Дяково\" по посака Благоевгроад, пренасочено от началото на ноември по главен път Е-79 заради ремонт на аутобана.Камионите над 12 тона обаче ще продължат да се движат по Е-79 заради ремонтите по виадукта след пожар при с. Джерман в средата на август.Подмяната на фуга на моста при с. Делян приключиха по-рано от 29 ноември, както бе предвидено. Фугата трябваше да бъде подменена изцяло, наложи се и изливане на бетон. Разходите по подмяната са за сметка на фирмата изпълнител - участъкът е в гаранционния 5-годишен срок от пускането на ЛОТ-1 на магистралата.Десеткилометровата отсечка Долно Диканя-Дяково ще облекчи значително движението по Е-79 преди Дупница, по който вече три месеца са движат ТИР-овете, автобусите и МПС над 12 тона.", "date": "2019.11.17", "title": "Движението по АМ Струма между Долна Диканя и Дяково е пуснато"}
{"url": "https://offnews.bg/obshtestvo/shofior-obarna-trabant-na-dve-gumi-prechel-mu-da-parkira-715654.html", "text": "Шофьор обърна кола, за да си освободи място за паркиране на столичната улица „Любен Каравелов”. Това заяви жител от сградата, пред която се е разиграла случката, съобщи БНТ.По думите му автомобилът е бил обърнат тази нощ, вчера е бил паркиран на четири гуми. На мястото му се е настанила синя кола, чийто собствник, по думите на свидетеля, е обърнал пречещия му трабант. Екип на полицията помогна на собственичката на трабанта да изправи колата, информираха във фейсбук групата Забелязано в София. ", "date": "2019.11.17", "title": "Шофьор обърна трабант на две гуми, пречел му да паркира"}
{"url": "https://offnews.bg/evropa/fotografat-na-bijtals-i-roling-stouns-izdahna-na-81-g-715663.html", "text": "Фотографът, прочул се със снимките си на \"Бийтълс\" и \"Ролинг стоунс\" Тери О'Нийл почина от рак на простата на 81-годишна възраст, съобщи Контактмюзик.\"С натежало сърце трябва да оповестим, че ни напусна Терънс \"Тери\" О'Нийл, Командор на Ордена на Британската империя. Тери беше забележителен човек. Всеки, който е имал късмета да го познава или да работи с него, може да свидетелства за великодушието и скромността му. Легендарните снимки на този знаков фотограф за последните 60 години завинаги ще останат запечатани в паметта, спомените и сърцата ни\", се посочва в съобщението.За последно Тери О'Нийл е виждан публично миналия октомври, когато беше удостоен с Ордена на Британската империя от принц Уилям в Бъкингамския дворец. По време на посещението си в двореца О'Нийл говори сърдечно за кралската фамилия и в частност похвали страстта към фотографията на съпругата на принц Уилям, херцогинята на Кембридж Катрин.\"Тя е много добър фотограф\", заяви легендарният Тери О'Нийл.Колкото до оказаната му чест, знаковият фотограф сподели, че тя надхвърля всичко, което е постигнал.По време на забележителната си кариера Тери О'Нийл е снимал някои от най-големите знаменитости в света - членове на британското кралско семейство, Елтън Джон, холивудските звезди Джуди Гарланд и Фей Дънауей.", "date": "2019.11.17", "title": "Фотографът на Бийтълс и Ролинг стоунс издъхна на 81 г."}
{"url": "https://offnews.bg/politika/kmetat-na-polski-trambesh-mnogo-neshta-na-izborite-se-sluchvaha-pod-p-715661.html", "text": "\"Отминалите местни избори нямат нищо общо с който и да е предишен избор. Много от нещата в тази кампания се случиха под повърхността. Никога досега не е имало толкова тежък натиск върху нас - кандидатите за кметове. В тази предизборна кампания имаше безброй много платени доноси срещу мен във Върховна касационна прокуратура, до премиера и парламента\", каза кметът на община Полски Тръмбеш и член на Националния предизборен щаб на БСП Георги Чакъров по време на заседанието на НС на БСП.Той добави, че на тези избори е имало и нещо ново - \"охранителните фирми влязоха изключително тежко на терен\". \"Имаше дни, в които по няколко черни джипа с брутално и плашещо изглеждащи младежи ходеха из кварталите и плашеха хората и това ставаше с наблюдението на полицията. В изборния ден моят опонент се возеше в техните коли, ходеха по селата и секциите и пряко участваха в изборния ден. Това ставаше отново със знанието на полицията и се случваше в държавата, управлявана от Бойко Борисов, който по моето мнение не се превръща в държавник\", заяви Чакъров.Кметът коментира, че тези избори са били много по-различни от предишните и всеки един, който успя да се пребори, заслужава поздравления. Кметът на Полски Тръмбеш заяви, че за съжаление изборите са се превърнали в технология, а не в политика. \"Има изключително много път, който трябва да извървим, и да върнем доверието на хората. От нас зависи дали ще го направим\", категоричен бе Георги Чакъров.\"Категорично подкрепям отчета на Националния предизборен щаб, но съм категорично несъгласен с така наречения алтернативен доклад. В него има много неща, които са неточни и неверни. Той показва, че когато умеем да боравим с цифрите, винаги можем да направим доклада така- че да ни е удобен\", обясни кметът на Полски Тръмбеш. Според него в област Велико Търново като абсолютни гласове печели ГЕРБ, но в 6 от 10 общини БСП печели и има свои общински кметове.\"С болка искам да кажа, че видях този алтернативен доклад още преди няколко дни в една агенция, която е доста услужлива за някои другари и крайно критична към националното ръководство. Даже преди малко прочетох, че тази агенция отново цитира нашия предишен лидер, който казва, че за загубата е виновно националното ръководство. Той казва, че сме пропилели три избора и четири години. Не знам за вас, но ние в Полски Тръмбеш не ги пропиляхме, а ги спечелихме. Ако повечето от вас наистина го бяха направили, нямаше да сме в ситуация да спорим дали сме ги изгубили или не\", заяви Георги Чакъров. Той бе категоричен, че резултатите не бива да се използват за разчистване на сметки. \"Не бива да продължаваме по този път, защото той води към пропастта. Това не е полезно нито за нас, нито за нашите членове и симпатизанти\", заключи Чакъров.", "date": "2019.11.17", "title": "Кметът на Полски Тръмбеш: Много неща на изборите се случваха под повърхността"}
{"url": "https://offnews.bg/bojni/nash-boetc-stapi-na-evropejskia-vrah-v-kikboksa-715645.html", "text": "Българският боец Димитър Пенчев завоюва Европейския пояс на WAKO Pro в категория до 66,800 кг.Това се случи на галавечер в испанския град Памплона, организирана от единствената призната кикбокс организация от IOC (международния олимпийски комитет) и от GAISF (Глобална асоциация на международните спортни федерации) WAKO, чрез нейното професионално направление WAKO PRO.Поканата бе директно отправена от Президента на сръбската федерация по кикбокс Сърджан Бугарчич, който е и технически директор на WAKO PRO към Председателя на Българска конфедерация по кикбокс и муай тай Галин Димов.Противник на нашия шампион бе испанеца Андони Иглесиас, който е бивш Европейски шампион в по-леката категория 64,500кг. и в момента атакува категорията на Пенчев до 66,800кг.В ъгъла на нашия състезател като секундант бе неговият баща Камен Пенчев, който е главен треньор на СК \"Скорпион\" гр. Плевен и бивш Световен шампион по кикбокс в стил лоу кик.Мачът започна доста равностойно като и двамата състезатели си размениха по няколко точни удара. Във втория и в четвъртия рунд Митко направи нокдаун на противника си и обърна мача в своя полза. До края на срещата той определяше темпото на двубоя и не допусна никакви грешки.Напълно засллужено след последния гонг със съдийско решение неговата ръка бе вдигната за победител.Председателят на родната федерация също не скри своята радост на връх рождения си ден. Ето какво заяви:\"Много съм щастлив, че точно в този момент Митко подари на цяла България тази страхотна и заслужена победа. Той го заслужава след като несправедливо бе отрязан на Световното първенство в Сараево. Момчето е истински талант и безспорен фаворит в тази категория и стил. Познавам него и целият екип от СК \"Скорпион\" гр. Плевен, които през годините са се утвърдили като една от най-коравите школи по кикбокс. Специфичният им стил на игра се познава и е тяхна запазена марка по цял свят. Поздравявам и неговия личен треньор и баща - Световният шампион по кикбокс Камен Пенчев\".", "date": "2019.11.17", "title": "Наш боец стъпи на европейския връх в кикбокса"}
{"url": "https://offnews.bg/politika/kaloian-pargov-zlobata-i-omrazata-shte-ni-pogubiat-715666.html", "text": "\"Злобата и омразата ще ни погубят\", предупреди другарите си лидерът на БСП-София Калоян Паргов по време на пленума на Националния съвет на социалистическата партия. Той беше категоричен, че ако този процес се задълбочи, ще убие 128-годишната партия. Според него единствената рецепта за отблъскване на общата опасност е съгласието.\"От нас струи злоба и омраза и това много ме притеснява. Омраза и злоба по хоризонтала, по вертикала, отляво, отдясно, отгоре, отдолу. Злоба и омраза навсякъде. Ние си говорим с омраза един към друг. Това е огромният проблем! Не е проблем, че има критика на критичната критичност. Подходът, онова, което показваме в комуникацията помежду си като другари, е проблем. И на това се основава бъдещето ни. Онова, което ни предстои в следващите години. Не говоря за идните 6 месеца, защото моят хоризонт не е цикълът отчет и избори. Трябва да мислим в малко по-далечна перспектива\".Калоян Паргов посочи, че термините от Ленинските съботници като \"чистки\", \"разчистване\" и \"прочистване\" са крайни и не подхождат на реториката на БСП. \"Гневът ражда омраза, а съгласието се храни с любов, заяви лидерът на БСП - София. - Мога да продължа с една латинска сентенция, която гласи: \"Където е съгласието, там е победата\". Това е в основата на пътя, който ни предстои да извървим заедно. Но най-напред трябва да си отговорим на три въпроса - какво да правим, как и с кого. Последният въпрос е за съюзниците ни\".Лидерът на БСП - София добави, че всеки в партията носи своята отговорност за резултатите от изборите, без значение от коя страна на барикадата стои. \"За да има добри резултати, трябва да се работи. Извън емоцията, която все още ни държи от местните избори, трябва да разсъждаваме и да анализираме от гледна точка на следващия вот, който е парламентарен. Тогава ще трябва да капитализираме политически този резултат, който постигнахме сега на местния\", каза Паргов.Калоян Паргов изказа мнение, че постигнатите резултати от изборите в София са недостатъчни. \"Можеше и още. По принцип съм максималист. Искам обаче да благодаря за огромния труд, който положиха всички в градската организация през последните две години. Благодаря и на някои от членовете на националното ръководство, защото ги помолих за помощ и я получих. Благодаря и на Сергей Станишев за помощта, която оказа чрез кмета на Будапеща. Мога много да говоря за кампанията. Както винаги, не липсваха и удари под кръста. И преди, и по време, а и след кампанията. Но това сигурно е нормално за нашата партия\", допълни той.Лидерът на БСП-София благодари и на организациите на партията в Кюстендилска област за постигнатите резултати. За тях той отговаря като член на Изпълнителното бюро на Националния съвет на БСП. \"Техният принос за общия резултат на общинските съветници е с 1300 гласа и с 3300 - за кметовете. Запазихме присъствието си и в четирите общини Невестино, Трекляно, Бобов дол и Бобошево, за малко не успяхме да спечелим кметското място в Дупница... Това са резултатите, изводите ги правим сега и ще продължим. Нека обаче след този пленум да излезем малко по-единни и да има съгласие между нас. Искам да подчертая, че говоря за съгласие, а не за съглашателство\".", "date": "2019.11.17", "title": "Калоян Паргов: Злобата и омразата ще ни погубят"}
{"url": "https://offnews.bg/politika/kornelia-ninova-iskaha-mi-ostavkata-po-koridorite-ne-v-zalata-715665.html", "text": "\"Искаха моята оставка пред журналистите, вътре в залата, където заседаваше пленумът, нямаше дискусия по този въпрос\", каза лидерът на БСП Корнелия Нинова в отговор та твърдението, че такова искане е отправено от 50 души. Според Нинова това се случва за пореден път.\"Почти седем часа продължи дискусията. Още не е приключила. Продължаваме с бюджета за 2020 г. Хубава дискусия, с различни мнения, с различни предложения и с конкретни решения накрая с гласуване. Националният съвет прие доклада на Националния предизборен щаб и Изпълнителното бюро за резултатите от местните избори, която е добро, но недостатъчно представяне“, подчерта тя.От думите й стана ясно, че е имало различни предложения и алтернативен доклад за изборите. „Това решение беше отхвърлено. С 86 на 20 гласа взехме тези решения“, обясни Нинова.Все пак пленумът е приел решение за започване на процес на нови избори в партията и това вероятно ще се случи през април преди конгреса на БСП. Структурите по места трябва да започнат анализа за своя резултат.\"Да старитираме отчетно-изборната кампания от 1 декември, която да приключи през май догодина, а през април преди конгреса да имаме пряк избор на председател. В отчетно-изборната кампания да се отчете изтеклия мандат, анализа на резултатите и да се номинират от структурите по места кандидатури. Ще имаме нови общински председатели, нови областни председатели, предложения за делегати на конгреса, номинации за председател с пряк избор и т.н. Започваме този процес на нови избори в партията. Ние го наричаме цикъл - отчет и избори\", подчерта Нинова.Лидерът на БСП съобщи, че на върха на партията има различия, но не и разцепление. „Категорично не приемам аргумента за разцепление и разединение в партията. Обясних на другарите си защо. Щях да го приема и страшно да се разтревожа, ако зад тези 50 подписа, макар че се оказаха 21, ако зад тях стояха 21 или 50 партийни организации. Това щеше да е катастрофа на партията. Ако зад това писмо стоят 50 общински организации, това е тежко. В нито една от организициите не е приемано такова решение, не е обсъджан такъв доклад\" каза Нинова.Според нея недоволните са изразили личното си мнение, \"защото нито вие, нито аз съм партията\". ", "date": "2019.11.17", "title": "Корнелия Нинова: Искаха ми оставката по коридорите, не в залата"}
{"url": "https://offnews.bg/izvan-terena/italianskite-natcionali-podkrepiha-venetcia-715652.html", "text": "Италианските футболни национали подкрепиха жителите на Венеция. Градът страда от опустошително наводнение, най-голямото от половин век насам.След мача от евроквалификациите срещу Босна и Херцеговина играчите на \"скуадра адзура\" и шефовете на федерацията посетиха Венеция, за да дадат кураж на местните жители.Футболисти и шефове обуха високи гумени ботуши и се разходиха по централния площад, а хората ги приветстваха.Италия си осигури класиране на Евро 2020 предсрочно, като върви без грешка в квалификациите. В последния си мач без никакво значение \"адзурите\" посрещат Армения в Палермо.", "date": "2019.11.17", "title": "Италианските национали подкрепиха Венеция"}
{"url": "https://offnews.bg/tenis/stanaha-iasni-finalistite-v-london-715627.html", "text": "Доминик Тийм - Стефанос Циципас ще се борят за титлата на финалите на АТП в Лондон днес.Това стана факт, след като Тийм победи миналогодишния шампион Александър Зверев със 7:5, 6:3 във втория полуфинал от надпреварата. В по-ранния полуфинал Стефанос Циципас победи Роджър Федерер с 6:3, 6:4.По пътя си към финала австриецът записа победи над Новак Джокович и Роджър Федерер в груповата фаза на надпреварата и продължи с добрата си игра в лондонската зала О2 Арена и срещу Зверев, за да стигне до чист успех след час и 34 минути игра.\"Реализирах една моя голяма мечта. Това е един от най-добрите турнири през годината, един от най-престижните и аз ще имам шанса да играя във финала. Чувството е неописуемо. Да победя миналогодишния шампион, един невероятен тенисист, това е голямо постижение и аз съм много щастлив“, коментира Тийм след успеха.До момента Тийм води в мачовете между двамата с 4-2. Финалът започва в 20:00 часа българско време тази вечер.", "date": "2019.11.17", "title": "Станаха ясни финалистите в Лондон"}
{"url": "https://offnews.bg/futbol/portugalia-se-klasira-na-evro-2020-715664.html", "text": "Отборът на Португалия стана поредният тим, който си осигури класиране на Евро 2020.Кристиано Роналдо и компания надвиха Люксембург с 2:0 и си осигуриха второто място в група В, като събраха 17 точки актив и са недостижими. От същата група виза за еврофиналите си осигури и отборът на Украйна.В 39-ата минута Бруно Фернандеш се възползва от чудесен извеждащ пас на Бернардо Силва и откри резултата в полза на иберийците.Вторият гол в мача падна в 86-ата минута, когато Бернардо Силва центрира към Диого Жота, чийто удар рикошира в противниковия вратар, а Кристиано Роналдо от голлинията добута топката в мрежата. Това беше гол №99 за Роналдо с екипа на националния отбор, като звездата на \"мореплавателите\" е на 10 попадения от абсолютния рекорд на иранеца Али Даеи по попадения с националната фланелка.В другия мач от групата Сърбия завърши 2:2 у дома срещу Украйна и ще играе на баражите за класиране, като е сред потенциалните съперници на България през март.", "date": "2019.11.17", "title": "Португалия се класира на Евро 2020"}
{"url": "https://offnews.bg/ikonomika/bsp-nastoiava-minimalnata-zaplata-da-e-650-lv-a-dds-za-lekarstvata-d-715667.html", "text": "Освобождаване от данък върху доходите от труд до навършване на 26 години, необлагаем минимум 500 лв. за всяко дете ненавършило 18 г., диференцирани ставки по ДДС, намаляване ставките на ДДС на лекарствата на 9% и намаляване ставките на ДДС на месото, млякото, яйцата и хляба на 5%.Това включва алтернативният бюджет за 2020 г. на БСП, реши пленумът на партията.Заложено е още максимален осигурителен доход от 3900 лв., минимална работна заплата – 650 лв., и минимална добавка за нощен труд – 35% от надницата за 1 час. Сред предложенията са осъвременяване от 380 на 430 лева на базата за определяне размера на основното месечно възнаграждение за най-ниската длъжност на служителите в сектор „Сигурност“ и преизчисляване на старите пенсии със средния осигурителен доход за 2016 г.Предложенията си БСП ще направи между първо и второ четене на държавния бюджет. Фокусът е насочен към дълбоки реформи в три сектора: публични финанси; социален сектор; здравеопазване.  ", "date": "2019.11.17", "title": "БСП настоява минималната заплата да е 650 лв., а ДДС за лекарствата да стане 9%"}
{"url": "https://offnews.bg/bojni/kobrata-dade-iznenadvashta-prognoza-za-revansha-mezhdu-dzhoshua-i-ruis-715648.html", "text": "Звездата ни в тежката категория на професионалния бокс Кубрат Пулев даде прогнозата си за предстоящия реванш между Антъни Джошуа и Анди Руис младши пред американския сайт BoxingScene.com.Той ще се проведе на 7 декември в Саудитска Арабия и от изхода му зависи кой ще е съперник на Пулев за титлата като претендент №1 във версия IBF. Ако никой от двамата не желае да защитава поясите срещу Кубрат, тази титла се овакантява.\"Относно мача Руис - Джошуа, виждам отново победа на мексиканеца, ако е тренирал достатъчно здраво и не е мързелувал по време на лагера си - каза Пулев. - Мисля си, че той ще победи пак. Нямам обаче идея как върви подготовката му, за него нещата се промениха доста.Той е популярен сега, виждам доста снимки почти ежедневно, скъпи коли и други неща около него. Много сериозно медийно внимание. Ако остане фокусиран и изцяло се съсредоточи в бокса и в мача, ще спечели.Няма да е никак лесно, защото Джоуша ще гледа различно на реванша, но един сериозен Анди Руис ще го бие за втори път. Джошуа ще има друга стратегия и се е поучил от грешките си, в това съм сигурен. Подцени много първата им среща.\"", "date": "2019.11.17", "title": "Кобрата даде изненадваща прогноза за реванша между Джошуа и Руис"}
{"url": "https://offnews.bg/sviat/9-ubiti-i-deset-raneni-sled-ruski-voennovazdushen-udar-v-idlib-715655.html", "text": "Девет души са убити и над 10 са ранени след удар на руските военновъздушни сили в сирийската провинция Идлиб, която попада в буферната зона, съобщи „Дейли сабах“.Според данни на Сирийската въздушна обсерватория военните самолети ударили селата Бсакла, Урайнибах, както и още две селища в северозападната провинцията. През последния месец жертвите в жилищните райони са 75, включително 13 деца, сочи сочи статистиката на „Белите каски“.Местна неправителствена организация твърди, че режимът на Башар Асад и Русия са прогонили близо 40 000 души в буферната зона на Идлид. ", "date": "2019.11.17", "title": "9 убити и десет ранени след руски военновъздушен удар в Идлиб"}
{"url": "https://offnews.bg/politika/pasi-borisov-da-poiska-ot-tramp-da-postroi-trump-tower-u-nas-da-mu-p-715633.html", "text": "Можем да поискаме от Тръмп засилено сътрудничество в авиокосмическата област, специално в НАСА. Това заяви бившият външен министър Соломон Паси пред bTV във връзка с предстоящата визита на премиера Бойко Борисов в Белия дом на 25 ноември. Той подчерта, че тази визита е в отговор на покупката на Ф-16. По думите му така американският президент Доналд Тръмп заявява благодарността си за покупката на самолетите. Соломон Паси отбеляза, че ако той е бил премиер, щял да предложи на Тръмп да изпрати един български космонавт до Луната. Може да се поиска от Тръмп да построи Trump Tower в България или пък едно голф игрище - в Малко Търново, Смолян или Видин, дори на Перелик, подчерта Паси.Toй изтъкна още, че като киноартист можем също така да предложим на Тръмп да дойде да снима в Бояна филм, който да се бори да спечели Оскар.Ние път можем да предложим на Тръмп да му продадем остров Белене и АЕЦ \"Белене\" - на острова може да се базира противовъздушна отбрана на САЩ, каза още Паси.  Протоколът е нещо като котката - няма значение дали е бяла или черна, важното е да лови мишки. Нека видим с какви мишки ще се върне Борисов от Белия дом, коментира бившият външенминистър нетрадиционния начин, по който премиерът ни  напредъка на строителните дейности за изграждането на междусистемната газова връзка Гърция-България. ", "date": "2019.11.17", "title": "Паси: Борисов да поиска от Тръмп да построи Trump Tower у нас, да му продаде остров Белене"}
{"url": "https://offnews.bg/futbol/levski-podobriava-dogovora-na-stanislav-ivanov-715634.html", "text": "Нов подобрен договор ще получи от ръководството младата звезда на Левски Станислав Иванов.В момента той е обвързан със \"сините\" до края на юни 2021 година, припомня \"Тема Спорт\". Стаси е най-бързо прогресиращият играч на клуба за този сезон, утвърди се в стартовия състав, а освен това е и основна фигура в младежкия национален отбор.Обяснимо е след последните му добри изяви и със синия, и с националния екип той да предизвика интерес от европейски клубове. Такива информации вече се появиха, както и спекулации за ухажване от Лудогорец.Скоро не се очертава някой да измести Станислав Иванов от титулярното място в Левски. Привлеченият от Септември Здравко Димитров рядко получава шанс, а дошлият от Хекен футболист Насиру Мохамед е абсолютна загадка, въпреки че бе купен за около 300 хиляди евро. \"Сините\" вече се чудят как да го върнат обратно.При преговорите на Левски със Станислав Иванов освен удължаване на договора и по-висока заплата ще бъде обърнато внимание и на момента с откупващата клауза. Смята се, че тя ще е над 1 милион евро.", "date": "2019.11.17", "title": "Левски подобрява договора на Станислав Иванов"}
{"url": "https://offnews.bg/futbol/uvolniha-trenior-sled-pobeda-s-27-0-715635.html", "text": "В Италия беше уволнен треньор след победа на неговия отбор с 27:0. Наставникът на юношеския Инвиктасауро Ричини се прости с работата си след гръмкия успех над Марина Калчо за \"показано неуважение към съперника\".Президентът на Инвиктасауро Паоло Брогели аргументира подробно решението си.\"Бяхме зашеметени като чухме какъв резултат е постигнат. Дълбоко съжаляваме за случилото се и поднавяме извинение. Това е несъвместимо с ценностите на юношеския футбол.Съперникът трябва да се уважава, а този резултат не показва такова отношение. Като президент поднасям искрените си извинения пред Марина Калчо.Решението за уволнението на треньора беше взето единодушно. Нашите треньори трябва не просто да учат децата на футбол, а и да ги възпитават на ценности. Това не го видяхме днес\", коментира босът.", "date": "2019.11.17", "title": "Уволниха треньор след победа с 27:0"}
{"url": "https://offnews.bg/futbol/16-otbora-veche-si-osiguriha-klasirane-na-evro-2020-715631.html", "text": "С изиграването на снощните мачове от евроквалификациите станаха ясни общо 16 отбора, които ще участват на Евро 2020. Вчера към 12-те известни до този момент се присъединиха и съставите на Германия, Холандия, Хърватия и Австрия.В група С Германия разби Беларус с 4:0 като домакин с два гола на Тони Кроос и по един на Матис Гинтер и Леон Горецка, докато Холандия не допусна поражение при гостуването си на Северна Ирландия и двубоят завърши при нулево равенство.По този начин Бундестимът се класира за финалите на Европейско първенство за рекорден 13-ти пореден път, докато „оранжевите“ се завръщат на голям форум за първи път от Мондиал 2014 в Бразилия.В група Е Хърватия победи Словакия с 3:1 у дома, с което си осигури място на финалите на Евро 2020. В другия мач от групата Уелс взе гостуването си на Азербайджан с 2:0 и вече държи съдбата си в свои ръце, като трябва да победи Унгария като домакин в последния си мач, за да завърши на второ място в групата.В група G Австрия се присъедини към Полша на финалите на Евро 2020, след като победи Северна Македония с 2:1 във Виена. Давид Алаба и Щефан Лайнер вкараха головете за домакините, докато Влатко Стояновски се разписа за балканския тим в 93-та минута.Всички известни до този момент участници на Евро 2020:Русия, Белгия, Италия, Полша, Испания, Украйна, Турция, Франция, Англия, Чехия, Швеция, Финландия, Австрия, Германия, Холандия, Хърватия.", "date": "2019.11.17", "title": "16 отбора вече си осигуриха класиране на Евро 2020"}
{"url": "https://offnews.bg/politika/stanishev-ostavkite-ne-sa-naj-vazhnoto-a-zashto-horata-ne-ni-pripozn-715639.html", "text": "Пленумът на БСП започна, на  присъстват кметове от партията и общински съветници.Проектът на дневен ред предвижда заместник-председателят на БСП и председател на Националния предизборен щаб на партията Кирил Добрев да представи политически анализ и оценка на резултатите от местните избори. На вниманието на Пленума проф. Румен Гечев ще представи алтернативните политики на БСП в бюджет 2020 г. В него основният фокус е върху дълбоки реформи в три сектора: публични финанси, социална политика и здравеопазване.Членовете на Националния съвет ще вземат решение за провеждане на пълен цикъл отчети и избори в БСП. Това се налага, тъй като изтича мандатът на 49-тия конгрес на БСП. Неговото първо заседание се проведе на 7 и 8 май 2016 г., а по устав най-висшият форум на партията се избира за срок от четири години. Това се отнася и за мандата на Национален съвет и председател на партията.След промените в Устава обаче конгресът няма да е органът, който избира председателя, а той ще се избира пряко от членовете на БСП. Сергей Станишев: Оставките не са най-важнотоТрябва да се види дали има желание за осмисляне на грешките и за промяна, която да помогне да се спечелят следващите избори, коментира президентът на ПЕС Сергей Станишев преди началото на форума. Големият въпрос е защо БСП губи избори трета поредна година. ГЕРБ ерозира, въпреки това българите не припознават БСП като алтернатива, каза той. Ако сега пак да заметем нещата под килима, не ни очаква добра перспектива за следващите парламентарни избори, предупреди той. БСП оцеля в прехода, защото се социалдемократизира, стана модерна и приемлива за българите, а сега губи основни свои характеристики в резултат на политиката на ръководството, допълни Станишев. ", "date": "2019.11.17", "title": "Станишев: Оставките не са най-важното, а защо хората не ни припознават като алтернатива"}
{"url": "https://offnews.bg/sviat/protesti-v-praga-sreshtu-vlastta-30-g-sled-studentskite-svalili-kom-715628.html", "text": "30 години от студентските протести, които сложиха началото на Нежната революция и доведоха до падането на комунистическия режим в бивша Чехословакия, отбелязват днес в Чехия и Словакия. В Прага са планирани серия възпоменателни събития. Планиран е и разговор между премиерите от Вишеградската четворка. Към тържествената среща ще се присъединят още директорите на Националните музеи в Прага и Братислава, както и председателят на германския Бундестаг - Волфганг Шойбле, съобщи БНТ. Основното събитие ще бъде възстановка на студентския марш от ноември 89-та година. Тогава в столицата на Чехословакия е организирана демонстрация по случай Международния ден на студента, прераснала бързо в антиправителствен протест, при който са ранени и пострадали стотици. Студентите обявиха безсрочна стачка. Към тях се присъединиха и много граждани, между които и писателят Вацлав Хавел. Няколко дни по-късно беше създадена първата опозиционна партия в страната „Граждански форум”.В Чехия годишнината се отбелязва на срещу премиера Андрей Бабиш. Антиправителствена демонстрация е планиран днес и в словашката столица Братислава.", "date": "2019.11.17", "title": "Протести в Прага срещу властта, 30 г. след студентските, свалили комунистическия режим"}
{"url": "https://offnews.bg/ikonomika/dnsk-prekrati-litcenzite-na-6-firmi-za-stroitelen-nadzor-715630.html", "text": "Дирекцията за национален строителен контрол прекрати удостоверенията на 6 фирми за строителен надзор, съобщи ДНСК. Мярката е във връзка с влезли в сила три наказателни постановления за срок от две години, с които са наложени имуществени санкции на санкционираните юридически лица. С проекта на Закон за изменение и допълнение на Закона за устройство на територията е предвидено , така и от Централно управление. За целта РДНСК ще извършват служебни проверки на комплексния доклад, съдържащ оценка за съответствие на инвестиционните проекти с основните изисквания към строежите. Освен това се предвижда служебните проверки на ДНСК да обхванат всички издадени разрешения за строеж, с изключение на издадените от министъра на регионалното развитие и благоустройството. За периода януари – септември тази година ДНСК е наложила имуществени санкции на фирми за строителен надзор в размер на близо 300 000 лв. и глоби на физически лица за още над 10 000 лв. За сравнение – за същия период на 2018 г. от ДНСК са наложени имуществени санкции на лица упражняващи строителен надзор в размер на близо 215 000 лв. и глоби на физически лица за над 5 000 лв. Направени са 4341 проверки на фирми, извършващи контрол при строителството на строежи от първа до трета категория. За установени нарушения са съставени 61 акта по ЗАНН, по които са издадени наказателни постановления и 4 заповеди за спиране на строежи. От началото на годината до сега ДНСК е извършила", "date": "2019.11.17", "title": "ДНСК прекрати лицензите на 6 фирми за строителен надзор"}
{"url": "https://offnews.bg/sviat/tri-detca-mazh-i-zhena-ubiti-v-san-diego-715638.html", "text": "Мъж, жена и три деца са убити при стрелба в Сан Диего.  Според местната полиция в събота сутрин е получено обаждане на спешния телефон 911, но в слушалката се чувал само разгорещен спор. Последвало второ обаждане от съседи, които съобщили за стрелба. Пристигналият на място екип открил труповете на 3-годишно дете, мъж и жена. Пострадали и други две деца, на 5 и 9 години, които починали по-късно в болницата. 11-годишно дете също е ранено и е оперирано по спешност. Местни медии съобщават, че в къщата, където е станала стрелбата, живеела жената с 4-те деца. Полицията разследва и версията, че вероятно именно мъжът е избил семейството, след което се самоубил. ", "date": "2019.11.17", "title": "Три деца, мъж и жена убити в Сан Диего"}
{"url": "https://offnews.bg/futbol/hero-goni-shestima-ot-beroe-715642.html", "text": "Треньорът на Берое Димитър Димитров ще развърти сериозно метлата през зимата, твърди „Котаспорт\". Специалистът ще покаже вратата на шестима играчи, от чиито изяви не е доволен и не влизат в плановете му за пролетта. На дузпата са Георги Ангелов, Виктор Генев, Петко Цанков, Юлиян Ненов и двама от легионерите - Яя Меледже и Вандерсон.Херо вече се оглежда за нови попълнения, а в контролата с Ботев (Гълъбово) взеха участие и чужденци, които са на проби. Един от тях дори вкара гол. „Зелените\" обаче не пожелаха да разкрият името му или поне инициалите му.В същото време стана ясно, че клубът може да си осигури прилични средства за селекцията от продажбата на един от халфовете си. Изявите на Ибрахима Конте не са останали незабелязани и в чужбина. Интерес към него проявяват два отбора - германският Аугсбург и Волфсбергер от Австрия.Гвинеецът може да излезе доста тънко за техните стандарти, ако се възползват от опцията да платят откупната му клауза. По този начин от Берое си тръгнаха Охене и Педро Еуженио, но после се върнаха обратно.", "date": "2019.11.17", "title": "Херо гони шестима от Берое"}
{"url": "https://offnews.bg/112/vazrasten-mototcikletist-zagina-tovaren-bus-go-udaril-otzad-kraj-liub-715647.html", "text": "Немски гражданин с мотоциклет загина при катастрофа на пътя между селата Лозен и Малко градище в община Любимец, съобщиха от КАТ - Хасково. Инцидентът със 74-годишния моторист е станал в 17,30 часа вчера.  Товарен бус е застигнал по пътя движещия се по посока село Малко градище мотоциклет. Към него е имало прикачено нерегистрирано ремарке. Последвал е удар отзад, при което водачът на мотора е починал на място. Шофьорът на буса на възраст 56-години е дал отрицателна проба за алкохол. Образувано е досъдебно производство.Междувременно днес в 4 града в област Хасково имаше по програма служби в памет на загиналите на Световният ден за възпоменание на жертвите при пътнотранспортни произшествия, съобщи БТА.  Панихиди се отслужиха в Хасково, Харманли, Ивайловград и Симеоновград. В Симеоновград отбелязват деня с поднасяне на венци и цветя пред мемориала \"Шестте великденски ангела\" и награждаване на победителите в конкурса за рисунка \"Не на войната по пътищата\".", "date": "2019.11.17", "title": "Възрастен мотоциклетист загина, товарен бус го ударил отзад край Любимец"}
{"url": "https://offnews.bg/drugi/kralev-i-ganev-nagradiha-fehtovachi-715643.html", "text": "Министърът на младежта и спорта Красен Кралев и вицепрезидентът на Българската федерация по волейбол Любо Ганев наградиха призьорите от единадесетия международен турнир по фехтовка \"Сабята на Етрополски\". В състезанието, което е част от Европейската купа, взеха участие юноши и девойки до 14 години, както и кадети и кадетки. Надпреварата се провежда от 15 до 17 ноември в зала \"Асикс Арена\".Спортният министър връчи златния медал на Тодор Стойчев от фехтовална академия \"Етрополски\", който триумфира в надпреварата при кадетите.Сабльорът ни, който е под ръководството на треньора Ивайло Воденов, победи петима състезатели, представители на силната школа на САЩ, а на финала се наложи с 15:9 над Кирк Чайевски (САЩ). С бронзовите медали си тръгнаха Колби Харли (САЩ) и Олександр Кушков (САЩ).В отборната надпревара при кадетките тимът на България се класира на 14 място.Калина Атанасова спечели бронзов медал в надпреварата при момичетата до 14 години.В неделя \"Сабята на Етрополски\" продължава с отборната надпревара при кадетите и индивидуалните боеве на кадетките.Тази година, в турнира вземат участие повече от 500 състезатели от 28 държави, като нашата страна ще бъде представена от 70 фехтовача. Организатори на състезанието са Българска федерация по фехтовка, Фехтовална академия \"Васил Етрополски\" и фехтовален клуб \"Свечников\", а патрон е спортният министър.На официалното награждаване присъства и Запрян Ванчев, директор на академията-организатор \"Васил Етрополски\".", "date": "2019.11.17", "title": "Кралев и Ганев наградиха фехтовачи"}
{"url": "https://offnews.bg/sviat/luiziana-preizbra-za-gubernator-demokrat-vapreki-usiliata-na-tramp-715636.html", "text": "Американският щат Луизиана преизбра за губернатор демократа Джон Бел Едуардс.Така бе нанесен удар на републиканския президент Доналд Тръмп, положил големи усилия в подкрепа за републиканския кандидат за поста, бизнесмена Еди Риспоун, предаде Франс прес, цитирана от БТА. Луизиана е консервативен щат в южната част на САЩ. Там през 2016 г. на президентските избори Тръмп спечели с 20 процентни пункта преднина. Сега президентът пътува на три пъти до щата, за да подкрепи Риспоун.Той получи 48,7% от гласовете, а досегашният губернатор Джон Бел Едуардс получи 51,3 на сто. ", "date": "2019.11.17", "title": "Луизиана преизбра за губернатор демократ, въпреки усилията на Тръмп"}
{"url": "https://offnews.bg/politika/kiril-dobrev-vhodat-na-bsp-za-mestnata-vlast-e-prez-oblastnite-gradov-715641.html", "text": "Входът на БСП за местната власт е през областните градове.Това е един от изводите, който отбеляза зам.-председателят на БСП Кирил Добрев по време на днешното заседанието на Националния съвет на партията. Като председател на Националния предизборен щаб той направи анализ и оценка на изминалите местни избори.Според отчета за кметовете на Коалиция „БСП за България” са гласували над 650 хиляди български граждани, което е с близо 100 хиляди повече в сравнение с 2015 година. БСП спечели изборите на |-ви тур в 35 общини, яви се на балотаж в 57, от които спечели – 24, както и 4-те областни града – Благоевград, Перник, Разград и Русе. В градовете с районно деление левицата се яви на балотаж в 4 варненски, 2 пловдивски и 10 района на столицата, като от тях спечели софийските \"Изгрев\" и \"Младост\". През 2015-та година БСП е била на балотаж в 3 софийски и 2 варненски района, но няма спечелен нито един.За първи път от 1995 г. се слага край на тенденцията БСП да получава по-ниски резултати на местни избори в сравнение с всеки предходен - това се посочва в един от изводите на доклада, представен от Добрев. \"ГЕРБ и ДПС, в комбинация с икономически субекти, успяват буквално да превземат малките общини с население до 10 хиляди човека. И ако БСП в началото на прехода беше партия, която печелеше именно селата и малките общини, входът днес на БСП в местната власт е през големите общини и областни центрове, където зависимостта на хората е по-малка и те гласуват свободно\" - подчерта Кирил Добрев. Той допълни, че симбиозата между ГЕРБ и ДПС при буквалното разпределяне на малките и средни общини, скоро ще обезсмисли местните избори.\"Тук е ролята и мястото на БСП – заедно с хората да спрем този начин на печелене на избори, защото се страхувам, че след 4 години от избори няма да има смисъл. Ако не пресечем тази тенденция, не само ние като партия, но и като общество, се опасявам, че следващият път общините, попаднали чрез схеми между партията на управляващите и ДПС, ще бъдат повече\" - подчерта зам.-председателят на БСП.В своя доклад Добрев посочи още, че през последните 3 години се забелязва положителна тенденция, която касае младите хора и желанието им да се идентифицират с левицата. \"Тези избори бяха показателни за това – имахме доста кметове под 35 години, а в листите ни се наблюдава сериозно подмладяване. И то реално. Защото младите, новите - вече са общински съветници, а не пълнеж в листите”, допълни Кирил Добрев и даде примери с Нови Пазар, Хасково, Дряново и други общини.", "date": "2019.11.17", "title": "Кирил Добрев: Входът на БСП за местната власт е през областните градове"}
{"url": "https://offnews.bg/sviat/valni-nad-5-metra-i-moshtna-buria-v-harvatia-715649.html", "text": "Силна буря се разрази в крайбрежието на Хърватия. Ураганният вятър събори дървета, има повредени коли, изпочупени покриви и витрини. Нанесени са щети по заведения. Най-тежко са пострадали градовете на остров Истрия, където са наводнени улици и приземни етажи. Синоптиците предупреждават, че се очаква вълните да надхвърлят 5 метра.За цялото крайбрежие е обявен червен код заради бурята. ", "date": "2019.11.17", "title": "Вълни над 5 метра и мощна буря в Хърватия"}
{"url": "https://offnews.bg/sviat/avstralietc-opital-da-predpazi-ot-pozhar-niva-s-kanabis-gasiha-plamat-715640.html", "text": "Австралиец е обвинен в умишлено причиняване на пожар, с който се опитал да предпази плантацията си от канабис, предаде БТА.51-годишният мъж запалил огън, за да спрат пламналите храсти пожар в съседство с насажденията с трева, но загубил контрол над стихията в Ибър в Нов Южен Уелс. Пожарът унищожил 10 000 хектара, гасенето продължило три дни. Властите смятат, че пиромани са отговорни за повечето от пожарите в Нов Южен Уелс и в съседния Куинсланд и призовават местните жители за информация за залавянето на извършителите. Днес в тези два щата продължават да бушуват 130 пожара.", "date": "2019.11.17", "title": "Австралиец опитал да предпази от пожар нива с канабис, гасиха пламъците 3 дни"}
{"url": "https://offnews.bg/obshtestvo/sedmoklasnik-kara-kola-v-nova-zagora-roditelite-mu-v-chuzhbina-715646.html", "text": "14-годишен зад волана на лек автомобиб в Нова Загора установи проверка на КАТ. Малолетният водач взел колата на родителите си, които били в чужбина. Лекият автомобил стоял паркиран пред къщата им без регистрационни номера. Момчето успяло да сложи табелите и тръгнало към бензиностанция, за да зареди, съобщи бТВ. За него се грижели баба му и дядо му. Съседите защитават ученика, но споделят, че често го виждат с колата. Според директора на училището, в което учи, случаят не е първи. По случая е образувано досъдебно производство.", "date": "2019.11.17", "title": "Седмокласник кара кола в Нова Загора, родителите му в чужбина"}
{"url": "https://offnews.bg/sviat/dva-samoleta-vav-frankfurt-se-sblaskaha-niama-raneni-715637.html", "text": "Два самолета са се сблъскали днес на летището във Франкфурт, няма да пострадали, съобщи ДПА, цитирана от БТА. Инцидентът е станал, когато самолет на авиокомпания \"Къриън еър\" се е ударил в самолет на \"Еър Намибия\" след приземяване. Ранени няма, защото единият от самолетите се е движел с ниска скорост.И по двете машини обаче има нанесени щети. ", "date": "2019.11.17", "title": "Два самолета във Франкфурт се сблъскаха, няма ранени"}
{"url": "https://offnews.bg/tenis/iulia-stamatova-specheli-titla-v-gartcia-715656.html", "text": "Българската тенисистка Юлия Стаматова спечели титлата по двойки турнира в Хераклион (Гърция) с награден фонд 15 000 долара.Във финалната среща Стаматова и партньорката й Ани Амирахян от Армения победиха вторите поставени Оана Гаврила от Румъния и Ноелиа Себелос от Боливия с 6:1, 4:6, 10:7 за 81 минути игра.Това е втора за титла за Юлия от турнири по двойки за тази година и общо 11-а в кариерата в състезанията под егидата на ITF.В същото време Димитър Кузманов достигна до финала на турнира в Анталия с награден фонд 15 хиляди долара.Втората ракета на България бе категоричен срещу Мирчеа-Александру Жекан на полуфиналите и го отстрани с 6:2,6:2, като по този начин записа четвърти пореден успех без загубен сет.Съперник на българина във финала ще бъде топ поставения Херман Казанова от Аржентина.", "date": "2019.11.17", "title": "Юлия Стаматова спечели титла в Гърция"}
{"url": "https://offnews.bg/obshtestvo/i-pleven-i-lovech-sa-obrecheni-na-voden-rezhim-715669.html", "text": "Плевен и Ловеч са застрашени от пълно безводие, , съобщи бТВ.Официално причината за това е липсата на валежи от юли, водосборите са в критичната си точка, а това затруднява снабдяването към областните центрове и към близо 20 селища.В Плевен жителите са на режим от месец, като вода няма през нощта. На същия хал са и десет села, на които помагат и помпени станции.В системата на Черни Осъм се вливат едва 300 литра вода в секунда. Вода се губи при течовете по остарялата водопреносна мрежа.„Да се направи водохващане от водите на река Черни Осъм и по този начин да се реши въпросът в Троян, Ловеч и Плевен\", предлага кметът на Плевен Георг Спартански. Според него няколко десетилетия само се говори и нищо не се прави. Засега в Ловеч режимът на водата е временно отменен. ", "date": "2019.11.17", "title": "И Плевен и Ловеч са обречени на воден режим"}
{"url": "https://offnews.bg/obshtestvo/oblachno-i-maglivo-no-toplo-za-noemvri-715606.html", "text": "Облачно и мъгливо ще е времето днес, повече слънце ще има в планините. Максималните ще са между 13 и 18 градуса, според прогнозата на НИМХ. Над планините ще преобладава слънчево време с висока облачност. Преди обяд на места в подножията ще е мъгливо. Ще духа слаб до умерен юг-югоизточен вятър. Максимална температура на 1200 метра около 13, а на 2000 метра – около 7 градуса.Край морето облаците ще се разкъсат след обяд, на брега и сред вълните от 2-3 бала термометрите ще се качат най-много до 17 градуса. В началото на следващата седмица вятърът ще се ориентира от юг-югозапад и времето ще се задържи по-топло от обичайното за сезона. Над Западна и Централна България облачността ще е значителна и на места ще превали дъжд. Температурите засега остават без съществена промяна, в края на седмицата ще паднат с още градус-два. ", "date": "2019.11.17", "title": "Облачно и мъгливо, но топло за ноември"}
{"url": "https://offnews.bg/politika/bsp-iska-pomosht-ot-pes-za-po-chestni-izbori-u-nas-715651.html", "text": "Наложително е Партията на европейските социалисти да вземе отношение по въпросите с честността на изборния процес в България. Това се казва в доклада, който беше разгледан на заседанието на НС на БСП днес. От левицата призовават партиите от политическото си семейство да инициират публична дискусия на европейско ниво по темата с участието на държавните институции като репресивни инструменти и намесата им политическия живот на страната извън техните правомощия.Това е един от начините, по който ще можем да дадем сигнал и да направим крачка в посока предотвратяване на тези порочни практики. За пореден път на избори се наблюдава намеса от страна на МВР и други държавни институции в процеса, която е в полза на управляващите. Държавата не предприема необходимите мерки и за прекратяване на корпоративния и контролиран вот, натиска върху българските граждани, особено в малките общини, където основен работодател е общинската администрация - това става ясно от доклада, представен от председателя на Националния предизборен щаб Кирил Добрев.\"Приема ли ПЕС за нормални изборните практики в България и с какво може да допринесе те да бъдат преодолени? \", попита Добрев. Той подчерта, че БСП трябва да ангажира и целия си юридически и експертен потенциал, с който да подпомогне ПГ на \"БСП за България\" при изработването на законодателни текстове, които да променят и дори спрат в зародиш практиките, които опорочават изборния процес.\"Това трябва да стане незабавно преди следващите национални избори\", допълни заместник-председателят на левицата. Социалистите обмислят организирането на редица публични дискусии в тази посока, където да бъдат поканени и представители на граждански и неправителствени организации, които следят от години изборния процес. \"650 хиляди са невалидните бюлетини. Колко трябва да станат, за да разберем, че така повече не може да се продължава? Че този начин на гласуване деформира най-много местните изборни резултати\" - попита присъстващите Кирил Добрев.\"БСП ще продължи да отстоява правото на всеки български гражданин да упражни своя вот и да бъде сигурен, че той няма да бъде манипулиран. Инициирането на дискусия по повод машинното гласуване и възможността да бъде включено в изборния процес не бива да закъснява, а даже напротив. Подобни публични разговори могат да бъдат проведени с други политически сили, които имат същите разбирания за подобен тип гласуване, както и привличането на граждански и неправителствени организации, които пряко наблюдават изборните процеси в България и могат да бъдат полезни със своята експертиза.\" - посочи още Кирил Добрев.", "date": "2019.11.17", "title": "БСП иска помощ от ПЕС за по-честни избори у нас"}
{"url": "https://offnews.bg/112/zaradi-vrazhda-mezhdu-familii-11-dushi-postradaha-v-odrin-715668.html", "text": "11 души бяха ранени при престрелка в кафене в турския град Одрин.Изстрелите по посетителите са били от писторет. Пострадалите са били откарани в болница за лечение, съобщи \"Саббах\".Очевидци разказват, че автомобил с четирима души спрял пред кафенето и започнали да стрелят по хората. Онези, които са били в близост до стрелбата са налягали по земята.Според свидетели, цитирани от „Саббах“, става въпрос за вражда между две фамилии, живеещи в квартала, където се намира и кафенето.", "date": "2019.11.17", "title": "Заради вражда между фамилии 11 души пострадаха в Одрин"}
{"url": "https://offnews.bg/obshtestvo/iskate-vashiat-biznes-da-bade-denonoshtno-dostapen-s-easybook-bg-tova-714860.html", "text": "Присъствието онлайн е задължителен елемент от маркетинг стратегията на всеки бизнес. Въпреки бурното развитие на интернет технологиите, пътят към всеки един потребител обаче остава сложен и уникален процес. От изключителна важност за успешен маркетинг е не само наличието на уеб сайт и присъствие в социалните мрежи, но и оптимизирането и скъсяването на разстоянието между бизнеса и клиентите.Клиентите, от своя страна, са все по-взискателни при формирането на избора си. За последните две години търсенията на продукти и услуги в интернет по критерии „близо до мен“ и „отворено сега“ са се увеличили с 300%. При това тези търсения са регистрирани предимно късно вечер и през почивните дни. Възможно ли е бизнесът да отговори на темпото на своите клиенти, като осигури денонощен инструмент за резервиране на услуги, без допълнителен персонал и извънредни разходи?Оказва се, че е възможно. Онлайн резервирането на услуги по всяко време на денонощието и то чрез мобилен телефон е реализирано чрез новата онлайн платформа . Клиентите избират , защото може да отговори на най-важните им търсения: не само да направят резервация по всяко време на денонощието, но и да локализират най-близката и удобна за тях услуга.Гъвкавостта на платформата предоставя едновременно гаранция за реални клиенти, чрез предварително заплащане на резервираните услуги, а същевременно и възможност за отказ и промяна на деня и/или часа на вече платената резервация. Така и двете страни имат време за реакция и оптимизиране на своето време.С регистрацията си в , търговецът започва веднага продажба на своите услуги или продукти, като продажбите му отговарят на всички изисквания на GDPR, на закона за защита на потребителите, на изискванията на НАП. Всеки търговски обект има собствен профил в платформата с всички детайли, снимки, услуги, групирани в категории, ценова листа, специалисти, актуален график за резервиране на дата и час, google интерактивна карта с локацията.Платформата позволява проследяване на графика, резервациите и плащанията в реално време. Това гарантира едновременно по-голяма продуктивност на бизнеса и все по-добра услуга за клиентите. В  клиентът може да резервира търсената услуга, избирайки предпочитан обект и служител. Плащането е удобно, сигурно и безопасно- чрез безкасовото плащане онлайн от всяка точка и по всяко време чрез ePay или банкови карти.Възможността за присъствие онлайн и директен контакт с клиентите, без влагане на значителни средства е друго важно предимство, което  предоставя на търговците. Това е възможно заради рекламата, която  предоставя на всяка регистрирана в нея фирма, и за която не се заплаща допълнително. Не само финансовата, но и технологичната страна на една онлайн рекламна стратегия често е непосилна за малкия бизнес.Намирането и интегрирането на нови клиенти с  е гарантирано именно, благодарение на интегрираността и интерактивността на платформата. Всеки търговец може без усилие да проследи историята на клиентите си, да реагира спрямо реалните им потребности, както и да оптимизира комуникацията си с тях.Мощен и ефективен инструмент за планиране на време , се развива и усъвършенства непрекъснато, така че да отговори на потребностите и на бизнеса, и на клиентите. Затова като следващата стъпка в развитието на платформата, предстои създаването на отделен модул за фрийлансъри. Така и най-малкият бизнес, и най-смелата идея може да се нареди до най-големите търговци, възползвайки се наравно с тях от най-модерните и интегрирани възможности онлайн.", "date": "2019.11.17", "title": "Искате вашият бизнес да бъде денонощно достъпен? С еasybook.bg това вече е възможно"}
{"url": "https://offnews.bg/obshtestvo/zhivotat-ne-e-rezervna-chast-kambanite-biat-za-zhertvite-na-patia-715624.html", "text": "Днес е Световният ден в памет на жертвите от пътнотранспортни произшествия. Тази година мотото е „Животът не е резервна част“. В православните храмове у нас ще бъдат отслужени заупокойни молитви за упокоение на душите на загиналите при пътни инциденти.В София панахидата ще бъде от 10.30 ч. в храм-паметник \"Св. Александър Невски\".Ще присъстват министърът на вътрешните работи Младен Маринов, представители на политическото и професионалното ръководство на МВР, Главна дирекция \"Национална полиция\", Българския червен кръст и Съюза на българските автомобилисти. От началото на годината до края на октомври броят на катастрофите със загинали или ранени е 5607, при което са загинали 517 и са ранени 7103 души. През 2018 година за същия период тежките пътнотранспортни произшествия са били 5669, с 500 загинали и 7202 ранени.", "date": "2019.11.17", "title": "Животът не е резервна част: Камбаните бият за жертвите на пътя"}
{"url": "https://offnews.bg/evropa/antipravitelstven-protest-v-praga-poiska-ostavkata-na-premiera-babish-715623.html", "text": "Най-малко 200 000 души протестираха срещу чешкото правителство в столицата Прага, предаде Би Би Си.Демонстрантите призоваха премиера Андрей Бабиш да подаде оставка по обвинения за измама. Твърди се, че той е използвал субсидии от Европейския съюз за частния си бизнес, а това бабиш отрича.Протестът се състоя в навечерието на 30-тата годишнина на Кадифената революция, която сложи край на комунистическия режим в бивша Чехословакия.Съботната демонстрация се проведе в парк Летна, който беше мястото на най-големите митинги от ноември 1989. Докато чешката полиция изчислява, че около 200 000 души са се включили в протеста, според организаторите броят им е 300 000.Множеството скандираше \"Ние сме тук\"- така, както и на протестите преди три десетилетия. Някои от ораторите са бивши дисиденти от революцията от 1989.Хората настояха до края на годината премиерът и доларов милиардер Андрей Бабиш да се откаже от своя холдинг Агрофер, считан за един от най-големите в Източна Европа, и от собствеността си върху медиите, или да подаде оставка от премиерския пост.„Ако до 31 декември премиерът не реши своя конфликт на интереси, ние сме готови от януари да започнем протести и митинги в цялата страна. Те ще бъдат масови и ще разпространят данните за ситуацията в републиката по целия свят“, заяви Микулаш Минарж, лидер на гражданското движение „Милиони мигове за демокрация“, което е организатор на проявата.Преди протеста премиерът Бабиш заяви пред журналисти, че не разбира целесъобразността на провеждането му. В петък в интервю пред онлайн-медия президентът Милош Земан определи общественото движение, организирало протеста, като недемократично.Съботната демонстрация съвпада с началото на тържествата, посветени на 30-годишнината на Кадифената революция, която събори от власт комунистическата партия. Организаторите припомниха, че съдът в Словакия, където е роден Бабиш, не е свалил обвинението срещу него за сътрудничество с комунистическите органи за държавна сигурност.Епископ Вацлав Мали, един от активните участници в събитията от ноември 1989, заяви, че целта на проявата не е да оскърби някого, а подкрепа на усилията за създаване на правова държава, каквато бе върховната цел на Кадифената революция.По време на митинга бяха включени звукови моменти от ноември 1989, в това число и част от словото на тогавашния лидер на опозицията, първи посткомунистически президент на Чехословакия, а после на Чехия – Вацлав Хавел.Сред множеството протестиращи имаше и трактори, с които бяха пристигнали фермери от различни райони на страната, за да подчертаят подкрепата на селските жители за участниците на протестната акция в Прага.След митинга започна подписка под общонационална петиция с искания към премиера, формулирани в хода на проявата. Организаторите заявиха, че смятат да обединят усилията си с лидерите на опозиционните партии и ги призоваха към единство.", "date": "2019.11.17", "title": "Антиправителствен протест в Прага поиска оставката на премиера Бабиш"}
{"url": "https://offnews.bg/politika/plenum-na-bsp-sled-vota-ostavka-pobeda-i-greshka-li-beshe-podkrepata-715625.html", "text": "Националният съвет на БСП ще заседава днес на \"Позитано\" 20, на закрития форум социалистите ще обсъждат резултатите от местния вот. Част от опозицията иска оставката на лидера Корнелия Нинова, постът й обаче реално не е застрашен. Сред противниците й са Михаил Миков и  иска смяна на върха, от \"Позитано\" 20 обаче , че част от цитираните в нея са отрекли да са я подписвали или да са давали съгласие да бъдат споменавани в нея, без да уточняват имена. Според отчета на предизборния щаб след балотажа БСП има 61 кметове на общини, сред които и на четири областни града - Русе, Перник, Разград и Благоевград, както и увеличен брой общински съветници. Според алтернативен анализ на вътрешната опозиция сега БСП има 58 кметове на общини и 1006 съветници, а преди четири години е имала 60 кметове на общини и 930 общински съветници. Напрегнат дебат на пленума се очаква и за резултатите на подкрепения от БСП независим кандидат за кмет на София Мая Манолова, която изгуби балотажа от Йорданка Фандъкова с 20 366 гласа. Към лидера на столичните социалисти има упреци защо е преговарял с десните лидери за подкрепа на Манолова и кандидатите за районни кметове на партията на втория тур на вота. \"Ръстът на подадените гласове за БСП в национален мащаб в голямата си степен се дължи на ръста в София от над 35 000 гласа спрямо 2015\", заяви в своя . \"Приносът на Софийската организация за резултата на БСП на изборите за общински съветници е безспорен и няма как да не бъде признат. Ето защо няма притеснения за оценката, която ще даде Националния съвет за работата на столичните социалисти в тази кампания\", допълни той.С Националния съвет днес на практика стартира ожесточената вътрешнопартийна битка за предстоящия конгрес - предстоят избори за местни лидери и делегати от страната за висшия форум на партията. ", "date": "2019.11.17", "title": "Пленум на БСП след вота: Оставка, победа и грешка ли беше подкрепата за Мая Манолова"}
{"url": "https://offnews.bg/112/izdirvat-mazha-napadnal-zhena-na-gazstantcia-mvr-grabezhite-se-uvel-715626.html", "text": "Продължава издирването на мъжа, който при обир в газстанция в София вчера. Сумата от над 1000 лева, отнети от служителката на станцията на булевард \"Тодор Каблешков\", са взети от портмоне и не е ясно дали са лични или служебни, съобщи БНТ.Нахлулият в газстанцията мъж е бил въоръжен с нож, след като е заплашил и порязал служителката по ръката, той е успял да задигне парите и да избяга. На място са пристигнали както частната охранителна фирма на обекта, така и полицията. Жената е без сериозни наранявания.По данни на МВР с идването на зимния сезон подобни въоръжени грабежи зачестяват.", "date": "2019.11.17", "title": "Издирват мъжа, нападнал жена на газстанция. МВР: Грабежите се увеличават през зимата"}
{"url": "https://offnews.bg/kultura/spechelete-tri-bileta-za-kontcerta-na-nanowar-of-steel-v-sofia-na-30-715485.html", "text": "Концертът на легендарните италианци от \"Nanowar of Steel\" е на 30 ноември в MixTape 5. Към тях ще се присъединят \"Контрол\"  и \"Акащи Джуджета\".ОFFNews дават възможност на трима от вас да спечелят покана за предстоящото шоу. За целта отговорете на въпроса: \"През коя година групата променя името си от Nanowar на Nanowar of Steel\"?За да участвате в играта на OFFNews, дайте своя отговор под публикацията във Фейсбук до 24 ноември.", "date": "2019.11.17", "title": "Спечелете три билета за концерта на 'Nanowar of Steel' в София на 30 ноември"}
{"url": "https://offnews.bg/obshtestvo/narichali-sv-grigorij-neokesarijski-vtori-mojsej-715561.html", "text": "Църквата почита днес св. Григорий, епископ Неокесарийски, Чудотворец. Той живял през III век, родил се в езическо семейство и до кръщението си се наричал Теодор. Когато станал юноша, за да се подготви да заеме светска служба, той заедно с брат си Атинодор отишъл в гр. Берит, където имало прочута школа за правни науки. По пътя юношата посетил Кесария (Кападокийска). По това време великият учител от Александрийската школа Ориген преподавал философия. Кесарийският епископ Фирмилиан запознал с Ориген двамата неокесарийски юноши. Това запознанство определило пътя им за цял живот.Теодор и Атинодор решили да не продължават пътя си, а да станат негови ученици. Скоро те разбрали, че мъдростта и истината са само в Христовото учение. Божествената светлина на вярата озарила техните сърца и те приели св. Кръщение, при което Теодор бил наречен Григорий. Григорий се привързал от все сърце към великия учител. Слушал го няколко години подред и в Кесария, и в Александрия, и после се върнал ревностен християнин в родната си Неокесария. Като презрял всякакви богатства и почести, Григорий временно се отдалечил в пустинята, за да може в молитва и усамотение да заякне в трудния подвиг на живота.Там стигнала до него вест, че неокесарийските християни желаят да го имат за епископ. Пълен с искрено и дълбоко смирение, той не считал себе си достоен за това и се скрил във вътрешността на пустинята. Но неокесарийските християни настоявали на своя избор. Амасийският епископ Федим, с когото те се съветвали и комуто били известни големите достойнства на избрания, пламенно молил Господа да разположи Григорий да приеме епископското звание. Най-после, горейки от ревност към общото благо, решил да го ръкоположи в негово отсъствие. Известили за това на Григорий. Той не се решил да се възпротиви на общото желание, виждайки в него проява на Божията воля. Пристигнал в Неокесария и встъпил в званието епископ ствърдото намерение да посвети всички свои сили и средства за служение Богу и на ближните. Паството му било многобройно. Неокесария била пълна с езичници, а християни имало не повече от 17 души. Но толкоз по-трудно дело предстояло на епископа. Григорий се надявал, че Господ, който го повикал на трудното служение, не ще му откаже своята помощ. Той непрестанно го молел да го опази в пътя на истината и да му помогне право да наставлява своето паство. И Господ изпълнил тая молитва. Той прославил верния си служител чрез дар на чудотворство.По молитвата на Григорий болните получавали изцерение, нечистите духове се покорявали на неговото слово, а  чудесата му били тъй многобройни, че в цялата страна го наричала втори Моисей. Започнало страшно гонение срещу християните по повеля на император Деций (249-251 г.). Григорий считал за свое задължение на всеки християнин да пази живота, докато това е възможно. Той убедил новообърнатите свои чеда да се укрият от гонителите, с отеческа любов се грижел за тяхната безопасност и сам се отдалечил от града, за да им даде пример. В убежището си той постоянно молел Бога да укрепи вярващите чрез Своята сила.Веднъж войниците, които го търсели, за да го предадат на съд, стигнали до самото място, където той се криел, обаче по Божия воля той останал невидим за тях.     ", "date": "2019.11.17", "title": "Наричали св. Григорий Неокесарийски втори Мойсей"}
{"url": "https://offnews.bg/futbol/natcionalite-po-futbol-pobediha-chehia-v-poslednia-mach-na-popeto-715670.html", "text": "Националният отбор по футбол постигна първа победа през 2019 година, след като надви с 1:0 Чехия в последния си мач от квалификациите за Евро 2020. Това чудо се случи навръх 17 ноември, една от най-паметните дати във футболната ни история заради гола на Емил Костадинов на “Парк де Пренс” срещу Франция пред 26 години, който ни класира за Мондиал 1994.Единственото попадение в срещата, която се изигра пред празни трибуни на “Васил Левски” заради наказание, беше дело на Васил Божиков в 56-та минута, който се разписа с удар с глава след пряк свободен удар. Така българският тим все пак успя да завърши на предпоследната позиция в групата, изпреварвайки единствено състава на Черна гора с актив от 6 точки.Това беше възможно най-доброто изпращане за Ивелин Попов, който изигра последния си двубой за българския национален отбор. Победата пък е първа под ръководството на новия селекционер Георги Дерменджиев, който дебютира през седмицата със загуба 0:1 срещу Парагвай в контролен мач.В другия двубой тази вечер Англия победи Косово като гост с 4:0.Крайно класиране:1. Англия 21 точки2. Чехия - 153. Косово - 114. България - 65. Черна гора - 3", "date": "2019.11.17", "title": "Националите по футбол победиха Чехия в последния мач на Попето"}
{"url": "https://offnews.bg/nashite-avtori/bedni-fenerski-zashto-ne-umria-v-barselona-715622.html", "text": "– Муци, това завист ли е? − пита ме тя с подигравателен тон. А аз още повече се газирам. Възмутен съм. Ще ви разкажа всичко. Годината е 2012-а и през май сме на международен литературен семинар в Созопол петима български автори (моя милост, Николай Петков, свещеник, Палми Ранчев, боксьор, Бистра Величкова, човек, Филип Анастасиу, също човек), от които всички, доколкото знам, са със straight ориентация. За тяхно съжаление. Налага се да ползвам такива думички, за да не ме обвинят в някакви гнусни спекулативни намерения, тоест от съображение за собствената си онлайн сигурност. Потърсете си в гуглето значението на употребения термин. От наша страна преподаватели по творческо писане са Деян Енев и Красимир Дамянов. Има и петима англоезични автори, от които като най-добри запомних Каб Тран и Дилейни Нолан, той е американец от виетнамски произход, тя от ирландски.Освен тях двамата в англоезичната група са още Гарт Грийнуел, Гарард Конли и една женица, чието име не помня, но знам, че беше много превъзбудена, когато съобщих в бегъл разговор, че жените и мъжете са различни типове шофьори. За нея сме еднакви. Няма разлики. Не се различаваме по абсолютно нищо. Полът е само в главата. Дайте ми ги тези инженери на обществото да се саморазправя с тях.Попът дойде до Созопол на стоп. А аз с колелото от Бургас. Да има чии цървули да дъвчи софийската култура, че иначе умира от скука. Слушах ги от балкона как се забавляват да коментират тазгодишните откачалки. Поне един млад модерен градски човек да бяха избрали. А те някакви православни авантюристи, застаряващи боксьори, сиромахомили. И нито един гей хей така, от кумова срама. После чакайте да се издигнете и да станете известни. Ще станете, ама друг път.Седем години по-късно от англоезичната група двама могат да се нарекат успели писатели, продавани в цял свят, публикувани в престижни медии и списания. Единият е Гарт, който разказва в шедьовъра си за гей връзката си с някакъв младеж от малцинствата, с когото се запознал в тоалетните на подлеза край НДК. Красота. Висока литература. Неотдавна The New Yorker публикува подробния разказ на Гарт от първата вечер в Созопол. Запознахме се на тая първа вечер всички участници, разхождахме се из Стария град, ако искате подробности, намерете си го и четете на английски, няма да ви издавам тайни, вече са издадени. Има и пропуски в английската версия.Аз представих събитията много по-мило в разказа „Шведите“, щото това на Гарт е обикновена последователност от действия, доклад за ЦРУ. Обаче неговото се лансира, нали. Кой съм аз, че да коментирам критериите на американско реномирано издание! Ае у лево, стой си там на село и си мълчи, братле. На себе си говоря.Каб го няма дори в гугъл. Дилейни също се брои за успяла, публикуват я, но е далече от достиженията на Гарт. Обаче никой от тях не може да се мери с успеха на Гарард Конли и неговото „Заличено момче“, историята на живота му, претворена и в Холивуд на кино с Никол Кидман в главна роля и бюджет от 11 милиона долара. Гарард спеше в съседната стая, но някак не успях да се сближа с него. Пиех си уискито с Каб. Нямаше нужда от думи с него, всичко разбирахме. Още тогава и двамата си знаехме, че успехът ще ни се изплъзва винаги, защото успехът е предназначен за други цели.Уикипедия твърди, че Гарард в момента живее в Ню Йорк със своя съпруг. Явно опитите да заличат неговата различна сексуалност се оказали неуспешни. В известен смисъл. В друг смисъл доста успешни. Наскоро идва до Бургас да представя филма. В същата зала на 30 септември, седмица преди него, и ние с Хиндо представихме новия си игрален филм по мой разказ. Получихме субсидия от Община Бургас в размер около 5 хиляди лева. Къде са 11 милиона, къде са 5 хиляди? Валутата дори няма значение. Нерде Ямбол, нерде Стамбул. Стигнаха ни, колкото да си платим бензина.– Ти май завиждаш – подхвърля ми пак жена ми и се хили. − Стига с тая завист! Вземи мерки! Обяви на всеослушание, че си таквоз… гей! И работите ще се оправят. Ще дръпнеш. Ти само за пред камерите така ще кажеш. Аз си те знам какъв си. Обаче после кариерата ти на писател ще изглежда по друг начин. Мани я таз Кидманка, измит буркан, на тебе направо Пенелопе Крус ще ти зачислят. Нали я харесваш!Като рече Пенелопе, та се сетих за един приятен филм. „Вики, Кристина, Барселона“. В края на семинара в Созопол Красимир Дамянов обяви награда за най-добър текст от българската група – една седмица в неговия хостел в Барселона. Отидохме с жена ми през октомври. Поживяхме малко в град, пълен с различни на цвят и мирис хора, красиви витрини, добро червено вино. Видяхме истински протести. Богати, пък протестират!? Шегувам се, ей... Полицаите през нощта стреляха на месо с гумени куршуми. На сутринта всичко беше чисто. И седнахме на площада да пием кафе. Сервитьорката се оказа двуметров травестит със скъсан чорапогащник и мръсни нокти. Жена ми не си докосна кафето. Никаква толерантност не проявява, направо ѝ се чудя. Стига с тоя капански манталитет, жена, викам ѝ, ама не вдява.Ех, доброто старо време. Четири години по-късно през юни на един остров в Средиземно море едни други  и  си раздадоха 4 деветки с 4 валета и пак загубиха играта. А аз почнах да наричам барселонците с пренебрежителното „паписти“, щото техните пирати върлували чак до Халкидики и грабели наред от православните манастири. Това богатство все отнякъде трябва да дойде. В дъното на всяко голямо богатство е не труд, а кражба. Има хора, които не са съгласни с мен по въпроса. Ако изборът на участници в онзи семинар беше днес, щях да видя Барселона на Куково лято. И до Созопол нямаше да припаря. На такива фоби и селтаци като мен трябва да им спрат интернета!", "date": "2019.11.17", "title": "Бедни Фенерски, защо не умря в Барселона!?"}
