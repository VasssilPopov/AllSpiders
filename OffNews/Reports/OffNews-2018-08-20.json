{"url": "https://offnews.bg/futbol/parvoto-ispansko-derbi-zavarshi-naravno-686613.html", "text": "Валенсия и Атлетико (Мадрид) завършиха 1:1 в голямото дерби от първия кръг в Ла Лига.Срещата на \"Местая\" започна с домакински натиск и пропуск на Даниел Васс още в 5-ата. Столичани не се стъписаха, а дори успяха да поведат двайсетина минути по-късно. Анхел Кореа вкара за Атлетико след хитър пас на Антоан Гризман.Малко след почивката Саул имаше прекрасен шанс да удвои преднината на гостите, но стреля неточно. Този пропуск може би решителният момент в мача, който даде криле на „прилепите” и те се вдигнаха да изравняват. Това се случи в 56-ата минута, когато Даниел Вас подаде на Родриго, а испанският национал си спря топката на гърди и със страховит шут възстанови равенството. До края на мача домакините уцелиха и греда, но все пак дербито завърши 1:1.", "date": "2018.08.20", "title": "Първото испанско дерби завърши наравно"}
{"url": "https://offnews.bg/futbol/mladezhite-igraiat-s-frantcia-iunoshite-debiutirat-v-moskva-686600.html", "text": "В следващите две седмици предстоят важни мачове за младежкия и един от юношеските национални отбори на България.На 7 септември на „Трейс Арена” в Стара Загора България (U21) посреща звездите на Франция (U21) в решителна квалификация за Евро 2019. Възпитаниците на Антони Здравков ще се изправят срещу лидера в квалификационна група 9 в среща от ключово значение. Четири мача преди края \"лъвовете\" са с актив от 8 точки, с 2 по-малко от втория Словения. Завършилият на второ място в нашата група има шанс за участие в баражите за класиране на финалната фаза на европейското. Пропуските за двубоя са на цена от 2 лв. за всички сектори на стадиона.Утре за Москва заминава юношеският национален отбор на България (U16). Момчетата на треньора Любомир Божанков са родени през 2003 г. и това ще е тяхното бойно кръщение на европейската сцена. В руската столица те ще участват на четиристранния приятелски турнир „Звезден път”, който се организира в памет на заслужилия футболист и треньор на Торпедо (Москва) и олимпийски шампион с отбора на СССР Валентин Козмич Иванов (1934 – 2011).В турнира ще участват отборите на Русия, България, Израел и Сърбия. Те ще играят всеки срещу всеки от 22 до 26 август на „Арена Чертаново” в руската столица.Трябва да се отбележи, че селекцията на набор 2003 е първата, която идва след бума на българския детско-юношески футбол в последните пет години. В този период броят на активно трениращите деца и работещите детски школи в цялата страна и особено в големите градове се увеличи в пъти. Тези момчета са играли в адаптираните формати на играта – футбол 7 и футбол 9 още от 8-9-годишна възраст и вече имат повече от 7 години сериозни тренировки, мачове и турнири в клубовете зад гърба си. Именно на тях и следващите ги набори се възлагат надежди за възраждането на българския футбол. През есента на следващата година България (U16) ще играе квалификации за Европейското до 17 г. през 2020 г.Програмата на турнира:22 август (сряда) 17:00 Русия - България24 август (петък) 14:30 България – Сърбия26 август (неделя) 14:30 Израел - БългарияЧасовете са българско време. Всички мачове ще се излъчват пряко на сайта на Руския футболен съюз – www.rfs.ru.", "date": "2018.08.20", "title": "Младежите играят с Франция, юношите дебютират в Москва"}
{"url": "https://offnews.bg/kultura/misteriata-na-balgarskite-glasove-s-goliam-uspeh-v-polsha-686601.html", "text": "\"Мистерията на Българските гласове\" продължава да представя новия си албум \"БууЧииМиш\". В началото на август хорът изнесе самостоятелен концерт в Полша по време на алтернативния младежки фестивала Off Festival в Катовице. Екипът постигна голям успех, като повече от 2000 души присъстваха на събитието, а след края му аплодисментите продължиха над 10 минути.\"БууЧииМиш\" е първият студиен албум на хора от повече от 20 години насам.Той излезе официално на световния пазар на 25 май 2018 година. Специален гост в него е австралийката Лиса Джерард - известна като член на дуото \"Дед кен денс\" и като композитор и изпълнител на филмова музика. Албумът е продуциран от Шуберт Мюзик Пъблишинг, а песните в него са композирани от българският композитор и музикален продуцент на албума Петър Дундаков, от Лиса Джерард и от ирландският композитор Джулс Максуел.  В края на август хора и Лиса Джерард ще изнесат концерти в Белгия, а през октовмври, ноемри и декември - в Германия, Франция и Италия.", "date": "2018.08.20", "title": "'Мистерията на Българските гласове' с голям успех в Полша"}
{"url": "https://offnews.bg/sviat/radioaktiven-material-e-izcheznal-v-malajzia-686599.html", "text": "Малайзийските власти издирват индустриално устройство, съдържащо неизвестно количество радиоактивен иридий, което според съобщенията е изчезнало от пикап на 10 август, предаде Ройтерс, цитирана от БТА.Властите се опасяват, че липсващият радиоактивен материал може да предизвика радиационно заразяване или да бъде използвано като оръжие от екстремисти, пише в.\"Ню стрейтс таймс\".Устройството с тегло 23 кг, което се използва в промишлената рентгенография, изчезнало при транспортирането му от до Шах Алам (в околностите на Куала Лумпур до град Серембан, на около 60 км от столицата.Двама служители на фирмата собственик на изчезналото оборудване са били арестувани, но по-късно освободени поради недостатъчно доказателства.Всяка загуба или кражба на радиоактивен материал може да го прати в ръцете на екстремисти, които да го използват за направата на т.нар. \"мръсна бомба\", предупреждава Международната агенция за атомна енергия.", "date": "2018.08.20", "title": "Радиоактивен материал е изчезнал в Малайзия"}
{"url": "https://offnews.bg/obshtestvo/bg-emigrant-v-sasht-zaveshta-3-mln-na-rodnia-si-grad-i-uchilishte-686598.html", "text": "Българин, емигрирал преди десетилетия в САЩ, е дарил чрез завещанието си 3 милиона долара на община Лом и на училище в града, съобщава БТА.Волята на покойния вече д-р Андрей Георгиев е училището, чийто възпитаник е бил - Професионална гимназия \"Найден Геров\" - да получи 2,5 млн. долара от наследството му. На общината лекарят дарява 500 000 долара.Парите са преведени по двете сметки преди около месец.Така д-р Георгиев се превърна в най-големия дарител за община Лом.По предложение на кмета той ще бъде обявен посмъртно за почетен гражданин на града. Освен това ще бъде сформиран обществен съвет, който да реши за какво да бъдат разходени дарените на общината средства. Засега преобладава мнението, че с тях може да бъде реновирана спортната зала \"Балканиада\".Д-р Андрей Георгиев е роден в София през 1921 година. В началото на 50-те години на миналия век той емигрира в САЩ и създава там собствена клиника. Постепенно натрупва богатство, голяма част от което завещава на своето училище в Лом и на родния си град. Починал е неотдавна в САЩ. По негово желание дарените средства трябва да се използват за стипендии на талантливи деца от училище \"Найден Геров\", които са приети за студенти в престижни университети в Европа, САЩ и у нас. От общината и от гимназията в Лом заявиха, че никой друг не е правил такова голямо дарение за тях и съобщиха, че скоро ще открият изложба с материали и снимки за живота и делото на д-р Андрей Георгиев, допълва БТА.По-рано тази година сходно неочаквано и щедро дарение получи Националната художествена галерия. ", "date": "2018.08.20", "title": "БГ емигрант в САЩ завеща $3 млн. на родния си град и училище"}
{"url": "https://offnews.bg/nashite-avtori/iz-delnitcite-na-edin-lud-13-17-avgust-686595.html", "text": "Понеделник, 13 августСталинка Георгиева ни успокоява от името на Световната банка: „Влизането на България в еврозоната няма да доведе до сериозно поскъпване у нас. Аз смятам, че това притеснение не трябва особено много да си го слагаме на сърце…\"Ало, пенсиите, чухте ли? Не си го слагайте! Несериозно ще е. Е, за някои от вас това несериозно може да се окаже сламката, която пречупва гърбината на камилата, но какво да се прави, винаги има жертви.Цялата работа, братя, никога не съм го крил от вас, идва от това, че левът е надценен. Главно вие го надценявате, щото искате с един лев да ядете три пъти, а то и веднъж не може. И едно евро не може… Така че вие и еврото ще надценявате и не виждам какво ще се промени. И ще си играем на шикалки.Нали знаете какво са шикалки? Някъде им викат къркалешки! Който и да питате на село, ще ви обясни, че шикалките са аномални образувания върху дъбови листа, причинени от биохимически вещества, отделяни от яйцата на някои видове оси, главно Biorhiza pallida. Тия оси се наричат още шикалкотворки. Ще повторя тази дума – шикалкотворки. Можете да ѝ намерите употреба още в следващия сюжет. Мъжкият род е шикалкотворко.И така шикалкотворко Симеонов се похвали, че заведенията „Хедон” в Созопол и „Какао бийч” в Слънчев бряг са запечатани. И това по някакви, неизвестни мен причини, възбуди шикалкотворко Сидеров до степен да реже клона, на който седи: \"Искам отговор от Борисов дали е оторизирал членове на правителството да действат по морето като представители на военна хунта, да безчинстват, да тероризират туристическия бизнес… Има ли нужда от такова правителство, трябва ли да продължи да управлява, ако то не създава благини, ако не вдига стандарта на живот, не вдига пенсиите, а се занимава с това на кого да му затворим заведението…\"В този случай няма да се съглася със Сидеров. В интерес на истината, и в никой друг случай няма да се съглася с него, де… Действията на шикалкотворко Валери са в полза единствено на пенсионерите. Защото не всичко е пари! Една голяма част от проблемите на пенсиите не са финансови, а са на нервна почва. И е много странно точно Сидеров, дето цяла партия създаде на нервна почва, точно той да не ги разбира тия работи.На кой пречи шумът по морето? На 30-годишните? На 40-годишните? На 50-годишните? Стига, бе! Аз на 50 г. куфеех като за последно. И верно беше последно… Шумът по морето и шумът изобщо пречи на пенсиите. Броили ли сте колко въжета на алпинисти срязаха, защото ковали топлоизолация по време на сиестата им? Само във Варна са 4-5. Имаше дори случаи на простреляни с въздушна пушка шумни деца… 97% от оплакванията за висока музика в полицията са от пенсии. Попаднала в шумна среда пенсията губи човешкия си облик. Не знам защо е така, но е така…В интерес на истината и в други среди, но да не се задълбочаваме сега.Вторник, 14 августКрай Генуа се срутил виадукт. Загинали са 39 души, десетки са ранени.Чувал съм, че в Италия мафията поема част (голяма част?) от строителните поръчки. Чувал съм, не го твърдя със сигурност, че и в България мафията поема голямата част от поръчките.И нищо не може да се направи! Можем само да се молим нашата мафия да строи по-съвестно от италианската мафия.„Труд“: „Христо Иванов заложил бомбата в Търговския регистър“.Глупости на търкалета! Христо беше министър до оня ден, дето се казва. А тази бомба е стара, заложена е отдавна. Заложена е от Иван Костов, това е истината!„Труд“ все повече заприличва на „Телеграф“. И това не бива никак да ви учудва. Където е Блъсков, там е „Телеграф“. Дето е казано, рано или късно кучето заприличва на стопанина си. Същото е и с вестниците.Адв. Николай Янев, един от авторите на Закона за търговския регистър (ЗТР) и на Наредбата за работа с него, обяснява: „При липса на адекватна информация от отговорните за ТР можем само да спекулираме за причините за настоящия крах. Предвид изискванията за съхраняването му най-логично е да предположим, че той е резултат от умишлен саботаж. Ползите от това биха били евентуално да се заличат следите от манипулирано вписване... Не е изключено обаче рухването на ТР да се дължи на системно пренебрегване на правилата, съчетано с обикновена мърлявщина, слаба правна, техническа и организационна култура, както и управленско късогледство.“Казано накратко, причините са в користното невежество! Помните ли откога ви повтарям, че ни управлява користно невежество? Банда тъпи и крадливи копелета! Познаваме се от доста години и знаете, че не сме от хората, склонни да подценяват управленската простотия. Но в случая ще дадем предимство на користта. Срутването на ТР е бандитска акция. Безцеремонна демонстрация на това, че гангстерите, които ни управляват, могат да си правят каквото си искат. Бас слагам, че на мишоците в службите им е пределно ясно Кой какво прави и защо. Но не са времената подходящи да риташ тръна бос. То никои времена не са, де. В Москва на 80 г. е починал известният детски писател Едуард Успенски, бащата на Чебурашка и крокодила Гена. Много обичам да гледам филмчетата за Чебурашка и Гена. Като дете не съм ги гледал. Семейството ми беше бедно. Е, не чак колкото на Бойко Борисов, но нямахме телевизор. Та доста късно се запознах с Чебурашка, Гена и бабичката Шапокляк. Успенски казва, че при създаването на образа на баба Шопокляк е имал предвид първата си жена. А художникът, създал кукления персонаж, се бил вдъхновил от тъща си. Дето се вика, тоже не плохо.Сряда, 15 августШефката на Агенцията по вписванията Зорница Даскалова, която отговаря за ТР, нямало да подава оставка. „Това, вика, е политическо решение. Нужна съм тук, защото трябва някой да координира излизането от кризата.“Лично ние сме склонен да застъпим мнението, че не е редно този, който е координирал влизането в кризата, той да координира и излизането от кризата. Но вероятно мислим така от невежество.Щяла да координира… Разправят, че сривът в ТР я сварил на почивка на екзотичен остров. И три дена я кандърдисвали да се върне да координира… Онази голяма бяла птица, министърката на правосъдието, изпаднала в ужас! Чудела се дали да съобщи за краха на регистъра. Но после се досетила (после – РАБФАК!), че ако тя не съобщи, други ще съобщят. И, между другото, дисковете не били гръмнали, а били изчезнали. Източници от службите съобщили на Фрог нюз.„Може, вика Зорница, да звучи наивно, но такива неща се случват. Никой не е застрахован.“Никой не е застрахован… Това не беше ли реплика на юнаците от кипърската ЗК „Олимпик“? Защото там изведнъж се оказа, че има 270 хил. незастраховани. Сега ще трябва да се бръкнат повторно, за да упражнят поговорката, че евтиното излиза скъпо, а бързото се прави по два пъти.Нашият мъдър премиер, Господ здраве да му дава да ни управлява доде ни съсипе тотално, посъветвал българите по-внимателно да си избират застрахователите.Което като казус доста се доближава до оня действителен случай, дето един пич агитирал една мома да я ашладисва, като ѝ обещавал, че ще я пази. Но когато настъпило… застрахователното събитие, почнал да вика: „Пайсааааа…“270 хил. българи са получили усещания откъде задника си, но премиерът ги съветва да внимават. А къде беше той, къде беше държавата, къде беше финансовият министър, къде беше КФН?\"С усилия, воля, работа и засилен контрол ще направим така виновните да носят тежки санкции\", обещава след после главният шикалкотворко на републиката. Възложил бил проверка на Горанов и на „независимата Комисия за финансов надзор“. Независима?! Да, може, може… Един много добър лош пример за независимост. Просто класика в жанра – нищо не зависи от КФН. Ако не беше толкова независима, отдавна да е отнела лиценза на застрахователните бандити. Защото във финансовите среди тези неща се знаят дълго преди да станат медийна новина. Но вероятно не е било възможно. Защото е възможно зад тази пирамида да стоят бившите приятели и началници на премиера от СИК. Така се говори. Лично ние го чухме от ген. Наско.Направи ли ви впечатление, че ще откриваме посолство в Саудитска Арабия? Как мислите, за чий ни е? Помислете, помислете! Пък ако не се сетите, след време ще го прочете в някоя грама на американското посолство. СИМО ще съобщи за едни парета, изнесени с дипломатическата поща…Отделен въпрос е българинът с неговия вроден стремеж да мине по-тънко, ако, разбира се, не е възможно да мине изцяло без пари, де. Не се научи нашенецът, че в сферата на парите, всичко „по-евтино“, всичко „по-изгодно“ е от Лукавия. По-точно учи се, но по трудния начин.Още нещо исках да кажа за ТР. Даскалова успокоява, че загуба на информация няма да има. Пазела се още на две места. Въпросът е дали тези две места са архивирали данните редовно. И като я питат госпожата дали това се прави, вика: „Би трябвало…“ Защо „би трябвало“ ли? Защото, вика, по документи и ТР би трябвало да работи, ама не работи.\" Честно ще ви кажа, плени ме с тази непосредственост. Такава непосредственост, не знам дали сте забелязали, е свойствена само на пълната посредственост. Протеже на Пеефски, какво повече да очакваме. Трябва да слуша и изпълнява, затова ум не трябва.Васил Давидов (бащинството във ФБ е трудно доказуемо) пусна една мъдра фраза по повод свинщината с ТР: „Назначават верни, а после им възлагат задачи като за умни.“Чета: „Стоянка Мутафова чества 70 години на сцена“.Започнали приготовленията за бенефиса, който щял да е навръх следващия, 97-ми рожден ден. 70 години на сцената! Хората не могат 70 на житейската сцена да устискат, тя ги навършила на театралната. Неудобно ми е да го кажа, обаче някои са доста нахални! Представяте ли си, Стоянка Мутафова и Лили Иванова до тука са живели общо почти 200 г. И, като гледам колко са витални, май се канят да илядят! Господ здраве да им дава!Четвъртък, 16 август„Когато чуеш от успели инвеститори какво е в България, съвсем друга представа ще получиш, отколкото хейтърите на жълтите павета.“ Премиерът Борисов, естествено.Да, успелите инвеститори вероятно имат друга представа за България. Обаче пък неуспелите имат още по-друга. Въпрос е кои са повече.Инвеститори… Хората от ужасите на войната бягат и пак ни заобикалят, та инвеститорите…Предполагам, че под хейтърите от жълтите павета премиерът разбира такива като нас, дето непрекъснато го облайват. Защото не могат да оценят огромните успехи на управлението му, като например това, че сме били поддържали години наред 4% ръст на икономиката. Както знаете, би трябвало да знаете, премиерът ни е ангросист. Рядко ще чуеш от него прецизно твърдение, точно число. Много по-добронамерени от нас наблюдатели не биха му признали заслуги за стабилността на лева в условия на валутен борд, с каквито той се хвали. Освен това справка в НСИ показва, че през 2017 прогнозният ръст, демек меракът на Борисов, е 4%, но реалният е 3.6%. През 2016 г. е бил 3,4%, през 2015 година - 3%. И т.н. и т.н. Та искам да кажа, че 4% не е бивал никога, камо ли пък години наред! А, ако ви се стори, че издребнявам, то питайте някой финансист колко е разликата между 3.6% и 4% при 90 млрд. БВП. В пари са 360 млн. Но в икономика са много повече.„За разлика, вика, от съседните страни, ние се развиваме нагоре и се строи все повече.“За нагоре не знам, но имам усещане, че се развиваме малко встрани… Но може и да греша.Вчера отишъл да запали свещичка на „Богородичка“. Пиарите го снимали в една смирена поза, вглъбен, не оставя съмнение, че чете на ум някоя от дългите молитва към Пресвета Богородица – „Възпявам Твоята благодат, Владичице, и Те моля: облагодати ума ми. Научи ме право да ходя по пътя на Христовите заповеди...“Такова впечатление ми остави на снимката, която видях на стената на Валентина Атанасова. Тази госпожа, явно хейтърка от жълтите павета, турила под снимката стихотворението на Валери Станков „Щом дяволът се кръсти“:… абсолютната лъжа! – е с ранг държавна политика, далеч от храмовия под на старата Желязна църкваизлъганият мой народ с монета небосвода търка! – щом Дяволът се кръсти в храм, а пък миряните си траят, какво се случва? – аз не знам, но, сигурен съм, иде краят.Само за сведение да кажа, че стихотворението е написано на 7 януари 2018 г. Това може да ви помогне да идентифицирате дявола…„Над 200 полудиви патици вече плуват в столичните водоеми“. Идеята била на Ловно-рибарско дружество \"София Запад\" и Столична община. Според заместник-председателя на дружеството Светослав Георгиев, патиците били устойчиви и могат да се справят сами, но при желание гражданите също могат да полагат грижи за тях и да им хвърлят жито, царевица, хляб, солети...Чудя са дали да не помоля братята цигани специално те да не полагат грижи за патиците. Защото не знам дали съм ви казвал, циганите много обичат да се грижат за патици, гъски… Една година в Англия се погрижиха дори и за лебедите на кралицата. Но там лебедите са собственост на короната и не се погледна с добро око на грижата на циганите…Петък, 17 августПопулизмът се лекува най-добре на власт. Всъщност, повечето политически епидемии така се лекуват. Големите приказки в опозиция се превръщат в големи разочарования. Популистът на власт с всяко свое действие опровергава едно свое обещание. Защото, както съм ви казвал и друг път, популизмът е приказка, разказвана с користна цел. Приказката свърши, сега е времето да разпознаете целта. Просто наблюдавайте действията на Сидеров, Иван Каракачанов, Валери…Една стока са навсякъде! Какво направил вътрешният министър и лидер на управляващата в Италия \"Лига\" Матео Салвини в деня, когато рухна виадуктът и загинаха 39 души? Сутринта изразил съболезнования към близките на загиналите, а вечерта отишъл на банкет, където се снимал пред отрупаните с блюда и вина маси. Медиите на Ботуша определят празненството като \"проява на лош вкус\".Не мисля, че празненството е просто проява на лош вкус. То е пълна свинщина. Една свинщина, която малко ни сближава с Италия.Онзи ден, на 11 август, се навършиха 23 години от жестоката катастрофа на Околовръстното в София, при която загинаха 14 войничета. В деня на трагедията БНТ показа като първа новина тогавашния премиер Жан Виденов да потропва хоро с възрастни фенове. На следващата година, през май 1996 г., в столичния квартал „Люлин“ бяха застреляни трима полицаи. Вечерта вътрешният министър Любомир Начев беше изловен да се весели в компанията на манекенки. С това приключи политическата кариера на Начев. Можем да напомним също така и Параванката, как отиде да тъгува с вълците в Симитлийската гора, когато изгоряха хората във влака през 2008 г. А господин Борисов пък беше единственият от изявените политици, който навръх 29 февруари (дните на траур) посети високосния бал на в. «Труд» в Бояна и цяла вечер, разправят, усмивката не слизала от устата му…И, както си е редно, за да изгрее и утре Слънцето, ще завършим пак с него. Разгледал, придружен от Боил Културата, тракийската могила Малтепе до село Маноле, където археолозите разкриха уникален гробен комплекс. Премиерът разгледал всичко и обяснил на съпровождащите го лица: „Пловдив излиза на едно от челните места в света като чукнеш в Гугъл…“Дано са му обяснили правилно какво означава и как се прави чукането в Гугъл. Че там какви сакатлъци могат да станат…Не ми се пише повече, братя и сестри. Ще отивам да се приготвям, че тая вечер ще се правя на Жан-Клод ван Дам. Пардон, на Жан-Клод Юнкер.Пенсиите, братя мои от последната възраст, останали са ни 30-40 години да поядем, да попием и… Тия трите работи. Възползвайте се, че ще чакате после да ви преливат от Задушница на Задушница. Те днешните как преливат…", "date": "2018.08.20", "title": "Из делниците на един луд (13-17 август)"}
{"url": "https://offnews.bg/temida/predavame-na-germania-15-godishen-mladezh-obvinen-v-iznasilvane-686596.html", "text": "Пловдивският апелативен съд потвърди допуснатата от Окръжен съд-Пловдив европейска заповед за арест спрямо 15-годишния И.М., издирван от прокуратурата във Вупертал, Германия, по обвинение в изнасилване на 13-годишно момиче в съучастие с други младежи, съобщи БНТ. Младежът ще бъде предаден на германските власти. За изнасилването бяха арестувани шестима младежи, а германските власти обявиха, че двама български младежи, също участвали в изнасилването, са се върнали в България.Изнасилването станало на 21 април. 13-годишното момиче се прибирало от плувен басейн, когато било нападнато и изнасилено от двама от младежите. Останалите заснели случващото се с мобилните си телефони.Минаваща наблизо жена успяла да спре извършителите и се обадила в полицията, но младежите избягали.Днешното решение на Пловдивски апелативен съд предава на немските власти последния, осми заподозрян за престъплението, извършено в град Фелберт, Северен Рейн-Вестфалия. Вторият български младеж е върнат в Германия след решение на съда преди няколко дниСпоред законодателството на Германия за престъплението е предвидено наказание лишаване от свобода до десет години.", "date": "2018.08.20", "title": "Предаваме на Германия 15-годишен младеж, обвинен в изнасилване"}
{"url": "https://offnews.bg/obshtestvo/puskat-dvizhenieto-po-stolichnia-bul-balgaria-na-10-septemvri-686593.html", "text": "На 10 септември ще бъде пуснато по бул. България, обяви кметът на София Йорданка Фандъкова след проверка на ремонтните дейности.Към момента движението е изключително натоварено заради затварянето на едното платно на булеварда.\"Надяваме се изпълнителите да си спазят срока и от събота да бъде отворено за движение едното платно на бул. „България“.  Ако това се случи, ще затворим другото платно“, обяви кметът.Фандъкова добави, че тази година е взето решение за ремонт на един от най-зле изглеждащите участъци от булеварда. Има още два такива тежки участъци, за да може поетапно да бъде ремонтиран един от двата най-натоварени булеварда в София„Скоростта, с която се работи по обектите, не бива да бъде за сметка на качеството. Санкциите ни са огромни и фирмите знаят това. Целият договор е за около 13,5 млн. лева. Работи се поетапно и се плаща в зависимост от това, което е свършено“, каза още кметът.", "date": "2018.08.20", "title": "Пускат движението по столичния бул. България на 10 септември"}
{"url": "https://offnews.bg/politika/krahat-na-olimpik-i-srivat-na-targovskia-registar-prekasvat-vakantci-686592.html", "text": "Утре депутатите прекъсват лятната си ваканция, за да се съберат на извънредно пленарно заседание. Решението беше взето от председателя на парламента Цвета Караянчева, след като днес от БСП внесоха в деловодството на Народното събрание искането си за извънредно заседание заради скандала с фалиралото застрахователно дружество \"Олимпик\", както и заради срива на Търговския регистър. Социалистите искат дневния ред на извънредното заседание да има две точки. Едната е изслушване на премиера Бойко Борисов за електронните системи на страната, а другата - изслушване на министъра на финансите във връзка с отнетия лиценз на кипърското застрахователно дружество, от което бяха засегнати около 200 хил. българи.Искането е подписано от повече от 24 народни представители, колкото по Конституция са достаъчни за свикване на извънредно заседание. Според правилника на парламента председателя на Народното събрание Цвета Караянчева е длъжна да насрочи заседание не по-късно от 7 дни след внасянето на искането, независимо дали депутатите са във ваканция. По-рано днес първо главния прокурор, а после и правителството обяви, че вина за станалото има зам.-председателя на КФН Ралица Агайн. Финансовият министър поиска оставката й. Кабинетът обаче няма право да я освободи. Според закона за Комисията за финансов надзор това може да стане само ако тя си подаде оставката, ако е невъзможно да си изпълнява задълженията за повече от 6 месеца, ако не е участвала без основателни причини в три или повече последователни заседания на комисията, при установен конфликт на интереси. Лидерът на БСП Корнелия Нинова обаче обяви, че искането на правителството за оставка не е достатъчно. \"Трябва да се поеме и политическа отговорност, категорична е тя. Социалистите продължават да настояват и за оставката на правосъдния министър Цецка Цачева заради срива на Търговския регистър. ", "date": "2018.08.20", "title": "Крахът на 'Олимпик' и сривът на Търговския регистър прекъсват ваканцията на депутатите"}
{"url": "https://offnews.bg/112/mladezh-bez-knizhka-blasna-peshehodetc-preprechil-patia-za-da-spasi-686604.html", "text": "Младеж без шофьорска книжка е блъснал пешеходец, който му препречил пътя, за да предпази майка и бебе в количка.Инцидентът е станал около 16.55 часа днес на пътна отсечка от Приморско към плажа \"Перла\", съобщиха от Областната дирекция на МВР-Бургас, цитирани от БТА.Автомобилът с монтанска регистрация бил управляван от 18-годишния Пеньо И. от Карнобат. Установено е, че младежът е неправоспособен водач и никога не е притежавал свидетелство за правоуправление на моторно превозно средство.Младежът е загубил контрол над автомобила, навлязъл е в дясната половина на пътното платно и е блъснал мъжа, препречил пътя му, за да спаси бебето и неговата майка.Пострадалият е със счупен ляв крак. Водачът е отведен в Полицейско управление \"Полиция\" в Приморско, където е тестван за употреба на алкохол като пробата е отрицателна. Предстои да му бъде извършен дрегер-тест за употреба на наркотични вещества. Работата по случая продължава.", "date": "2018.08.20", "title": "Младеж без книжка блъсна пешеходец, препречил пътя, за да спаси майка и бебе"}
{"url": "https://offnews.bg/obshtestvo/blizo-11-000-narushenia-ustanovili-patnite-politcai-za-tri-dni-686603.html", "text": "Продължават проверките на полицията в рамките на ежедневния засилен контрол по пътищата на страната.В последния работен ден на миналата седмица и двата почивни дни акцентът на екипите бe проверки за скорост, ползването на обезопасителни колани и системи, техническа неизправност на автомобилите, неправилно изпреварване и невръчени фишове, съобщиха от МВР.В хода на операцията полицейските екипи са проверили 14625 моторни превозни средства и 19412 души.Установени са 10735 нарушения, като са издадени 4960 фиша, 2063 акта за установени административни нарушения, констатирани са 3712 случая на превишена скорост.Отнети са 160 шофьорски книжки. По време на осъществените проверки на място на гражданите са връчени общо 834 електронни фиша.", "date": "2018.08.20", "title": "Близо 11 000 нарушения установили пътните полицаи за три дни"}
{"url": "https://offnews.bg/sviat/osem-turisti-zaginaha-zaradi-pridoshla-reka-v-park-v-italia-686608.html", "text": "Осем туристи са загинали, а петима са ранени при внезапното прииждане на планинската река Раганело в националния парк Полино в областта Калабрия, Южна Италия, съобщи Франс прес, цитирана от БТА.Представител на Гражданската защита, цитиран от агенция АНСА, потвърди смъртта на петима души.Според италианските медии петте жертви са част от група от около 15 души, които разглеждали каньоните в района на Чивита, провинция Козенца, когато били изненадани от лошото време.Спасени с помощта на алпинисти са 12 души, но операцията по издирването на евентуални пострадали продължава, включително с помощта на хеликоптер, защото спасителите не знаят точния брой на туристите, които са се намирали в парка по време на внезапната стихия.След няколко часа проливен дъжд и силен вятър времето в тази част на Калабрия, близо до град Козенца, се успокои.", "date": "2018.08.20", "title": "Осем туристи загинаха заради придошла река в парк в Италия"}
{"url": "https://offnews.bg/sviat/arestuvaha-dvama-za-strelbata-po-sgradata-na-amerikanskoto-posolstvo-v-686610.html", "text": "Турската полиция арестува двама души, заподозрени в участие в стрелбата по сградата на американското посолство в Анкара, съобщи БГНЕС.Органите на реда са открили автомобила, от който е стреляно по сградата на посолството. По информация на телевизия Ен Ти Ви арестуваните са на възраст 38 и 39 г. При задържането им у тях бил намерен пистолет, с който се предполага, че са стреляли по дипломатическата мисия.Стрелбата стана около 05:00 ч. сутринта. Три от куршумите са попаднали в будката на охраната.При нападението няма жертви или ранени.", "date": "2018.08.20", "title": "Арестуваха двама за стрелбата по сградата на американското посолство в Анкара"}
{"url": "https://offnews.bg/politika/zaharieva-poiska-sreshta-s-finansovoto-ministerstvo-na-kipar-zaradi-o-686605.html", "text": "Вицепремиерът и министър на външните работи Екатерина Захариева настоя за незабавна среща между представители на Комисията за финансов надзор (КФН) и кипърското финансово министерство заради фалита на \"Олимпик\", съобщиха от пресцентъра на Министерството на външните работи, след като във ведомството бе извикан посланикът на Кипър Мариос Кундуридес.\"Засегнати са много хора, а все още нямаме официална информация от кипърската страна относно процедурата, по която ще бъдат изплатени обезщетенията. Надяваме се да я получим във възможно най-кратък срок\", коментира Захариева на срещата с посланика.Тя го информирала, че България е готова да изпрати веднага експерти от КФН в Кипър, както и да приеме кипърски специалисти в България, за да се изясни проблемът и да се намери спешно път за разрешаването му.Захариева е дала указания в този смисъл и на посолството в Кипър.На разговора в Министерството на външните работи е присъствала и председателката на КФН Карина Караиванова, която информирала посланик Кундуридес за запитване от комисията към министерството на финансите на Кипър по казуса на 7 август, на което все още не е получен отговор.Посланикът уверил, че ще съдейства за изясняването на случая.", "date": "2018.08.20", "title": "Захариева поиска среща с финансовото министерство на Кипър заради 'Олимпик'"}
{"url": "https://offnews.bg/politika/17-mosta-na-hemus-i-trakia-sa-v-losho-sastoianie-686607.html", "text": "17 моста на магистралите \"Хемус\" и \"Тракия\" са в лошо състояние, съобщи регионалният министър Николай Нанков.Проверката беше разпоредена след трагедията в Генуа. В момента се извършва ремонт на пет от съоръженията. Две от тях са на магистрала \"Тракия\" - на 20-и и на 37-ми км. Другите три съоръжения в ремонт са на \"Хемус\", като ремонтите трябва да приключат до ноември. През септември започват ремонти на още няколко моста. Реконструкция ще се прави на съоръженията на 37-и и 51-ви километър на магистрала \"Хемус\". Ремонт ще има и на мостово съоръжение на магистрала \"Тракия''.Останалите мостове ще бъдат ремонтирани в рамките на 2019 - 2020 г. в зависимост от възможностите на бюджета.Заради ремонтите ще има промени в организацията на движението. Знам колко е трудно най-вече от гледна точка на шофьорите, но е за тяхна безопасност, подчерта Нанков.По думите му ремонтите няма как да се отлагат, въпреки недоволството на шофьорите.", "date": "2018.08.20", "title": "17 моста на Хемус и Тракия са в лошо състояние"}
{"url": "https://offnews.bg/obshtestvo/politciata-izdirva-32-godishen-mazh-ot-dupnitca-686602.html", "text": "Полицията издирва 32-годишен мъж от Дупница.Мъжът е в неизвестност от 8 август тази година.Когато е напуснал дома си, Михаил Василев Ковачев е бил облечен с черен анцуг, черна тениска и е бил обут със зелени маратонки \"Адидас\".Издирваният е висок към 180 см, с кафяви очи и кестенява коса.Полицията призовава хората, които имат информация за него, да се обадят на тел. 112, 0701 51323 РУ-Дупница или в най-близкото поделение на МВР.", "date": "2018.08.20", "title": "Полицията издирва 32-годишен мъж от Дупница"}
{"url": "https://offnews.bg/gimnastika/300-kilograma-medali-razdavat-na-svetovnoto-po-hudozhestvena-gimnastik-686582.html", "text": "Благородният метал за световното първенство по художествена гимнастика вече е в България. Впечатляващите 300 килограма във формата на медали, ще бъдат раздадени в „Арена Армеец“ между 10-и и 16-и септември на всички, които успеят да се преборят за призовите места.„За изящните медали ще се борят и нашите прекрасни момичета. Нека заедно напълним залата и да покажем подкрепата си към нашия отбор. Какво по-хубаво от това да спечелиш медал пред родна публика“, споделя Радина Филипова, талисман на Световното първенство.Всеки, който иска да притежава реплика на златния медал от Световното първенство в София, ще може да го закупи от специален щанд по време на събитието в „Арена Армеец“. Медалите ще бъдат предлагани с диплом, който всеки може да надпише със своето име или такова на близък роднина или приятел.Президентът на БФХГ - Илиана Раева, ще награди с такива медали и дипломи всички български деятели на художествената гимнастика, работили от основаването на този красив спорт в международен план. Медали ще получат всички бивши президенти на БФХГ или близки на тези, които са починали, както и всички президенти на клубове в България, членове на комисии, част от БФХГ.„За мен е много важно всички тези хора да усетят, че са част от този грандиозен форум и че със своята дейност и отдаденост към художествената гимнастика, също са неизменна част от славната история на българската художествена гимнастика и гордото и настояще. Искам да зарадвам всеки един от тях с този жест на уважение към личността им“, споделя Илиана Раева.Специалното отличие ще получат журналисти и фотографи, които от създаването на българската художествена гимнастика до днес не спират да популяризират спорта. С медали ще се сдобият и всички спонсори и дарители които са помагали на БФХГ.", "date": "2018.08.20", "title": "300 килограма медали раздават на световното по художествена гимнастика"}
{"url": "https://offnews.bg/temida/prokuraturata-i-dans-zapochvat-proverka-na-ralitca-agajn-ot-kfn-zaradi-686580.html", "text": "Главният прокурор Сотир Цацаров е разпоредил проверка по повод прекратяването на дейността на клона на Застрахователна компания „Олимпик“ у нас, съобщиха от държавното обвинение.Ще бъде проверен начинът, по който Комисията за финансов надзор е осъществила правомощията си, и по-специално нейния ресорен заместник-председател, ръководещ управление „Застрахователен надзор“ и на това управление, по отношение на конкретния застраховател.За ресора в комисията отговаря зам.-председателят Ралица Агайн.Ще бъде проверено спазването на изискванията на закона за започване на дейността на клона на ЗК „Олимпик“ в България, изпълнението на правомощията от страна на надзорните органи по Кодекса за застраховането и Закона за Комисията за финансов надзор, както и упражняването на текущ надзор, включително след издадената забрана „Олимпик“ да сключва нови договори и да удължава срока на досегашните, допълват от прокуратурата.Проверката се осъществява от прокурор от Върховната касационна прокуратура и е възложена на Държавна агенция „Национална сигурност“.", "date": "2018.08.20", "title": "Прокуратурата и ДАНС започват проверка на Ралица Агайн от КФН заради фалита на ЗК 'Олимпик'"}
{"url": "https://offnews.bg/ikonomika/ekspert-kfn-lazhe-che-ne-mozhe-da-napravi-nishto-za-izgorelite-v-oli-686570.html", "text": "„Тази мантра, която се повтаря от няколко дни от Комисията за финансов надзор, че видите ли те нищо не можели да направят, защото застрахователят бил клон на кипърска компания, това не е вярно”. Това заяви Владимир Тодоров от Асоциацията на пострадалите при катастрофи в сутрешния блок на Нова телевизия.Според него през последните 7-8 години, клиентите на „Олимпик” са събрали 14 милиона в Гаранционния фонд и 2 милиона в Обезпечителния фонд.Междувременно днес премиерът Бойко Борисов свика среща с финансовия министър Владислав Горанов и ръководството на Комисията за финансов надзор. Очаква се те да обсъдят ситуацията и да предложат на българските евродепутати да направят законови предложения в европейското законодателство.", "date": "2018.08.20", "title": "Експерт: КФН лъже, че не може да направи нищо за изгорелите в Олимпик"}
{"url": "https://offnews.bg/ikonomika/manolova-obvini-kfn-v-slab-kontrol-pri-sriva-na-olimpik-686572.html", "text": "Слабите действия на надзора у нас са позволили на нестабилната кипърска компания „Олимпик” да стане един от основните застрахователи в България, а заради недостатъци в законодателството стотиците хиляди нейни клиенти с „Гражданска отговорност” се налага да плащат повторно след фалита на компанията и тук трябва да дойде намесата на депутатите. Това заяви националният омбудсман Мая Манолова в сутрешния блок на бТВ.Тя отбеляза, че именно на българските граждани са 16-те милиона лева, внесени от „Олимпик” в Обезпечителния фонд, който би следвало да гарантира вноските при несъстоятелност на застрахователя. В същото време, обаче, според Кодекса на застраховането у нас не се предвижда изплащане на обезщетения при фалит на чужда компания, която няма лиценз у нас и оперира в условията на т.нар право на установяване.Според нея в тази ситуация е нормално парите да бъдат върнати от българския фонд, а той след това да си ги търси от кипърския. В противен случай структурата в островната държава може да откаже да плаща на клиентите на „Олимпик” с мотива, че те не са внасяли вноските си там.Манолова беше категорична, че Комисията за финансов надзор е била длъжна да следи работата на застрахователя у нас и при индикации за проблеми незабавно да информира колегите си в Кипър, за да вземат мерки – нещо, което вече се е случвало с българска компания, работеща другаде в Европа.Според нея не по-малък проблем са делата, които се налага да водят с „Олимпик” тези, които са били потърпевши от действията на шофьори, застраховани там. Компанията с години бави плащанията.", "date": "2018.08.20", "title": "Манолова обвини КФН в слаб контрол при срива на Олимпик"}
{"url": "https://offnews.bg/sviat/papa-frantcisk-prizova-katolitcite-da-se-boriat-sreshtu-sveshtenitcite-686606.html", "text": "Изправен пред скандали за сексуални злоупотреби на свещенослужители над деца в няколко страни едновременно, папа Франциск написа днес безпрецедентно писмо до католиците по света, призовавайки всеки от тях да съдейства за изкореняването на явлението, предаде Ройтерс.В обръщението си папата отново иска прошка от името на Римокатолическата църква за греховете на свещениците педофили.В писмото, адресирано до \"Народа на Господ\", той обещава също, че няма да се пестят усилия за прекратяване и предотвратяване на посегателствата и на прикриването им.\"Осъзнахме, че тези рани никога не зарастват и изискват от нас най-остро да заклеймим жестокостите и да обединим сили за изкореняване на тази култура на смъртта\", заявява папата.В посланието си Светият отец реагира и на огласеното преди дни разследване на прокуратурата в американския щат Пенсилвания, разкрило, че в течение на десетилетия над 300 свещеници са вършили сексуални посегателства срещу повече от 1000 деца и деянията им са били прикривани от Църквата, отбелязва Франс прес, цитирана от БТА.Макар повечето от тези случаи да принадлежат на миналото, е ясно, че посегателствата дълго време са били пренебрегвани, за тях се е мълчало или са били крити, пише Франциск.Папата не за първи път реагира на мъчителната тема за педофилията и посегателствата. В края на юли той прие оставката на американския кардинал Тиодор Маккарик, почетен архиепископ на Вашингтон, обвинен в сексуални посегателства срещу непълнолетни. Няколко други висши прелати бяха принудени да подадат оставка за това, че са си затваряли очите за злоупотребите, като кардинал Роджър Махони от Лос Анджелис и кардинал Бърнард Ло от Бостън.Представител на Ватикана каза, че това е първият случай, когато папата пише до католиците по света - около 1,2 милиарда души - във връзка със сексуалните посегателства. Предишните му писма, свързани със скандала, бяха адресирани до епископите и вярващите в отделни страни.Църквата е изправена пред скандали за сексуални посегателства в няколко страни, включително САЩ, Чили и Австралия.Писмото е публикувано днес на официалния сайт на Светия престол, дни преди посещение на папата в Ирландия, която все още се отърсва от последиците от скандал за сексуални посегателства на свещеници.", "date": "2018.08.20", "title": "Папа Франциск призова католиците да се борят срещу свещениците педофили"}
{"url": "https://offnews.bg/izvan-terena/tova-mozhe-da-se-vidi-samo-v-rusia-686564.html", "text": "Футболен фен в Русия се появи на стадиона в Ростов на Дон с персийски килим, вместо банер. Любопитната гледка се видя по време на мача на местния Ростов със слабака Енисей от четвъртия кръг на Премиер лигата, спечелен от домакините с 4:0.Два гола за водения от Валерий Карпин тим отбеляза исландския нападател Бьорн Сигурдасон, който се разписа в рамките на четири минути между 31-ата и 35-ата минути.Халфът Алексей Йонов направи резултата класически в началото на второто полувреме, а крайното 4:0 фиксира дефанзивният полузащитник Аяз Гулиев в 83-ата. Така Ростов събра 9 точки и върви на четвърто място в класирането, докато тимът от Красноярск е последен с едва една.Именно при един от головете на исландския нападател привърженикът извади килима и го развя на трибуните не и без чужда помощ, защото постелката все пак има значително тегло.", "date": "2018.08.20", "title": "Това може да се види само в Русия"}
{"url": "https://offnews.bg/analizi-i-komentari/obshtestvo-v-ratcete-na-loshite-hora-686575.html", "text": "Нашето общество стана лошо общество.Лошо общество, завладяно, превзето, покорено, колонизирано от лоши хора.Те създават лоши правила на съществуването на това наше общество, при което можеш да можеш, да успяваш, да се развиваш, да просперираш, само ако станеш и ти лош човек.Поради тези лоши правила, обществото плоди лоши хора и става още по-лошо.Това е спирала – хем движение в една посока (погрешната), хем въртене в един кръг (омагьосания). Само че тази спирала не се разгръща, а се свива – всяко завъртане е с по-малък радиус, в по-малък кръг.Накрая подобни спирали приключват чрез експлозия (навън) или имплозия (навътре).И в същото време се пробутват, пропиарстват, пропагандират, прокламират някакви евентуални успехи, някакви условни позитивни сдвигове, някакви хипотетични удачи, някакви имагинерни напредъци.Може и да ги има. Но то са като гордото окуражаване на пуйките преди празник, че заради примерното поведение ще им се полага повече храна и дори - с добра воля и със загриженост за самите тях - може тя малко със сила да им бъде натъпквана в гърлата!То е като решение на пленума на вълците преди наближаващия банкет - по случай новата вълча година да се увеличат временно тревните площи, за да има повече паша за зайците и дори да им бъдат отпуснати допълнителни количества моркови и зеле на всяка глава от заешката популация, за повишаване на качеството на техния живот.Истинският проблем е, че даже някои отделно взети елементи на скромен напредък в България се губят в огромната сива и уродлива маса деструктивни процеси в нашето общество. Което наистина се превърна в лошо общество, попаднало в ръцете на лоши хора. И доведено до такава фаза на стагнация на ценностите и инфлация на деморализацията, че става все по-лошо и все повече единственият начин да съществуваш някак е да станеш и ти лош човек.Ето тук сработва капанът на фаталната заблуда на иначе нормалните хорица – че за да те има, за да си потребен в едно такова лошо общество, трябва да се опитваш да виеш по вълчи с вълците, да ставаш лош като лошите. Или поне да се правиш на лош - като мимикрия, като имитация, като симулация, като елементарен защитен механизъм.По този начин всъщност не само се правиш на лош, но ставаш лош. Така и благодарение на теб, и чрез теб, и заедно с теб, и в съгласие с теб, обществото става само още по-лошо.А точно това искат лошите хора. Онези, които са ни завладели, превзели, покорили, колонизирали.Не само въпреки нас, добрите хора, но и поради нас...Б. ред. - Статията на проф. Николай Слатински е от профила му във фейсбук.", "date": "2018.08.20", "title": "Общество в ръцете на лошите хора"}
{"url": "https://offnews.bg/obshtestvo/ima-li-vinovni-za-smartta-na-rodilkata-v-sliven-686571.html", "text": "Днес се очаква болницата в Сливен да направи официално изявление по случая с починалата 33-годишна родилка Ренета Томова. Тя издъхна миналата седмица ден след раждането си, което протекло тежко и се стигнало до употреба на форцепс. Детето се е родило с наранявания - с оток на главата и пареза на едната ръчичка. Започна и проверката на случая, която да установи дали има лекарска грешка. Вчера около 200 души протестираха срещу медицинския екип, извършил раждането. Преди да почине, покойната Ренета разказала на майка си и на приятелка, че раждането протекло по варварски начин, от екипа скачали върху нея и натискали корема ѝ, за да извадят бебето. Според много специалисти този метод е остарял и не се трябва да се прилага в съвременната практика, защото няма ясен алгоритъм.\"Законът и стандартът по акушерство и гинекология позволяват да бъдат прилагани (тези практики - б.р.)\", заяви пред БНР д-р Юлия Бянкова, която завежда реанимацията в сливенската болница \"Д-р Иван Селимински\" и е председател на Централната комисия по професионална етика на БЛС.Протестиращите вчера настояваха лошото отношение на лекарите и акушерките да се промени, за екипа да има съд, както и да бъде прекратена практиката с натискането на корема на родилките, когато бебето не излиза.По думите на д-р Юлия Бянкова проверките в болницата вече са факт, има и заведено досъдебно производство. Болницата ще бъде проверена от екип на Медицински одит и на РЗИ-Сливен.Трябва да се изчакат резултатите от съдебно-медицинската експертиза, за да се прецени има ли връзка между начина на раждане и настъпилите впоследствие усложнения, подчерта д-р Юлия Бянкова.„Преценката как точно да протече едно раждане е на екипа, който води раждането. Понякога обстоятелствата се променят в рамките на минути и решенията трябва да се взимат много бързо и много отговорно“, посочи тя.Пред bTV тя разказа, че пациентката постъпила в нейното отделение в деня след раждането с много тежко състояние, с белодробен оток, но без външни наранявания. При прегледа преди раждането било установено, че жената има две придружаващия заболявания.\"Тези случаи са изключително трагични и драматични. Те са трагични за семействата на близките и за тях те не са част от статистиката. Те са трагични и за екипите, които са работили по обгрижването на тези пациентки. Няма лекар, който да нехае дали пациентът му е жив, или не. Това е голяма драма за всеки един лекар - да загуби пациент, още повече когато става дума за родилка\", добави д-р Бянкова.", "date": "2018.08.20", "title": "Има ли виновни за смъртта на родилката в Сливен?"}
{"url": "https://offnews.bg/lajfstajl/merilin-mensan-pripadna-na-kontcert-v-teksas-686611.html", "text": "Мерилин Менсън припадна по време на концерт в американския град Хюстън, щата Тексас, през уикенда. Малко преди инцидента музикантът споделил с феновете си, че не се чувства добре заради топлинен удар, и помолил фотографите да не го снимат в това състояние.Менсън припаднал след изпълнение на кавър на \"Sweet Dreams (Are Made of This)\" на Eurythmics. След инцидента рокмузикантът Роб Зомби, с когото гастролира Менсън, призовал феновете да пеят по-силно песните му, за да го подкрепят в този труден момент.За момента Мерилин Менсън не е коментирал лично случилото се.", "date": "2018.08.20", "title": "Мерилин Менсън припадна на концерт в Тексас"}
{"url": "https://offnews.bg/ikonomika/branimir-botev-turistite-u-nas-ne-sa-9-mln-a-3-5-mln-kak-inache-se-686574.html", "text": "Големият проблем в момента е как се управлява българският туризъм и къде изчезват милиарди, смята бившият зам.-министър на туризма Бранимир Ботев.Преди дни той обяви, че маскирани са опитали да нахлуят в къщата му край Варна и да го сплашат след интервю, в което критикува остро начинът, по който се управлява секторът туризъм. Там той твърди, че настоящият отговорни за управлението на туризма оставят сектора в ръцете на мутрите.Полицията обаче работи по опит за грабеж като основна версия за нахлуването.„Няма крадци, които, докато хората вечерят, да си слагат маски на осветена улица пред камери, да прескачат висока ограда и да минават през осветено място”, категоричен беше Ботев пред bTV. Според Ботев има „драстично разминаване” между данните за прихода от туризма в икономиката.„Говори се за близо 9 млн. туристи, а в същото време туристите, които реално са осъществили нощувки в България, са от порядъка на 3,5 млн. Останалите са или транзитно преминаващи, или посетители – това не са туристи. Или някъде другаде изчезват тези цифри. Ако ние наистина имаме 9 млн. туристи, има 17 млн. нощувки, които отчита НСИ, които грижливо се пропускат и не се казват. Някой ще повярва ли, че идват туристите в България, стоят два дни и си тръгват?”, попита той.Министърът на туризма Николина Ангелкова обяви, че ще го съди за клевета. Двамата бяха част от един екип преди Ботев да бъде освободен от премиера. „Ние принципни различия с министър Ангелкова имаме от самото начало, аз даже съм декларирал своето желание да напусна след нейното назначение, но премиерът беше преценил да ме остави”, каза той.", "date": "2018.08.20", "title": "Бранимир Ботев: Туристите у нас не са 9 млн., а 3,5 млн. Как иначе се получават само 17 млн. нощувки?"}
{"url": "https://offnews.bg/obshtestvo/statuiata-ot-herakleia-sintika-mozhe-da-e-na-organizator-na-gladiators-686577.html", "text": "Статуята, открита при разкопките в античния град Хераклея Синтика край с. Рупите, Петричко, все още няма глава, съобщиха от медийната платформа Archaeologia Bulgarica. Но благодарение на намерения в близост надпис вече има предположение за името на знатния хераклеец, когото може би е изобразявала.След отмиването и на последните следи от пръст се изясни, че скулптурата е изработена от качествен бял мрамор и най-вероятно е правена в края на I – началото на II век. От същия период е и намереният в близост цялостно запазен надпис, разчетен на място от епиграфа от СУ „Св. Климент Охридски“ Николай Шаранков.Специалистът по древни езици продължава да работи по него, резултатите скоро ще бъдат публикувани. Но отсега е ясно, че в надписа се споменава името на агонотета (тоест на организатора на състезания и игри) Тиберий Клавдий Бакхий.Точно последното е най-вероятно в случая, тъй като вече знаем, че в Хераклея Синтика е бил силен култът към богинята на възмездието Немезида, свързвана и с гладиаторските игри.Това е вторият надпис, съдържащ името на Тиберий Клавдий Бакхий, открит на обекта. Първият вече е публикуван и коментиран в научната литература. Сегашният обаче е още по-интересен, защото доказва, че по време на разцвета на Римската империя Хераклея Синтика се нарежда по значимост до градски центрове като Тесалоника (днешен Солун в Гърция).Вижте видео за статуята и блиц с откривателя й доц. Людмил Вагалински тук:", "date": "2018.08.20", "title": "Статуята от Хераклея Синтика може да е на организатор на гладиаторски игри (видео)"}
{"url": "https://offnews.bg/nashite-avtori/na-moreto-dupka-686579.html", "text": "Едно от чудните преживявания на Черноморието е оцеляването.То започва от първия ден. От първата глътка чешмяна вода, от първия таратор или първата бучка лед в питието. Ако нямате късмет, на другия ден идва тъй-наречената „морска диария“. От нея не се умира или по-скоро не умира тялото а душата.Умира възможността за хубаво прекарване. Вземете си книга. Четенето помага, защото и без това ще прекарате следващите пет дена в тоалетната ококорен като октопод, пиейки лоперамидов хидрохлорид.Ако имате късмет, ще отидете на плаж. Ще си платите 18 лева за два шезлонга и чадър и с рестото от двайсетачката ще си купите мамул царевица. После ще гледате представлението на селяндурите, които ще задяват селяндурските моми около вас.В паузата ще минават римляни, които ще продават понички, семки а най-накрая ще мине и един облечен като зелен презерватив от популярно анимационно филмче. Ще крещи и ще подканя децата да се снимат с него. За пари, разбира се.Когато си тръгнете и се отбиете в кръчмичката за заслужен обяд, ще се срещнете с едно печено пиле от вчера. Повече умряло отколкото сготвено на цена от 14.99 лева. Ако се опитвате да възразите, сервитьорът селяндур ще ви обясни нещо „тъй-тъй“ и да се махаш, ако не ти харесва. Ядете пилето и плачете. За по-добро отделяне на стомашен сок са пуснали Криско, който обстойно обяснява как това лято седят работите. От съседното капанче пее фолкфурия нещо за изневярата. До вас сядат две батки, целите в маркови неща.Селяндуринът обича марките. Той е маркофил, еснаф и скръндза. Той носи маркови джапанки, маркова фланелка и маркови шорти. Всичките произведени в Турция. Пие маркова водка, произведена в съседното село, пуши маркови цигари и се фъска с марков парфюм, ама тестер. Батките започват да си викат как са се омазали с уиски вчера и ти докарват неврит на слуховия нерв. Точно да се обадите на 112 и минават две елитни селяндурки с бански на тигрови щампи. Батките тръгват след тях. Ще се размножават.Прибирате се в квартирата. Наели сте я, защото не е на нечовешки цени, за разлика от тъй-наречените хотели. Бабата хазяйка е спряла топлата вода. Когато се нанасяхте каза нещо за пестене, но кой да слуша. Отивате да я молите за компромис. Тя вари лютеница. Компромис няма.Вечерта разбирате, че онова с големите метални врати срещу прозореца ви е дискотека. Забравете да спите до пет часа. В пет заспивате от умора. В седем ви буди бесен клаксон на джип. Собственикът на джипа, неомутра, призовава своята любима на среща. Някой псува, оня с джипа отговаря с ново свирене и щетиебамайката.Поглеждате се в огледалото. Днес е първият ден на почивка. Остават още седем. Боже…", "date": "2018.08.20", "title": "На морето дупка"}
{"url": "https://offnews.bg/dw/otkade-se-vze-tozi-teatralno-patriotichen-podem-686583.html", "text": "Мислех, че историческите възстановки са мода, която ще затихне, но се случи точно обратното: през последните три-четири години вече няма седмица от месеците с хубаво време, в която да не ни канят на такова събитие. Обичайните театрализации на Априлските въстания и Шипка си продължават; към тях се добавиха битки от Първото и Второто българско царство, средновековни панаири с предполагаема храна от онова време и разнообразни „автентични“ сувенири; навлизат римски кохорти, които се сражават с доблестни траки. Възстановки се правят дори на тракийски тайнства, с предполагаеми орфически възлияния на слънцето; във възстановен декор - римски, средновековен, национално-етнографски - се бракосъчетават наистина активисти-реенактори.Как да си обясним този театрално-патриотичен подем?Някои казват, че има промяна в общинските политики. В последно време те разбраха, че си заслужава да инвестират във възстановъчната дейност, та да разнообразят монотонния културен календар. Възстановката се е превърнала в ритуал, подобен на поомръзналото поднасяне на венци и стоене мирно на тържествена музика – преиграването на историческото събитие е един пластичен монумент, при това евтин, защото ентусиастите рядко получават хонорари. Да кажа и че много общини вдигнаха бутафорни крепости, в чиито евро-бюджети бяха заложени подобни обживявания, които да оправдаят сторителството (това вероятно поражда интереса към именно антични и средновековни сюжети).Но общините едва ли имат тук решаваща роля. Явлението е част от по-общата воля за образ на недотам уверената в себе си българска идентичност. Забелязали ли сте, че туристическите народи развиват един особен национализъм? Той е различен от имперския на Англия или Русия, от културно-историческия на Франция или Китай: национализъм за показ пред чужденците, значи леко забавен, боравещ с прости емблеми, лесно различими от тези на съседите. Разви го Австрия след разпада на империята си, има го в Мексико, дестинация за американски туристи, в съвременна Гърция или Египет, които продават великите си древности.По този път вървим и ние: някой се хваща да играе най-дългото хоро до кръста във вода, друг се гордее, че в ю-тюб разглеждат куриозната летяща чиния на Бузлуджа, трети измисля прабългарски бойни изкуства, черпейки от българското кино и фентъзи игрите. Най-горди сме когато ни признае книгата на рекордите „Гинес“ - тя си е златният стандарт на гордостта.Ще чуете често, че възстановките са ресурс за привличане на туристи и това е доста логично, защото за съвременния човек да отиде на почивка означава да се пренесе в друг свят - а какво по-друго от историята, разигравана пред очите ти? Проблемът тук е, че туристите са разглезени същества и очакват разнообразие; средновековни панаири по света бол, трябва значи нещо по-особено, за да им се задържиш вниманието за повече от едно селфи.Любителска историография и патриотични фантазииЗатова пък българските туристи все още ходят по възтановките с ентусиазъм. Защото къде да изведеш детето си в неделя на чист въздух? Пък и може да му дадат да постреля с лък. Самите групи от реенактори най-често членуват в групите семейно – участието в поредната битка е къмпингуване сред природата, хоби в което участва цялото семейство, за разлика от риболова например, където таткото отсъства цял ден сам. Хората имат нужда да правят нещо смислено и, на фона на доста убогата ни публична среда, да превърнеш историята в хоби изглежда нещо, за което си заслужава да отделиш хиляди левове (бойно снаряжение от Първото царство, бойно снаржение от Второто царство...).В повечето случаи любителската историография не е особено сериозна – родолюбието доминира над фактите, гордостта – над разбирането. Наистина има групи, които търсят помощта на сериозни специалисти; в идеалния случай възстановката може да бъде експериментална проверка на научни хипотези. Но обикновено сериозните историци презират любителите; любителите пък ги смятат за национални предатели, защото усложняват, търсят други гледни точки, опитват да разбират врага. В този конфликт се наместват откровени шарлатани, които предлагат на реенакторите патриотични фантазии.Реванш на миналотоНаместо в разбиране на миналото и поука за бъдещето историята се превръща в реванш над историческите несправедливости, където един момент е въздигнат, друг подминат, трети преиначен. Преиграваме значи победата на Самуил над Василий, но никога последвалата победа на Василий над Самуил – и така някак магически анулираме фаталния ход на времето. Любителят историограф лесно намира из джунглата на интернет потвърждения на тезите си – уверява се, че всъщност древните българи са траки, всички те - християни още преди да бъдат покръстени, абе с една дума – че всичко е едно, просто и ясно. Остава само да налагаш с меча тенекиения щит на врага.И все пак пазарът играе своята подмолна роля. Имам предвид пазара на медийно внимание, за който основно се борят реенакторите. Единните и прости неща бързо омръзват и, за да бъдат интересни, групите неусетно разширяват сферата си на дейност. Заедно със стражевите крепости, построени от итонг и бетон, дойдоха и римляните, та даже ромеите, които десетилетия ни се водеха поробители – възстановките неусетно ги превръщат в предци отвъд идеологическата триада траки-славяни-прабългари. Има група, която се специализира в готите, каквито, знаем, са живели по нашите земи; заражда се все по-голям интерес към келтите. На един средновековен панаир ми предлагаха арабска кухня, която била приготвяна във византийския двор; в инструкцията за фолклорния събор в Жеравна пък се е промъкнала възможност да идеш с там с традиционни дрехи на други народи и си представих колко забавно ще бъде, когато там се появят китайски и индийски облекла от 19-ти век. Вероятно битката ще е дълга, но има някакъв шанс в главите ни да поникне една по-сложна представа за това кои са предците и какво представлява историческият процес.Б. ред. - Статията на проф. Ивайло Дичев е от .", "date": "2018.08.20", "title": "Откъде се взе този театрално-патриотичен подем?"}
{"url": "https://offnews.bg/112/arestuvaha-chetirima-mladezhi-iztochili-600-litra-gorivo-ot-kamioni-686581.html", "text": "Задържани са четирима младежи, източили 600 литра дизелово гориво от камиони в Търговище.Кражбите са от пет товарни автомобила са извършени в продължение на седмица, съобщават от Областната дирекция на МВР в Търговище. Установено е, че един 18-годишен от омуртажкото село Чернокапци и трима непълнолетни младежи от Търговище - двама на 15 и един на 16 г., в различно съучастие помежду си са извършили престъпленията. Кражбите на дизела са станали в периода 3 - 11 август, а камионите са били спрени на различни паркинги в града.Горивото е източено от резервоарите със специално пригодена помпа, и е транспортирано с автомобила на бащата на 18-годишния младеж без неговото знание, съобщават БТА, позовавайки се на полицията.Извършителите са задържани за срок до 24 часа. Установено е, че същите са продали част от дизеловото гориво, а друга част са използвали за зареждане на своята кола.", "date": "2018.08.20", "title": "Арестуваха четирима младежи, източили 600 литра гориво от камиони"}
{"url": "https://offnews.bg/futbol/tcarvena-zvezda-dogovori-transfer-v-marsilia-za-12-mln-evro-686585.html", "text": "22-годишното крило на сръбския гранд Цървена звезда Неманя Радонич ще продължи кариерата си в Олимпик Марсилия.Двата клуба са се споразумели за всички условия по трансфера, който заедно с бонусите се оценява на 12 млн. евро, а играчът ще подпише договор з пет години. Звезда ще го използва в плейофите за влизане в Шампионската лига срещу австрийския Залцбург, след което той ще премине в Марсилия.Само преди месец шефовете на Звезда отказаха 8 млн. евро за родения в Ниш футболист, които бяха предложени от Щутгарт. Радонич има 28 мача за „червено-белите”, в които е отбелязал 5 гола. Освен това той стигна до националния отбор на страната, с който записа два мача на Мондиал 2018 в Русия. През новия сезон той има три гола в предварителните кръгове на Шампионската лига, включително и победното попадение в продълженията при гостуването на словашкия Спартак (Търнава), с което тимът се класира за плейофите.С този голям трансфер, втори за клуба в последните две години след този на Марко Груич в Ливърпул за 5 млн. евро, Звезда се нарежда веднага след Динамо (Загреб) в класацията на балканските грандове, които с най-голям успех продават играчи на Запад. Зад тях остават сръбските Партизан и Войводина и хърватския Хайдук, чиито сериозни трансфери в последните няколко години са истинска рядкост.Следващият талант, на който Звезда възлага големи надежди за солидна кариера и голям трансфер е плеймекърът Велко Николич. 19-годишният креативен полузащитник вече си спечели прозвището „сръбския Лука Модрич”, но клубът му не форсира налагането му и в момента младокът играе за дублиращия отбор Графичар във Втора лига.", "date": "2018.08.20", "title": "Цървена звезда договори трансфер в Марсилия за 12 млн. евро"}
{"url": "https://offnews.bg/112/71-godishen-mazh-se-udavi-v-primorsko-686578.html", "text": "71-годишен мъж се е удавил в морето в района на Южния плаж в Приморско, съобщиха от ОДМВР-Бургас.Сигналът за давещия се човек е подаден на 19 август, около 19.40 часа, в Районно управление - Приморско. Съобщено е за давещ се в морето мъж в района на Южния плаж в Приморско срещу спасителен пост №2, предаде агенция \"Фокус\".Въпреки предприетите действия по спасяването на мъжа, мъжът е завлечен от мъртвото течение навътре в морето. Около 20.20 часа в района до пост №3 морето изхвърлило тялото на удавения. Установено е, че той е Пловдив.", "date": "2018.08.20", "title": "71-годишен мъж се удави в Приморско"}
{"url": "https://offnews.bg/obshtestvo/goreshto-no-na-mesta-mozhe-i-da-prevali-686562.html", "text": "Днес на места може да превали, но като цяло понеделникът ще е слънчев и топъл. Това показва прогнозата за времето на НИМХ-БАН.Около и след обяд над западната половина от страната ще се развива купеста и купесто-дъждовна облачност и на места ще има краткотрайни валежи от дъжд, придружен от гръмотевици.Ще духа слаб до умерен североизточен вятър. Температурите слабо ще се понижат и максимални ще са между 28 и 33 градуса, за София - около 28 градуса.По Черноморието ще е предимно слънчево. Ще духа до умерен североизточен вятър. Максималните температури ще бъдат 29-30 градуса. Температурата на морската вода ще е 27 градуса. Вълнението на морето ще бъде 2-3 бала.В планините също ще бъде предимно слънчево. В следобедните часове ще се развива купеста и купесто-дъждовна облачност и в масивите от Западна България ще има краткотрайни валежи от дъжд с гръмотевици. Ще духа слаб до умерен североизточен вятър.Максималната температура на височина 1200 метра ще е около 21 градуса, на 2000 метра - около 14 градуса.", "date": "2018.08.20", "title": "Горещо, но на места може и да превали"}
{"url": "https://offnews.bg/ikonomika/protest-shte-sabuzhda-zaspalata-kfn-sled-izmamata-olimpik-686532.html", "text": "Днес в 9 часа сутринта ужилени от краха на Застрахователна компания \"Олимпик\" ще се съберат на пореден протест. Този път акцията няма да е пред парламента, а пред централата на финансовия регулатор, който проспа проблемите с компанията, регистрирана в Кипър.\"Да кажем на чиновниците в Комисията за финансов надзор, че ако те са спали, ние не СПИМ.Те трябваше да НАДЗИРАВАТ застрахователните компании и да разберат, че Олимпик фалира и ще завлече парите ни.Вече ще искаме уволнения и оставки на Председателя и служителите на КФН, които 3 месеца не са си свършили работата!!!\", пишат организаторите на протеста.В аферата \"Олимпик\" с пари изгоряха близо 200 000 българи и все още няма никаква яснота дали те ще си получат парите.Интерес към протеста пред КФН са заявили над 2000 души.", "date": "2018.08.20", "title": "Протест ще събужда заспалата КФН след измамата Олимпик"}
{"url": "https://offnews.bg/futbol/livarpul-zaprati-karius-v-turtcia-686612.html", "text": "Големият грешник на Ливърпул от финала в Шампионската лига Луис Кариус ще бъде даден под наем на турския гранд Бешикташ.25-годишният германски вратар ще играе за „черните орли” този сезон, а след това, ако двата клуба са съгласни, може и да бъде продаден край Златния рог.Ливърпул счупи рекорда за най-скъп вратар, привличайки стража на Рома Алисон Бекер, който стана №1 под рамката на вратата на мърсисайдци, докато Лорис Кариус остана втори избор за мениджъра Юрген Клоп. През новия сезон резерва на бразилската звезда ще бъде опитният белгиец Симон Миньоле (30).Тази вечер, в мач от 2-рия кръг на Висшата лига, Ливърпул победи Кристъл Палас като гост с 2:0. Първият гол отбеляза Джеймс Милнър от дузпа в 45-ата минута. Наказателният удар беотсъден за нарушение срещу Мохамед Салах. Отново за фаул срещу египетската звезда на \"червените\" половин час по-късно бе показан червен картон на бранителя на лондончани Аарън-Уан Бисака. В даденето от съдията продължение Садио Мане вкара втория гол за Ливърпул. ", "date": "2018.08.20", "title": "Ливърпул запрати Кариус в Турция"}
{"url": "https://offnews.bg/sviat/strelba-sreshtu-amerikanskoto-posolstvo-v-ankara-686566.html", "text": "Стрелба бе открита от кола по сградата на американското посолство в турската столица Анкара, предадоха световните агенции, като се позоваха на турските медии Си Ен Ен Тюрк и Хабертюрк.Изстрелите са проехтели от преминаваща кола. Те са поразили будка на охраната, имало счупени стъкла, но никой не е пострадал. Неизвестният нападател или нападатели след това са избягали, съобщава БТА.Инцидентът става в момент, в който отношенията между Турция и САЩ са обтегнати заради американския пастор Андрю Брънсън, което доведе до ескалиращ търговски и дипломатически спор, добавил се към икономическите проблеми на Турция, отбелязва ДПА. Турция отказа да освободи пастора, задържан за шпионаж и обвинения, свързани с тероризма. Двете страни си наложиха взаимно мита, а САЩ санкционира двама водещи турски министри.Междувременно турската лира изгуби над 35 процента от стойността си спрямо долара от началото на годината.", "date": "2018.08.20", "title": "Стрелба срещу американското посолство в Анкара"}
{"url": "https://offnews.bg/analizi-i-komentari/koj-sasipa-bdzh-otgovorat-e-iasen-gerb-686533.html", "text": "Управлаващата клика от ГЕРБ редовно реве как душмани без никакъв правен интерес спират иначе \"перфектни\" обществени поръчки за милиони и милиарди и как трябвало законът да реже възможностите за неоснователни претенции при държавните търгове.Иначе се спирал напредъкът, страдал народът.Като гледаме условията на търга за доставка на 42 нови влака за пореден път става ясно, че националният жп превозвач и ресорното му министерство  не могат да се справят с \"хиперсложната\" задача да организират честна и прозрачна обществена поръчка. Не им е за първи път.За БДЖ липсата на елементарни мениджърски умения отдавна не е новина. По време на дългогодишното управление на ГЕРБ компанията просто бе срината изоснови. Преди и други се пробваха, но никой не реализира така изчерпателно и безапелационно съсипването на националния превозвач както сегашния ръководен състав.В момента държавното дружество предлага нискокачествена, но за сметка на това влошаваща се услуга.Закъсненията са ежедневие, както бълхите и дървениците в купетата. Многохиляден обезверен персонал, който отдавна плаче за уволнение, кюта тихо и кротко - взема пари, а не прави нищо. Синдикатите, естествено, са ок. Договарят си се за \"страхотни облаги за работещите труженици\" и си прибират милиони левове от членски внос - вероятно най-изгодния бизнес в БДЖ.В същото време шефовете ритат мачлета на селско ниво и хич не им пука, а данъкоплатецът плаща целия масраф. Чакат ги обществени поръчки за много милиони левове.Класика!Иначе, по време на управлението на най-известния централен нападател на аматьорския футбол Владимир Владимиров, трижди назначаван за шеф по време на герберските управления, БДЖ бяха наказани да плащат многомилионни наказателни глоби по облигационния си заем. О, не, грешка... Не са БДЖ, всички ние платихме за хобито на бившия шеф на червния комсомол, осъмнал навреме като гербер, да гали коженото кълбо!Сега обаче пак ще трябва да плащате още. И то повече! Много повече! И изобщо е без значение дали някога сте се качвали на влак, или си гледате локомотивчета само на красиви клипчета във фейсбук.БДЖ обяви поръчка за доставка на 42 нови влака на цена от 675 милиона лева. А условията са от абсурдни, по-абсурдни.Гаранция - ФранцияНай-голямото безумие, безспорно, е това, че производителят ще поеме поддръжката на закупените влакове само за 15 години, а не за 30 както бе в първоначалния вариант. А за сервиза се плаща извън цената на мотрисите. За първите 15 години, през които новите влакове почти не се развалят, доставчикът ще вземе кеш от 225 милиона лева. За вторите 15 години от експлоатацията, когато новите влаковете ще започнат да окапват като зрели круши и ще се налагат далеч по-скъпи ремонти, БДЖ ще трябва да се оправят сами. Направо гениално!Да оставим настрана факта, че жп превозвачът иска да поръча влакове, които към ден днешен са напълно морално остарели - със скорост до 160 км/ч. Наистина сега в България почти няма железен път, на който да вдигнат повече, но не трябва да се забравя, че дори в най-оптимистичния вариант, който няма да се случи, новият подвижен състав трябва да дойде през 2024 г. После ще бъдат ползвани още 30-40 години. Минимум.А влаковете няма да дойдат, защото обществената поръчка за тях е написана свръхнекадърно и със сигурност ще бъде съборена. Макар че Московски и Владимиров ще се направят на много изненадани.Условията са абсурдниМиналата година БДЖ пращат писма до четири производители на влакове за евентуалната цена за доставка на нови влакове. Получените оферти обаче имат твърде малко общо. Най-ниската е на полската ПЕСА Бидгош, която обещава доставка по задание срещу 390 милиона лева. Трите други производители обаче дават драстично по-високи цени. Става дума за далеч по-сериозни производители като Сименс, Щадлер и Шкода. Въпреки това БДЖ решава да обяви търга с бюджет, който е много далеч от средната цена на четирите оферти и се доближава единствено до предложението на ПЕСА. Което създава съмнения дали процедурата ще е честна и дали не гледаме класиране, което е ясно много преди конете да тръгнат да излизат от боксовете.И още нещо, което няма връзка със здравия разум при обявената обществена поръчка за нови влакове. Според заданието БДЖ ще ни вози в обикновени мотриси, като тези между Перник и София, от столицата до Варна - пътуване, което продължава минимум 9 часа. Вагоните ще са безкупейни, местата за големи куфари - почти никакви. При това мотрисите ще са къси с 230 места, оферта, която в никакъв случай няма да оттласне БДЖ от дъното, в което ГЕРБ ги прати. ", "date": "2018.08.20", "title": "Кой съсипа БДЖ? Отговорът е ясен: ГЕРБ"}
{"url": "https://offnews.bg/tenis/novak-dzhokovich-vleze-v-istoriata-686565.html", "text": "Сръбският тенисист Новак Джокович спечели турнира от сериите “Мастърс” в Синсинати и влезе в историята на аристократичния спорт.Във финала сърбинът не срещна особени трудности срещу Роджър Федерер и спечели с 6:4, 6:4. Така Джокович прибави единствената титла от сериите “Мастърс”, която липсваше в колекцията му.До този момент 31-годишният сърбин имаще пет загубени финала в Синсинати, но сложи край на черната серия и записа т.нар. “Златен Мастърс”. Джокович вече има 31 титли от “Мастърс” - турнири, а Федерер остава с 27. Рекордьор е испанецът Рафаел Надал с 33.В персоналната си статистика Ноле записа 24 успех над Федерер, който го е побеждавал 22 пъти. Именно Джокович спря миналогодишния победител в Синсинати Григор Димитров в осминафиналите.Междувременно Григор Димитров вече е в Ню Йорк и се готви да започне подготовка за последния турнир от \"Големия шлем\" за сезона – US Open. ", "date": "2018.08.20", "title": "Новак Джокович влезе в историята"}
{"url": "https://offnews.bg/112/vzriviha-bankomat-v-kazanlak-kasetkata-s-parite-e-zadignata-686568.html", "text": "Пореден случай на взривен банкомат. Престъплението е извършено тази нощ в Казанлък. Машината за пари се намира в магазин за парфюмерия и козметика в блок на ул. „Пушкин”.Взривът е станал в 03:30 часа. Изпочупени са стъклата на магазина.Все още не е ясно колко пари са задигнати. Касетката с парите е взета.Екип от столични криминалисти прави оглед на място.От рано сутринта на всички входове и изходи на града има засилено полицейско присъствие.", "date": "2018.08.20", "title": "Взривиха банкомат в Казанлък, касетката с парите е задигната"}
{"url": "https://offnews.bg/zvezdi/film-s-kevin-spejsi-specheli-edva-126-dolara-v-parvia-si-den-po-kinata-686584.html", "text": "Филмът Millionaire Boys Club с участието на Кевин Спейси спечели едва 126 долара в деня на премиерата си по кината, съобщи The Huffingtonpost.Прожекцията беше в ограничен брой кино салони в САЩ – общо 10 на брой и приходите са минимални. „Падат се по 12,60 долара на кино. Тоест, по-малко от два билета на прожекция, тъй като средната им цена е 9,27 долара“, пише в коментар на списание The Reporter.Това е първата роля на Спейси след обвиненията в сексуален тормоз от октомври 2017 година. Миналата есен актьорът Антъни Рап обвини Спейси в сексуален тормоз през 1986 година. Тогава той е бил на 14 години, а звездата от „Обичайните заподозрени“ на 26.Това предизвика вълна от обвиниения срещу 59-годишния актьор. Скандалите доведоха и до спад в кариерата му. Нетфликс замрази „Къща от карти“ и прекрати отношенията си със Спейси. Освен това той беше „изрязан“ от завършения филм на Ридли Скот „Всички пари на света“ малко повече от месец преди премиерата. ", "date": "2018.08.20", "title": "Филм с Кевин Спейси спечели едва 126 долара в първия си ден по кината"}
{"url": "https://offnews.bg/112/pozharnikari-spasiha-dvama-mazhe-i-shest-detca-popadnali-vav-voden-ka-686569.html", "text": "Вчера малко преди 17 часа в пожарния участък на град Маджарово бил получен сигнал за издирване и спасяване на бедстващи хора в река Арда. Според подадената информация двама мъже на 56 и на 64 години, заедно с шест деца на възраст от 2 до 13 години, били на разходка до остров в реката. Неочаквано за тях нивото на водата рязко се повишило, пътят им към брега бил възпрепятстван и те попаднали във воден капан.Незабавно към посоченото място, между град Маджарово и село Бориславци, се отправили два екипа огнеборци – от участъка и от РДПБЗН - Хасково.Пристигайки в района на инцидента, пожарникарите оценили обстановката и с помощта на частна лодка предприели спасителните действия. Така час по-късно, към 18 часа, бедстващите били изведени живи и невредими, не се е наложило да бъдат транспортирани до медицинско заведение.", "date": "2018.08.20", "title": "Пожарникари спасиха двама мъже и шест деца, попаднали във воден капан"}
{"url": "https://offnews.bg/obshtestvo/i-kabinetat-posochi-za-vinovnik-v-aferata-olimpik-ralitca-agajn-ot-k-686588.html", "text": "Правителството официално поиска оставката на зам.-председателя на Комисията за финансов надзор Ралица Агайн заради недостатъчно упражнен държавен контрол при фалита на застрахователната компания \"Олимпик\".Това обяви на брифинг в Министерския съвет финансовият министър Владислав Горанов, след като преди нея бе проведена среща при премиера, на която е било и ръководството на КФН.Ралица Агайн е ресорният зам.-председател на комисията за застрахователния сектор.Заради банкрута на дружеството около 200 000 души останаха без застраховка \"Гражданска отговорност\" на автомобилите си и се наложи да потърсят нов застраховател за своя сметка.\"Намираме сериозни пропуски в работата на ръководителя на управление „Застрахователен надзор“ в Комисията по финансов надзор Ралица Агайн. (...) „Българският закон не предвижда възможността правителството да поиска нейната оставка. Българският парламент има изчерпателно изброени хипотези, при които може да освободи предсрочно член на КФН, избран от него, но някой трябва да поеме отговорност“, призова Горанов и уточни, че Ралица Агайн трябва доброволно да напусне поста си.", "date": "2018.08.20", "title": "И кабинетът посочи за виновник в аферата 'Олимпик' Ралица Агайн от КФН (видео)"}
{"url": "https://offnews.bg/obshtestvo/tcentarat-na-sofia-ostava-bez-voda-dnes-686561.html", "text": "Във връзка с подмяна на пожарен хидрант на ул. „Качаник“, жк. „Света троица“, се налага спиране на водоподаването от 09:00 до 18:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Качаник“ на кръстовището с ул. „Цар Симеон“.Също заради подмяна на уличен водопровод на ул. „Граф Игнатиев“, Център се налага спиране на водоподаването от 08:00 до 18:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Граф Игнатиев“ на кръстовището с ул. „Георги С. Раковски“.Lъв връзка с подмяна на сградно водопроводно отклонение на ул. „Свети Свети Кирил и Методий“, с. Бусманци се налага спиране на водоподаването от 9:30 до 16:30 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Свети Свети Кирил и Методий № 13.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!", "date": "2018.08.20", "title": "Центърът на София остава без вода днес"}
{"url": "https://offnews.bg/futbol/valeri-bozhinov-bil-zatvorena-stranitca-za-botev-vratca-686563.html", "text": "Трансфер на Валери Божинов в Ботев (Враца) няма да има. Това става ясно от думите на треньора на врачани и втори баща на нападателя на Риека Сашо Ангелов пред “България Днес”.За сензационното завръщане на Божинов в българското първенство, в което е играл единствено за отбора на Левски, се заговори през уикенда, а кметът на града Калин Каменов потвърди, че са били водени разговори с футболиста, но нищо конкретно не е договорено.“Имаме си отбор, старая се да го изграждам стъпка по стъпка. Наистина имам нужда от няколко нови играчи, може и да продадем някого до края на трансферния период. Но в никакъв случай името на Валери не е сред евентуалните попълнения. Той е затворена страница”, коментира Сашо Ангелов.От Черно море също отрекоха да са имали интерес към бившия национал.“Имаме си нападатели, защо да търсим услугите на Божинов. Той си има отбор и сигурно търси начин да се наложи там”, каза треньорът на “моряците” Илиан Илиев.", "date": "2018.08.20", "title": "Валери Божинов бил затворена страница за Ботев (Враца)"}
{"url": "https://offnews.bg/112/katastrofa-s-tri-koli-na-trakia-v-rajona-ima-zadrastvane-686609.html", "text": "Катастрофа с три коли стана на магистрала „Тракия”. Инцидентът е станал около 18.20 часа в района на 144-ти км от магистралата в посока София, съобщи bTV.По първоначални данни автомобил е предприел изпреварване в аварийната лента и блъснал спряло такси, което се завъртяло и било ударено от друга кола.29-годишна жена е в болница. На мястото на инцидента е прегледан и шофьорът на колата, предприела изпреварването.Полицията извършва оглед. Автомобилите се пропускат само в активната лента. Образувало се е 2-километрово задръстване.", "date": "2018.08.20", "title": "Катастрофа с три коли на Тракия, в района има задръстване"}
{"url": "https://offnews.bg/politika/gabriela-kozareva-e-noviat-izpalnitelen-direktor-na-agentciata-po-vpis-686591.html", "text": "Министърът на правосъдието Цецка Цачева назначи нов шеф на Агенцията по вписванията - Габриела Козарева.Козарева идва на мястото на Зорница Даскалова, която си тръгна от агенцията заради скандала с рухналия Търговски регистър.Новият изпълнителен директор е юрист по образование. Завършила е Юридическия факултет на Софийския университет. От февруари досега е била изпълнителен директор на Изпълнителната агенция за насърчаване на малките и средните предприятия.Козарева е била заместник-министър на спорта по времето на министър Красен Кралев. Тя е била предложена от \"Атака\". Тази позиция тя е заемала от май 2017 до февруари 2018 г.В съобщението на правосъдното министерство се посочва, че новият изпълнителен директор на Агенцията по вписванията има над 10 години управленски административен и професионален опит в сферата на бизнеса и търговското право. Била е директор на Дирекция „Спортна инфраструктура и управление на държавното участие” в Министерство на младежта и спорта от май 2015 г. до май 2017 г. Преди това Габриела Козарева е била консултант в частния бизнес и съдебен помощник във Върховния административен съд на Република България.", "date": "2018.08.20", "title": "Габриела Козарева е новият изпълнителен директор на Агенцията по вписванията"}
{"url": "https://offnews.bg/112/vazrasten-mazh-padna-v-neobezopasena-ulichna-shahta-686587.html", "text": "72-годишен мъж е паднал в необезопасена улична шахта в Търговище. Той не е пострадал сериозно, съобщават от Областната дирекция на МВР в Търговище.Инцидентът е станал в района на река Сива. Човекът се разхождал и не е забелязал пълната донякъде с вода шахта, в която паднал. По думите му известно време никой не чул виковете му за помощ, докато впоследствие го чува гражданин и сигнализирал на тел.112.На мястото на инцидента е пристигнал дежурен екип на пожарната служба. Пожарникарите са извадили възрастния мъж от шахтата с помощта на стълба.", "date": "2018.08.20", "title": "Възрастен мъж падна в необезопасена улична шахта"}
{"url": "https://offnews.bg/obshtestvo/zapochna-zapisvaneto-na-kandidat-studenti-v-natfiz-686589.html", "text": "От 09.30 часа днес започна подаването на документи в НАТФИЗ. Очаква се новоприетите да бъдат с 30 повече от миналата година, съобщават от висшето училище. За първокурсниците, които ще формират юбилейния 70-годишен випуск на Академията, са открити три нови специалности – бакалавърските Театрална продукция, Филмов и телевизионен дизайн и магистратура по Екранна режисура.Най-оспорвано, се очаква да бъде съревнованието между кандидат-актьорите, за местата в класовете на проф. Здравко Митков и проф. Снежина Танковска. През учебната 2018/2019 проф. Маргарита Младенова ще поеме първокурсниците в Режисура за драматичен театър, проф. Румен Рачев ще води клас Актьорство за куклен театър, проф. Светослав Кокалов – Сценография, проф. д-р Александър Илиев ще ръководи Театър на движението – Пантомима, проф. д.н. Камелия Николова – Театрознание и театрален мениджмънт.Проф. д-р Станислав Семерджиев, проф. д-р Дочо Боджаков, проф. д-р Светослав Овчаров, проф. д.н. Мая Димитрова, доц. Иглена Русева, проф. д.н. Любомир Халачев, доц. д-р Емил Рашев, доц. д-р Елена Тренчева, доц. Росица Илиева и доц. Владислав Будинов ще водят основните дисциплини във факултет „Екранни изкуства“.Двата факултета ще приемат близо 220 първокурсници в 18 бакалавърски и 9 магистърски програми.Бакалавърските програми са: Актьорство за драматичен театър, Актьорство за куклен театър, Театър на движението – Пантомима, Режисура за драматичен театър, Режисура за куклен театър, Сценография, Театрознание и театрален мениджмънт, Театрална продукция(нова програма), Филмова и телевизионна режисура, Филмово и телевизионно операторство, Филмов и телевизионен монтаж, Филмов и телевизионен звук, Филмово и телевизионно продуцентство, Филмов и телевизионен дизайн (нова програма), Фотография, Анимация, Драматургия, Екранни изследвания и журналистика. Възможностите за магистратури са: Мениджмънт в сценичните изкуства, Театрално изкуство, Публична реч, Мениджмънт в екранните изкуства, Филмово и телевизионно изкуство, Естетика на приложната фотография, Образователен и терапевтичен куклен театър, Режисура в кукленотеатралните практики, Екранна режисура (нова програма).Приемът на документи за кандидатстване в НАТФИЗ ще продължи до 17.30 часа на 25 август (включително). Самите изпити ще се проведат от 1 до 10 септември.Допълнителна информация може да бъде потърсена в Учебен отдел (02 9231 271) или в сайта на Академията http://natfiz.bg.НАТФИЗ пожелава на добър час на всички кандидат-студенти!", "date": "2018.08.20", "title": "Започна записването на кандидат-студенти в НАТФИЗ"}
{"url": "https://offnews.bg/tehnologii/aresti-v-moskva-rusnatci-prodali-na-zapada-dannite-za-hiperzvukovite-686567.html", "text": "Трима високопоставени представители на руското ракетно-космическо предприятие \"Енергия\" бяха арестувани за корупция, предаде Франс прес, като се позова на Следствения комитет (СК) на Руската федерация.Алексей Белобородов - заместник-директорът на компанията, която произвежда пилотираните космически кораби \"Союз\" и товарните \"Прогрес\" - и двама негови подчинени са задържани. На тримата са повдигнати обвинения в опит за измама.СК отбеляза, че арестите са били извършени в рамките на разследване, водено с \"активната помощ\" на Федералната служба за сигурност (ФСС).В края на миналия месец ФСС проведе няколко обиска, насочени срещу руския космически сектор, в съответствие с разследване за държавна измяна, съобщиха местни медии. Те бяха проведени в Централния научноизследователски институт по машиностроене (ЦНИИмаш) - главния изследователски институт на руската космическа промишленост - чийто служител Виктор Кудрявцев бе арестуван.Според в. \"Комерсант\" десетина служители от сектора са заподозрени, че са предали на западни тайни служби секретна информация за проекти за руски хиперзвукови оръжия.В началото на март руският президент Владимир Путин се похвали с нови, по думите му, непобедими хиперзвукови и подводни оръжия, разработени от неговата страна, съобщава БТА.", "date": "2018.08.20", "title": "Арести в Москва: Руснаци продали на Запада данните за хиперзвуковите оръжия на Путин"}
