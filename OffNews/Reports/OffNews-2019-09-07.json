{"url": "https://offnews.bg/sviat/anadolskata-agentcia-balgaria-e-predala-na-turtcia-40-godishen-mazh-710767.html", "text": "Днес България е предала на Турция 40-годишен мъж, свързан с ПКК - Кюрдската работническа партия, съобщава турската проправителствена Анадолска агенция.Мъжът с инициали Б.Г. е арестуван от българските сили за сигурност при незаконно преминаване на границата.Задържаният има наложена международна забрана да пътува заради това, че е \"разпространявал пропагандни материали на терористите от ПКК, както и за други престъпления\", твърди източник на Анадолската агенция.40-годишният мъж е предаден на турските сили за сигурност в Одрин, където ще бъде съден.", "date": "2019.09.07", "title": "Анадолската агенция: България е предала на Турция 40-годишен мъж, свързан с ПКК"}
{"url": "https://offnews.bg/koloezdene/pamporovo-priema-chetvarti-krag-na-balgarskite-enduro-serii-710766.html", "text": "В Пампорово започна шестото поредно издание на едно от най-предизвикателните и интересни колоездачни събития в България, а именно ендуро състезанието „Елевейшън 999“. Събитието ще продължи до 08.09, неделя и в него ще се включат някой от най-добрите родни колоездачи.„Елевейшън 999“ е единственото подобно състезание в България, което включва общо 2 състезателни дни, а участниците са изправени пред общо 9 на брой технични и интересни трасета, разпръснати по склоновете над Пампорово и Смолян.Общата дължина на състезателните отсечки е над 26 км, а като допълнително затруднение състезателите трябва да достигнат на самоход до голяма част от етапите, като преминат близо 20 км с въртене. Ендуро дисциплината е много интересна и набира все по-голяма популярност, както у нас, така и по света.Представлява комбинация между спускане и въртене с високо физическо натоварване. В България за четвърта поредна година се организират Българските Ендуро Серии, като част от Българската Колоездачна Лига, в която участие годишно взимат между 300 и 400 човека от страната и чужбина.Тази година „Елевейшън 999“ е четвърти кръг от шампионата за категории Жени, Юноши, Мастърс 30+, Ветерани 40+ и Мъже елит, като се очаква това да е едно от най-оспорваните състезания до момента.", "date": "2019.09.07", "title": "Пампорово приема четвърти кръг на българските ендуро серии"}
{"url": "https://offnews.bg/medii/bnt-bnr-i-abro-sashto-izliazoha-s-pozitcia-za-zhurnalisticheskata-eti-710771.html", "text": "Ден след като редица български медии и журналисти  по повод публикация, накърняваща достойнството на един от кандидатите за кмет на София, от БНТ, БНР и АБРО също се обявиха за \"спазването на журналистическата етика в дейността на медиите\".В Асоциацията на българските радио- и телевизионни оператори членуват bTV, Нова телевизия, Bulgaria On Air и значителна част от радиостанциите в българския ефир. В днешната позиция на БНТ, БНР и АБРО се посочва, че \"спазването и уважението към етичните стандарти на журналистическата професия е белег за зрелостта на демокрацията в държавата\".В текста обаче преобладават общите фрази и говоренето  - той по-скоро прилича на резюме на етичен кодекс, отколкото на позиция по конкретен казус.\"Асоциацията на българските радио- и телевизионни оператори и обществените медии - БНТ и БНР дълбоко вярват в отговорността, която медиите носят за спазването на етичните правила на журналистическата професия. Тази отговорност и високите професионални стандарти определят решенията на медиите по отношение на съдържанието на програмите ни.Медиите, членове на АБРО, БНТ и БНР са приели и спазват Етичен кодекс, част от който са основни правила като уважението към неприкосновеността на личния живот, придържането към добрия тон и благоприличие в нашите публикации. Ние не приемаме каквито и да било лични, политически или финансови стимули, които могат да повлияят на нашата способност да предоставяме на обществото точна информация. Ние вярваме, че взаимоотношенията между медиите, както и между медийните професионалисти, работещи в тях, трябва да се характеризират с взаимно уважение и честна конкуренция, с цел запазване на авторитета на професията.Високите професионални стандарти ни задължават да правим разлика между информация в обществен интерес и информация, която задоволява само любопитство на автора или обществото към личния живот на публична личност. От обществен интерес може да бъде защитата на здравето, безопасността, сигурността, информация, която е свързана с предотвратяване и разкриване на тежки престъпления и злоупотреба с власт и която предпазва обществото от опасността да бъде сериозно заблуждавано.Етичните правила на професията, които спазваме, са потвърдени и от трайната практика на Европейския съд по правата на човека за осигуряване на баланс между информационните свободи и неприкосновеността на личния живот.Медиите, членове на АБРО, БНТ и БНР ценят доверието на обществото. Вярваме в грамотността и критичността на аудиторията да разпознае в работата на нашите екипи високите професионални стандарти и да ги отличи като надежден, достоверен и независим източник на информация. Убедени сме също, че да се ценят критичността и упорството в търсенето на точната информация, е признак и на политическа култура и грамотност. Спазването и уважението към етичните стандарти на журналистическата професия е белег за зрелостта на демокрацията в държавата.\"", "date": "2019.09.07", "title": "БНТ, БНР и АБРО също излязоха с позиция за журналистическата етика, но само с общи фрази"}
{"url": "https://offnews.bg/politika/nikolaj-radev-e-kandidatat-na-bsp-za-kmet-na-plovdiv-710775.html", "text": "Николай Радев е кандидатът на БСП за кмет на Пловдив.При днешния таен вот на градската конференция на БСП - Пловдив той беше избран със 71 гласа при общо седем номинирани.Радев е директор на Английската езикова гимназия в града и е председател на групата на социалистите в Пловдивския общински съвет.Днес той беше избран и за водач на листата за местния парламент. След него в листата се нареждат кандидатите за районни кметове, а петото място е запазено за гражданска квота, съобщава БНР.", "date": "2019.09.07", "title": "Николай Радев е кандидатът на БСП за кмет на Пловдив"}
{"url": "https://offnews.bg/koloezdene/sam-benet-specheli-14-ia-etap-roglich-padna-no-prodalzhi-da-nosi-che-710785.html", "text": "Състезаващият се за отбора на \"Bora–Hansgrohe\" Сам Бенет спечели втората си етапна победа в тазгодишното издание на колоездачната Обиколка на Испания.Ирландецът измина 188-километрова отсечка от Сан Висенте де ла Баркуера до Овиедо, спирайки хронометрите с време 04:28:46 часа.В края на 14-ия етап от надпреварата имаше и масова катастрофа, но хаосът не спря Примож Роглич (Jumbo - Visma) и той задържа първото си място в класирането.В края на състезанието изглеждаше добра възможност за групов спринт и това се случи, но това предизвика и мелето от падащи на земята колоездачи.Бенет се възползва от това и остана пред падналите Роглич и Алехандро Валверде. За щастие, двамата се разминаха с контузии и дори завършиха надпреварата. Словенецът дори остана начело в класирането с 25 секунди преднина.Бенет завърши пред Тош ван дер Санде и Максимилиано Рикезе. Утре предстои 15-ия етап, който е 154.4-километрова отсечка от Тинео то Сантуарио дел Асебо и в нея са включени четири изкачвания от първа категория.", "date": "2019.09.07", "title": "Сам Бенет спечели 14-ия етап, Роглич падна, но продължи да носи червената фланелка"}
{"url": "https://offnews.bg/112/45-godishen-mazh-e-ubit-v-kiustendil-710773.html", "text": "75-годишен мъж е задържан за убийството на 45-годишен мъж, гостувал в жилището му в Кюстендил.Сигналът за престъплението е подаден днес следобед.Пристигналият на място екип на полицията е намерил трупа.75-годишният мъж е арестуван. Причината за престъплението най-вероятно е прекомерна употреба на алкохол, съобщава агенция Фокус.По информация на агенция БГНЕС убийството е извършено с нож.", "date": "2019.09.07", "title": "45-годишен мъж е убит в Кюстендил"}
{"url": "https://offnews.bg/medii/aezh-obiavi-initciativa-bezpornozhurnalistika-710759.html", "text": "Асоциацията на европейските журналисти – България (АЕЖ) също публикува позиция относно порнографския компромат, пунликуван в информационен сайт срешу кандидат в местните избори.АЕЖ обявява инициатива, целяща да ограничи финансирането на подобен тип “журналистика”.\"Въпреки че политическите лица се ползват с по-ниска степен на защита на личния живот, има граници, които не бива да бъдат преминавани, а въпросният материал е далеч отвъд тях. Той обаче засяга не само политическа фигура, а лице, за което се твърди, че е свързано с него и което не е политическа или обществена личност, тоест ползва се с пълна защита на неприкосновеността на личния живот\", се казва в позицията. И продължава: \"Освен че цели да унижи и опозори конкретни хора, деянието е опасно за цялото общество, тъй като въпросният материал, чиято автентичност е непроверена и съмнителна, е публикуван като компромат по повод предстоящите местни избори и има за цел да повлияе на предизборните нагласи. В случая не е налице никакъв обществен интерес, който да може по какъвто и да е било начин да оправдае публикуването на изображенията.\"АЕЖ посочва, че това \"далеч не е първият случай на грубо погазване на етичните и професионалните стандарти от страна на въпросното издание, ползващо се с благоразположение на политици и представители на съдебната власт.\"\"Асоциацията на европейските журналисти – България настоява за отговорност от политическите субекти, покровителстващи ПИК. Сайтът ПИК се е превърнал в официоз, засипващ с компромати всички критици на властта. И този процес не е едностранен. Не е вярно, че позитивното отношение на сайта към управляващите, е израз на свободната воля на собствениците на сайта. Съществуват данни за финансова мотивация от управляващите към сайта, който разпространява клевети и порнографско съдържание\", пишат от организацията.Те допълват, че според публикуваната информация на сайта за договорите с политически партии, сключени по време на кампанията за изборите за Европейски парламент, клиенти на ПИК са четири политически партии – ГЕРБ, Атака, ВМРО и НФСБ. Към момента на сключването на договорите и четирите са част от управляващата коалиция.Ето какво още пише в позицията:", "date": "2019.09.07", "title": "АЕЖ обяви инициатива #БезПорноЖурналистика"}
{"url": "https://offnews.bg/politika/ninova-predi-polovin-godina-zabranih-da-kanim-agentcia-pik-na-sabitia-710756.html", "text": "\"Преди повече от половин година забраних представители на агенция ПИК да бъдат канени на наши събития и да бъдат допускани на пресконференции в сградата на централата на \"Позитано\"20. Опитваха се да нахълтат с крясъци и обиди. Не им се получи. Направиха подвижно студио пред централата. Не им се получи. Обвиниха ме, че потискам свободата на словото. Да, потисках, но не свободата на словото, а пошлостта, лъжата и задкулисието. Изляха се тонове помия срещу БСП и нейни представители. Издържахме и това. Призовавам другите партии да направят същото.\"Това се казва в изпратено до медиите съобщение от \"Позитано\" 20 от името на Корнелия Нинова по повод на силна смущаваща публикация в информационния сайт.\"Не става дума просто да заклеймим един жълт сайт. Става дума за нещо много по-голямо - граждани, журналисти, медии и политици да се обединим за чистота и истина в отразяването на политическия и обществен живот. Но само с обръщения няма да стане. Ако има нещо, в което Недялко Недялков е прав, това са думите му- “съдете ме”. Преди месец заедно с още четирима колеги наехме адвокат, предоставихме му материалите, в които ПИК отвратително лъже за нас и му възложихме да заведе дело от наше име. Да, ще бъде бавно, ще отнеме време, но това е единственият начин в правова държава да има ред и всеки да носи отговорност за делата си. А следващият да се замисли какво прави.Така че, не спирайте само до декларации. Съдете ги. Съжалявам, че нито един от управляващите и силните на деня няма да го направи. Просто тях ПИК не ги закача\", завършва Нинова.", "date": "2019.09.07", "title": "Нинова: Преди половин година забраних да каним агенция ПИК на събитията ни. Призовавам и другите да го направят"}
{"url": "https://offnews.bg/futbol/olivie-zhiru-stava-redaktor-na-religiozno-izdanie-710772.html", "text": "Френският нападател на Челси Оливие Жиру разкри, че ще става редактор на религиозно издание, посветено на християнската вяра.\"Ще се постарая да разкажа за своята вяра. Чувствам се длъжен да използвам медиите, за да изразя всичко, което ме вълнува, да изразя своята преданост на Исус.Неотдавна в Лондон присъствах на събитие, посветено на гоненията на християни по цял свят и мина много добре. Такива неща са ми близки до сърцето. Скоро ставам редактор в списанието \"Исус\", което ще излезе в средата на септември.Това е важна тема. Виждате какво става във футбол постоянно. Хомофобски банери, расизъм. Трябва да кажем \"Стоп\", споделя голмайсторът на Лига Европа за миналия сезон, чийто договор с Челси изтича през лятото на 2020 година.", "date": "2019.09.07", "title": "Оливие Жиру става редактор на религиозно издание"}
{"url": "https://offnews.bg/politika/predposledno-maria-gabriel-shte-e-evrokomisar-s-resor-obrazovanie-i-710769.html", "text": "България най-вероятно ще получи ресор \"Образование и култура\" в новата Европейска комисия. За еврокомисарския пост в този ресор е номинирана Мария Габриел, съобщават bTV и Нова телевизия.Вера Юрова от Чехия ще отговаря за \"Върховенството на закона\" в новата ЕК, а за \"Правосъдието\" - Хелена Дали от Малта. Румъния получава ресор „Транспорт”.Източници на bTV от Брюксел обаче уточняват, че са възможни промени в последния момент, защото се спазва принципът „нищо не е договорено, докато всичко не е договорено”.Според дипломатите, все още има държави, които настояват за различни от дадените им ресори. Те дадоха пример с Гърция, която иска ресор \"Eнергетика\", а го е получила Латвия.Новата Еврокомисия трябва да започне работа на 1 ноември, ако изслушванията на номинираните комисари в Европарламента преминат успешно.", "date": "2019.09.07", "title": "Предпоследно: Мария Габриел ще е еврокомисар с ресор ''Образование и култура''"}
{"url": "https://offnews.bg/futbol/balgaria-zapisa-ochakvana-zaguba-ot-anglia-video-710774.html", "text": "Българският национален отбор по футбол не успя да се противопостави на Англия и загуби с 0:4 в европейска квалификация от Група А, играна на стадион \"Уембли\".Футболистите на селекционера Красимир Балъков се бяха затворили добре в защита, но въпреки това една тяхна грешка бе наказана от Хари Кейн (24'), който даде аванс на \"трите лъва\".През втората част неизбежното се случи. Звездата на Тотнъм Кейн (50', 74') на два пъти бе точен от дузпа и оформи своя хеттрик, а Рахийм Стърлинг добави още едно попадение.Така България се настанява на дъното в класирането на Група А с актив от скромните 2 точки от 5 мача. С толкова е и Черна гора, но с по-добра голова разлика. Англия пък оглави класирането с 9 пункта, с 1 повече от отбора на Косово, който е на второ място.Англия: Джордан Пикфорд, Кийрън Трипиър, Майкъл Кийн, Хари Магуайър, Дани Роуз, Рос Баркли, Деклан Райс, Джордан Хендерсън (Мейсън Маунт 67'), Маркъс Рашфорд, Рахийм Стърлинг (Джейдън Санчо 71'), Хари Кейн (Алекс Окслейд-Чембърлейн 77')Селекционер: Гарет СаутгейтБългария: Пламен Илиев, Страхил Попов, Николай Бодуров (Кристиян Димитров 65'), Васил Божиков, Антон Недялков, Галин Иванов (Даниел Младенов 82'), Ивелин Попов, Георги Сърмов, Кристиян Малинов, Вандерсон, Марселиньо (Кирил Десподов 67')Селекционер: Красимир Балъков", "date": "2019.09.07", "title": "България записа очаквана загуба от Англия (видео)"}
{"url": "https://offnews.bg/politika/kaloian-pargov-sofia-ne-mozhe-da-prodalzhava-da-se-razviva-debalansir-710761.html", "text": "София не може да продължава да се развива дебалансирано - ние ще работим за прозрачност, експертност и ще питаме хората.Това заяви лидерът на БСП - София Калоян Паргов в интервю за телевизия \"Европа\".\"В София има немалко проблеми и мога да кажа три неща, които би трябвало да се случат и за които ще работим. На първо място това е прозрачност, на второ място повече експертност и на трето - да питаме хората. Защо? Защото ГЕРБ очевидно се опитват да ни представят своите намерения като единствено решение, а виждаме резултата и мнението на хората. Не говоря само за ремонтите, говоря за политиката като цяло. Колко пъти за 10 години питахме хората? Три референдума предложихме, един не се допусна\", каза Паргов. „Дайте да питаме хората!\", призова той.„София не може да продължава да се развива дебалансирано. От 2015 г., а и сега този лайтмотив ще бъде акцент в нашата платформа. Г-жа Фандъкова за пореден път си го приши, но за четири години какво направи? Колко квартала оправи?\", попита Калоян Паргов и каза, че има такива квартали, в които асфалтът е от времето на социализма.Според него в София има огромно недоволство от това управление. И то може да се характеризира с две думи - развитие в застой последните десет години. По думите му е много важна консолидацията - на лявото, на партията преди всичко и на онази част от обществото, която иска промяна. \"И в случая потенциална възможност за такава консолидираща фигура е Мая Манолова\", заяви лидерът на столичните социалисти.\"Наясно съм, че БСП сама на този етап не може да спечели избори в София предвид 30-годишните нагласи. Мая Манолова наистина може да събере потенциал отвъд възможностите на БСП\", каза Паргов. По думите му издигането на една кандидатура от Инициативен комитет не е нещо ненормално, както и подкрепянето й от политическа партия също не е необичайно. \"Назад в годините БСП е пробвала различни модели на участие в местната власт, включително и да се издига и да се подкрепя гражданска кандидатура\", допълни още той. Калоян Паргов добави, че за да се успее в София и да се наложи промяната, трябва да се работи умно.\"Формирането на мнозинство е ключово за един кмет, защото без такова, колкото и да е популярен, няма как да управлява\", категоричен бе председателят на групата на БСП в СОС. Той посочи, че мнозинството в общинския съвет дава зелена светлина на една или друга политика, на едно или друго намерение на един кмет, но мнозинството в Столичния общински съвет не би трябвало да бъде гумен печат, както досега.„Целите на БСП в тези местни избори са 100 % увеличение на кметовете и 30 % увеличение на съветниците в страната. За София - това е значително увеличаване на общинските съветници, като минимум удвояване и превръщане на БСП в незаобиколим фактор във формирането на политиката на Столична община\", обобщи Паргов.Председателят на БСП – София припомни, че подготовката за местните избори е започнала още през ноември 2017 г. „Тогава пред структурите на Градската организация, заедно с Корнелия Нинова, обявихме това начало и че кандидатура тип Румен Радев е печелившият модел за София\", посочи Калоян Паргов.", "date": "2019.09.07", "title": "Калоян Паргов: София не може да продължава да се развива дебалансирано"}
{"url": "https://offnews.bg/futbol/legendaren-afrikanetc-prekrati-karierata-si-710758.html", "text": "Легендарният камерунски нападател Самуел Ето'о прекрати кариерата си на 38-годишна възраст.За последно той игра за отбора на \"Катар\". Нападателят е играл също така за отбори като Реал Мадрид, Барселона, Интер и ...Анжи Махачкала.\"Това е краят. Предстоят ми нови предизвикателства. Благодаря на всички за подкрепата през годините\", написа камерунецът в Инстаграм.Той се оттегла като носител на 18 трофея - три титли в Испания, три Шампионски лиги, две купи на африканските нации. Ето'о е бил избиран също така четири пъти за най-добър футболист на Африка.", "date": "2019.09.07", "title": "Легендарен африканец прекрати кариерата си"}
{"url": "https://offnews.bg/evropa/britanski-deputati-shte-sadiat-boris-dzhonsan-v-opit-da-sprat-brekzit-710765.html", "text": "Британски депутати - в точа число изключени от консерваторите - ще се обърнат към съда в опит да бъде спрян насроченият за 31 октомври Брекзит без сделка.Те настояват министър-председателят Борис Джонсън да търси отлагане на датата.Премиерът обаче обяви, че в никакъв случай не би допуснал поредно разсрочване на Брекзит.Депутатите ще опитат чрез съда да наложат на Джонсън да поиска още време за напускането на ЕС и предоговаряне на условията. Целта е Брекзит да бъде отложен отното - този път до януари 2020, освен ако не бъде постигната сделка с ЕС до 19 октовмри.", "date": "2019.09.07", "title": "Британски депутати ще съдят Борис Джонсън в опит да спрат Брекзит без сделка"}
{"url": "https://offnews.bg/futbol/vav-frantcia-niama-da-spirat-machove-zaradi-homofobia-710757.html", "text": "Съдиите на футболните мачове във Франция ще прекратят практиката да спират временно мачове при случаи на хомофобски прояви от страна на публиката по стадионите.Решението е на президента на Френската футболна федерация Ноел Льо Грае, според когото твърде много мачове от началото на сезона са били временно прекъсвани.Политиката за спиране на мачове при хомофобия бе въведено от началото на този сезон след инициатива на министъра на спорта Рошана Марасиньон и министъра на равенството Мариен Шиапа.Още в първите няколко кръга на новата кампания в Лига 1 няколко мача бяха временно прекъснати, което доведе до недоволство от ръководители, треньори и футболисти. Това се случи например на стадиона на Ница, когато местните фенове протестираха с хомофобски транспаранти и прекъсването се отрази на играта на отбора.\"Спираме твърде много мачове! Това може да радва някои представители на правителството, но на мен не ми харесва.Футболът не може да е заложник на вулгарността. Понякога мачовете се спират ненужно. Вече ще ги спираме, само ако има продължителни хомофобски действия от цялата публика на стадиона.На ако сред 30 хиляди зрителите има две хиляди имбецили, не виждам защо останалите 28 хиляди трябва да страдат\", коментира Льо Грае, цитиран от БГНЕС.Президентът на Футболната федерация изтъкна, че не е работа на футбола да се бори с хомофобията. \"Футболът ли е измислил хомофобията. Министрите имат по-важни политически проблеми. Тази криза ще се разреши сама. Ще работим с президентите на клубовете\", допълни Льо Грае.", "date": "2019.09.07", "title": "Във Франция няма да спират мачове заради хомофобия"}
{"url": "https://offnews.bg/politika/dps-se-registrira-za-mestnia-vot-710768.html", "text": "Движението за права и свободи (ДПС) се регистрира в ЦИК за участие на местните избори на 27 октомври. Документите бяха внесени от председателя на ДПС Мустафа Карадайъ, зам.-председателя на ДПС Ахмед Ахмедов и зам.-председателя на ПГ на ДПС Халил Летифов.Пред журналисти Карадайъ заяви: „Тръгваме уверено, с достойни кандидати, които ще спечелят изборите с ясна визия и програма за развитие на общините и кметствата за качествено по-добър живот на българските граждани. Нашите кандидати имат капацитета и волята да създадат условия за икономически растеж и развитие на общините и регионите за подобряване на живота на хората и за осигуряване на сигурност в утрешния ден.\"\"Популизмът, ксенофобията, омразата, агресията, празните обещания трябва да спрат. Нека предстоящите избори са арена за битки на програми и платформи за развитие и икономически растеж на общините и регионите, за създаване на по-добри условия, за инвестиционния климат, за инвестициите в тези общини, за подобряване качеството на живот в населените места, за да има развитие, за да има бъдеще в регионите и населените места“, добави Карадайъ.От понеделник ДПС започва консултации с регионалните си и местни структури за утвърждаване на кандидатите си.Карадайъ коментира още, че успех за ДПС ще е затвърждаване на досегашните позиции на партията и разширяване на участието на ДПС в местната власт.", "date": "2019.09.07", "title": "ДПС се регистрира за местния вот"}
{"url": "https://offnews.bg/sviat/v-istanbulsko-pristanishte-zadarzhaha-kontejner-s-orazhie-izprateno-z-710770.html", "text": "Пратка нелегално превозвано оръжие, предназначено за България, е задържана в Истанбул, съобщава БНР.В петък на пристанище \"Амбарлъ\" в квартал \"Бейликдюзю\" турската полиция е открила в контейнер с автомобилни части един сглобен пистолет, части за дългоцевна пушка и за 28 пистолета, 1200 патрона за пистолети и 30 броя патрони за пушка.Турските сили за борба с организираната престъпност са действали по сигнал от 11 юли и са претърсили идващия от САЩ и плаващ под сингапурски флаг кораб.Арестувани са петима души. Според информация на някои турски медии първоначално на пристанището е арестуван един български гражданин, който се е опитал да получи информация за провеждащата се операция. Местни медии съобщават, че името на задържания български гражданин е М. М. Владимиров.По-късно са задържани и други заподозрени за участие в контрабандата на оръжие и срещу тях са започнали съдебни действия.", "date": "2019.09.07", "title": "В истанбулско пристанище задържаха контейнер с оръжие, изпратено за България"}
{"url": "https://offnews.bg/horoskop/horoskop-za-7-13-septemvri-ot-antonia-mechkova-710350.html", "text": "През периода бликате от идеи за изява и придобивки, но дали ще осъществите замисленото... Доста Овни нека действат самостоятелно, иначе ще губят време и сили в приказки. Даже приятели и познати да ви канят в екипи, обсъждането пак няма да е ползотворно. В понеделник-вторник се дръжте на заден план, ред ситуации са рискови за начинания, не бива да бързате за мащабни промени и в сряда. Четвъртък е уморителен, погрижете се за тонизиране и не се изнервяйте излишно с критики към колеги и близки. Домашните ви правят петъка чудесен.За Малка Богородица се настройвате да общувате повече, но с позитивни хора. На Телците им се откриват възможности за напредък в кариерата, възлагат им още отговорности и усилията, вложени в работата, няма да са напразно. През уикенда вниманието е към родата, в понеделник сте критични към резултати в деловата сфера най-вече заради свои пропуски. Във вторник ще си наваксате, в самостоятелни задания се откроявате, идват ви чудесни идеи. Е, в четвъртък-петък ги прокарвайте с такт и точно пред когото трябва, искат да ви се месят.По-трудно 7-дневие, може би трябва да потърсите съвет на по-компетентен близък. Близнаците да не се изкушават от смяна на професионална позиция и дейност, макар че може да им обещават по-добри финансови постъпления. В понеделник ще се уверите, че и да следвате чужди идеи и проекти, усилията ви получават заслуженото. Във вторник-сряда укрепвайте партньорствата, не е време за остри критики, противопоставяне. Мнозина ще намалят темпото, ще анализират по-задълбочено проблемите и сигурно ще намерят помощ за тях.Тези 7 дни изискват упорство в работата и за уреждане на лични неща. Раците имат високи амбиции, готови са да гонят постове, нека още веднъж и критично да преценят шансовете си за печалби и издигане, не всичките им желания са реалистични. До понеделник едва ли ще си признаете, че понякога не чертаете точно целите и стратегията си. Във вторник не пилейте енергия, а я вложете за успеха на целия екип, няма да навреди на вашето благосъстояние. В четвъртък-петък пестете сили, време и средства, за да не се преуморите или разочаровате.Дните около Малка Богородица ви разведряват, а и можете да отделите повече време и средства за развлечения с обичани хора. Някои необвързани Лъвове се хвърлят в любовни авантюри, едва би ще създадат трайни и удовлетворяващи ги отношения. Обвързаните се радват на хармония с половинката, а оставят пауза и за любими занимания. От понеделник изяснявайте проблемите най-търпеливо, има дела за приключване, в сряда не припирайте за промени. В четвъртък и петък събирате още сведения, не ви се ще да следвате чужди идеи.Периодът е плодотворен, но не е лек. Девите са реалисти и улавят кое може да затрудни работата им. Част от знака имат силно влияние и върху околните, тактично пресичат мрънкането и негативизма на събеседниците. През уикенда си чертаете нова стратегия за дела и печалби, няма веднага да разгласите свои идеи. Пък и следващите дни ви връщат към стари финансови грижи и задачи, после ще търсите нови партньори и нужната информация за предстоящи изяви. Някои не шумят много около тези инициативи, но са от полза и за колегите им.От Малка Богородица се настройвате за работа, имате идеи за изява и доход. Е, Везните да претеглят пак евентуалните шансове и партньорства, добре е да действат в екип. Понеделник ви среща с нови хора и оферти, вторник напомня за домашните грижи. В сряда упорствате по своите задачи, изостряте и своята критичност към близките. Защо, така само се изнервяте и в петък разправиите доста може да ви огорчат. С такт и търпение ще постигнете повече и по-бързо ще приключите с изостанали неща. В любовта елегантно постигате желаното...През следващите дни предпочитате самостоятелните дела, готови сте даже да рискувате, но и да упорствате в работата, пречки не ви плашат. В понеделник някои Скорпиони ще уловят неочаквани шансове за изява и доход, във вторник самочувствието им е високо и може да ги подведе, нека да се съобразяват поне с шефовете си. От сряда се настройвате по-купонджийски, но и в часовете за отдих не налагайте мнението си на околните. В четвъртък-петък сте доволни от спечеленото, не го харчете с лека ръка. Близките ви разведряват най-добре.Това 7-дневие предполага търпение. Група Стрелци бързат да оползотворят делови възможности, да помислят дали не рискуват повече, отколкото ще спечелят. От събота пред ваши начинания се очертават пречки. В понеделник привличате близки за екип, перспективите и за тях са ОК. Във вторник обаче трябва да упорствате здраво, може даже да поемете и ангажименти на колеги в името на общ успех. От сряда - бдително с пари, при запознанства, на път. Ще разчиствате недоразумения, но актуализирайте планове и парирайте разприте.На вас периодът помага да балансирате делови и лични съюзи. Доста Козирози имат амбициозна служебна програма, но в работата е редно да се придържат към умерена линия. Иначе в понеделник ще се нагърбят с куп задължения и ще се уморят, от изнервяне ще предизвикат излишни спорове с близките. Още от вторник намалете темпото, в сряда ще свършите всичките си задачки, но по-важно е да обмислите ефективна стратегия, да се впишете в плана на шефа, да уравновесите силите в екипи. Виждате си слабости, изличавайте ги спокойно. От Малка Богородица си дайте кратък отдих, погрижите се за най-близки и обичани. Във вторник Водолеите поемат и техните задължения, вместо да ги корят за едно-друго. Не е време да се хвърляте в начинания, клюки на колеги и познати може да ви спънат, отдавна ги влачат по ваш адрес. Гледайте своите домашни неща, в сряда не позволявайте намеса, в четвъртък уредете финанси и административни детайли, в петък се насочете към по-сериозно проучване на теми, които ще ви засегнат в бъдеще. Толерантността води чудеса в любовта...Това 7-дневие е динамично, ще ви се да направите по-значителни промени в служебни и лични отношения. Група Риби ще усетят: за някои стъпки времето още не е подходящо и няма да си усложнят живота със спор, и то с шефове. В понеделник не проявявайте прекалена критичност към колеги и  партньори, може да се наложи да търсите заедно изход от наболели проблеми. Контакти във вторник изясняват такива теми, в сряда поемате чужди задачи, в името на правна и финансова сигурност си струва. Има как да влияете и на най-близки.", "date": "2019.09.07", "title": "Хороскоп за 7 – 13 септември от Антония Мечкова"}
{"url": "https://offnews.bg/politika/krum-zarkov-vseki-kandidat-podkrepen-ot-bsp-triabva-da-se-saobrazi-710752.html", "text": "\"Решението за кандидат-кмет на София предстои, то ще бъде взето на 11-ти. Мая Манолова е много силен кандидат и с евентуалната подкрепа на БСП има всички шансове да спечели в София. Затова очаквам един много конструктивен разговор в сряда\".Това заяви зам.-председателят на ПГ на \"БСП за България\" и член на ИБ на БСП Крум Зарков пред . По думите му след това БСП ще може да влезе в дългоочаквания от жителите на София дебат за това как трябва да се развива градът. Народният представител посочи още, че БСП има обща програма за местните избори, а във всеки регион тя има своите специфики. В София тя също ще бъде разгледана и одоборена на предстоящата конференция, така че всеки кандидат, подкрепен от БСП, ще трябва да се съобразява и с нея. \"Нека да апелираме за масово участие на изборите\", добави той.\"Хората търсят единство. Създава се доста сериозно напрежение срещу модела \"ГЕРБ\" и начина, по който се консумира властта. Всеки, който не е съгласен с този модел, съвсем логично може да се намери в една обща коалиция, визия или програма\", каза Зарков. Той добави още, че БСП е партия със сериозен потенциал. \"В обществото съществува очакване да се излезе над партийните разделения, да се обяви нов курс на развитие, да се създаде нова среда на публичен дискурс. БСП разбира и се опитва да отговори на тези очаквания - както с усилия вътре в самата партия, така и показвайки, че може да гласува доверие включително на хора, които са извън нея\", каза още той.Относно предложението на БСП за премахване на съкратеното производство, Зарков коментира: \"Ние предлагаме - нека съкратеното производство има, но когато става дума за онези, които водят до смърт или тежка телесна повреда, процесът да върви по нормалния ред, присъдата да не бъде автоматично намаляване, а такава, каквато съдията прецени, че съответства на деянието\".", "date": "2019.09.07", "title": "Крум Зарков: Всеки кандидат, подкрепен от БСП, трябва да се съобрази с програмата ни"}
{"url": "https://offnews.bg/obshtestvo/slancheva-sabota-na-mesta-i-dazhd-710726.html", "text": "Времето днес ще е предимно слънчево, като се очакват се и валежи в югозападните райони, сочи прогнозата на Националния институт по метеорология и хидрология.Над западната част от страната ще има купеста облачност и на отделни места, главно в планините и планинските райони, ще има краткотрайни валежи от дъжд. Над останалата част от страната времето ще е предимно слънчево.Ще духа слаб до умерен вятър от изток-североизток.Максималните температури ще са от 26° до 31°.По Черноморието ще е предимно слънчево. Ще духа слаб до умерен североизточен вятър. Максимални температури 25-27°. Температурата на морската вода е 24-26°.Над масивите от Югозападна България облачността ще е значителна, предимно купеста и там на много места ще има валежи от дъжд. Над останалите планински райони ще преобладава слънчево време, в следобедните часове с временни увеличения на облачността, но ще остане почти без валежи. Ще духа умерен вятър от изток-североизток. Максимална температура на височина 1200 метра – около 20°, на 2000 метра – около 14°, прогнозират синоптиците.", "date": "2019.09.07", "title": "Слънчева събота - на места и дъжд"}
{"url": "https://offnews.bg/tenis/nadal-se-klasira-za-final-v-golemia-shlem-za-27-i-pat-710753.html", "text": "Испанската суперзвезда в мъжкия тенис Рафаел Надал стигна до своя 27-и финал на турнири от Големия шлем в своята кариера. Матадора победи Матео Беретини със 7:6(6), 6:4, 6:1 в предпоследното стъпало към титлата в US Open.Рафа ще търси четвърти трофей от Откритото първенство на САЩ в неделя срещу Даниил Медведев, който надигра Григор Димитров в другия полуфинал.Надал е спечелил 18 трофея и се намира само на 2 зад Роджър Федерер. Срещу Медведев испаецът ще излезе за втори път в своята кариера. Първият случай беше преди няколко месеца в Монреал, когато Рафа спечели финала и титлата след успех с 6:3, 6:0.Иначе полуфиналът срещу Беретини продължи 2 часа и 35 минути, в които Матадора наниза 31 уинъра и допусна само 18 непредизвикани грешки. Това беше първи мач между двамата.\"Първият сет беше малко разочароващ, тъй като имах доста точки за пробив, а не ги реализирах. Оцелях в тайбрека, взех пробив във втория и това промени всичко. Супер щастлив съм, че съм на финала на US Open\", каза Надал.", "date": "2019.09.07", "title": "Надал се класира за финал в Големия шлем за 27-и път"}
{"url": "https://offnews.bg/sviat/i-kanada-obiavi-trevoga-zaradi-uragana-dorian-710740.html", "text": "Канадските власти издадоха предупреждение за приближаващ ураган заради урагана Дориан. Тревогата е издадена за остров Принц Едуард и югоизточната част на провинция Нова Скотия, предадоха Франс прес и БТА.Ураганът Дориан, който е вече от първа категория, премина покрай Южна и Северна Каролина в САЩ. Сега той продължава да се изкачва покрай атлантическото крайбрежие на САЩ.На Бахамските острови продължава операцията по възстановяване от урагана и издирване на безследно изчезнали хора, предаде Франс прес. Стихията беше от категория пет, когато се задържа на архипелага с ветрове със скорост над 250 километра в час. Бедствието, което ураганът причини, е невиждано за архипелага. Засега жертвите са 30, но се очаква броят им да се увеличи.Американски военни самолети ще доставят помощ на Бахамите, допълва Асошиейтед прес.Според ООН 700 000 души имат нужда от незабавна помощ на Бахамите. Организацията обяви, че в идните три месеца за там ще бъдат пратени 85 тона продоволствия, допълва Франс прес.", "date": "2019.09.07", "title": "И Канада обяви тревога заради урагана 'Дориан'"}
{"url": "https://offnews.bg/bojni/glasiat-mach-na-kobrata-na-9-noemvri-710739.html", "text": "Звездата ни в тежката категория на професионалния бокс Кубрат Пулев ще се завърне на ринга на 9 ноември. Той е включен във вечерта, чийто гвоздей ще бъде боят между Джамел Херинг и Ламонт Роуч, твърди един от най-добрите боксови журналисти Франсиско А. Салазар, цитиран от \"24 часа\".Все още обаче не е определен неговият съперник, както и мястото на двубоя.Според Салазар боксовата вечер е планирана за място край Ню Йорк. Тя ще бъде или във Верона, или на Лонг Айланд.Организатор е промоутърската фирма “Топ Ранк” на прочутия мениджър Боб Аръм, която държи половината права на Пулев. Останалите са у българския промоутър Ивайло Гоцев, който от години живее и работи в тази сфера в САЩ.Така Пулев ще се бие за първи път след победата над Богдан Дину в Калифорния. След това той отнесе наказание, след като целуна представящата се за журналистка от Лас Вегас Джени Суши.Правата на Кобрата обаче бяха предварително възстановени, след като мина задължителен курс срещу сексуалното насилие.", "date": "2019.09.07", "title": "Гласят мач на Кобрата на 9 ноември"}
{"url": "https://offnews.bg/sviat/moskva-i-kiev-s-mashtabna-razmiana-na-zatvornitci-710763.html", "text": "Дългоочакваната размяна на пленници между Москва и Киев бе зивършена днес, предадоха БТА и Ройтерс, като се позоваха на очевидци и на адвоката на един от задържаните украински моряци.Очаква се да бъдат размемени общо 70 затворници, сред които 24 украински моряци, задържани при преминаване на Керченския проток, режисьор, журналист и важен човек по случая със сваления над Украйна самолет.Целта на размяната е да намали напрежението между Русия и Украйна.Адвокат Сергей Бадамшин каза, че задържаните украински моряци се намират на московското летище \"Внуково\".Друг адвокат на моряците - Николай Полозов, цитиран от Франс прес - потвърди, че сред хората, които предстои да бъдат разменени, са 24-та украински моряци. \"По моя информация те са се качили в автобуси, и 24-та\", каза през АФП Полозов, уточнявайки, че се очаква те да пристигнат в Украйна в близките часове.Адвокатът на украинския режисьор Олег Сенцов каза, че групата включва и Сенцов.Междувременно специален самолет, изпратен от Русия, излетя от Киев с руски граждани на борда в рамките на процедурата за размяна на задържани лица.Информацията бе потвърдена пред журналисти от Олена Хитлянская, прессекретар на Службата за сигурност на Украйна (ССУ), посочва агенцията.", "date": "2019.09.07", "title": "Москва и Киев с мащабна размяна на затворници"}
{"url": "https://offnews.bg/sviat/robotat-fiodor-katcna-na-zemiata-710742.html", "text": "Спускаемият апарат на руския космически кораб Съюз МС-14 без екипаж, но с първия руски хуманоиден робот Фьодор на борда, се приземи в казахстанската степ, на 147 километра югоизточно от град Жесказган, предаде БТА.Корабът се разкачи от МКС по-рано тази нощ. Фьодор, който пътува с него, в бъдеще може да бъде използван за работа в открития космос, а по време на настоящата си мисия той предаде телеметрична информация.Човекоподобният робот Фьодор е създаден от компанията \"Андроидна техника\" и Фонда за перспективни изследвания на Русия.", "date": "2019.09.07", "title": "Роботът Фьодор кацна на Земята"}
{"url": "https://offnews.bg/protesti/protest-v-niakolko-grada-zaradi-strategiata-za-deteto-710762.html", "text": "Протест срещу промени в социалното законодателство събра отново противници на Стратегията за детето в София. Демонстрации днес са насрочени и в още няколко града.„Спрете социалното отвличане на децата“, “Не на джендър обучението“, „Спрете геноцида върху семейството“ бяха част от  плакатите. Само преди ден социалното министерство отново увери, че не се подготвят законодателни мерки за отнемане на деца от семействата.От ведомството посочиха, че приетите законодателни промени са насочени изцяло към подкрепа на децата, техните родители и хората, които се нуждаят от нея. Подобрените разпоредби целят по-ефективна работа на социалните работници, за да може децата да останат в своите семейства или ако са разделени, да се върнат да живеят при своите майки и бащи.", "date": "2019.09.07", "title": "Протест в няколко града заради Стратегията за детето"}
{"url": "https://offnews.bg/sviat/prostreliaha-advokat-na-rapara-asap-rocky-v-stokholm-710741.html", "text": "Именит шведски адвокат, представлявал американския рапър ASAP Rocky в скорошен случай за нападение, е бил застрелян в петък в Стокхолм, предаде Би Би Си.Адвокатът е бил прострелян многократно.Полицията реагирала на сигнал около 9 ч местно време. Парамедиците отвели за спешна медицинска помощ около 50-годишен мъж.По-късно бе обявено, че жертвата е Хенрик Олсон Лиля. Състоянието му към момента остава сериозно, но е стабилизиран.Адвокатът представляваше рапъра ASAP Rocky, след като той арестуван в шведската столица заради нападение на улицата.Стокхолмската полиция описа вчерашното покушение като изолиран инцидент без ясна връзка със скорошни криминални престъпления.Адвокатът е прострелян в главата и в гръдния кош в жилищния си блок, а после сам позвънил на полицията от телефон на съсед.Според свидетел Лиля бил прострелян, докато се борел с мъж на земята.Въоръженият нападател избягал от местопрестъплението с черен джип.", "date": "2019.09.07", "title": "Простреляха адвокат на рапъра ASAP Rocky в Стокхолм"}
{"url": "https://offnews.bg/tenis/grigor-rezultatat-ne-e-tochnoto-otrazhenie-na-sreshtata-710744.html", "text": "Най-добрият ни тенисист Григор Димитров бе доста критичен към играта си, след като загуби от Даниил Медведев с 6:7 (5), 4:6, 3:6 на полуфинала на турнира от Големия шлем US Open.Като цяло беше добър мач. Мисля, че не ми достигна спечелването на няколко точки в определени моменти. Да, 3:0 сета, но според мен резултатът не е точното отражение на срещата.Беше мач на високо ниво. Медведев игра много добре, бори се здраво. В много ключови точки се справи отлично. Аз лично имах две много силни седмици на US Open и за първи път стигнах до полуфинала.Това със сигурност ще ми вдъхне много позитивна енергия. Не се представих добре в ключовите момент, особено при сетпоинта в първия сет, а знаех какво до очаквам от съперника.Във втората част отново направих грешки. Не успя да спечеля три точки при мой сервис. Данийл използваше корта много добре, но аз съм критичен към себе си.Сигурен съм, че можех да се представя много по-добре в определени ситуации. В този момент обаче не искам да задълбавам.Ако Медведев продължава по същия начин, играе в същия стил, със сигурност ще спечели турнир от Големия шлем\", каза Димитров.", "date": "2019.09.07", "title": "Григор: Резултатът не е точното отражение на срещата"}
{"url": "https://offnews.bg/tenis/daniil-medvedev-v-nachaloto-grigor-be-po-blizo-do-pobedata-710747.html", "text": "Руският тенисист Даниил Медведев остана много доволен от победата над Григор Димитров 6:7 (6), 4:6, 3:6. С успеха тази нощ той се класира за първия си финал в турнир от Големия шлем.Негов съперник утре ще бъде Рафаел Надал. За руснака това ще бъде четвърти последователен финал в тура след Вашингтон, Монреал и Синсинати.\"Не звучи зле да съм на финал на турнира. Както вече казвах, имаше и приливи, и отливи в представянето ми в надпреварата. В първия сет Григор бе по-близо до победата. Аз обаче взех частта и всичко се промени.Щастлив съм, че съм на финал. Когато заминах за САЩ, не очаквах, че ще се представя толкова добре. Пътуването ми до финала бе лудост.Първите два рунда имах крампи. После дойдоха проблемите с публиката. Срещу Стан си помислих, че ще си ходя у дома. Щастлив съм преди финала в неделя.Обичам да чета какво медиите пишат за мен, защото това ми помага да стана по-добър човек. Разбира се, сега няма да мога да изчета всичко, за да мога да се подготвя за финала. Нямам претенции за следващ опонент – сядам пред телевизора и гледам\", каза Медведев.", "date": "2019.09.07", "title": "Даниил Медведев: В началото Григор бе по-близо до победата"}
{"url": "https://offnews.bg/futbol/ruski-i-turski-skauti-si-haresaha-talant-na-levski-710743.html", "text": "Нападателят на Левски Станислав Иванов е бил наблюдаван от руски футболни агенти в последния двубой на младежкия национален отбор на България.По време на евроквалификацията в Талин, мениджърите са останали доволни от видяното. \"Лъвчетата\" спечелиха с 4:0 срещу Естония, а младият талант вкара един от головете в мача.Той бе ползван като дясно крило - позицията, на която играе и за \"сините\". През тази кампания Иванов е участвал във всичките 12 мача на столичани във всички турнири, като неизменно започва като титуляр.В тях той реализира 3 гола, последният от които в мрежата на ЦСКА за равенството 2:2. По-рано през сезона чуждестранни скаути, включително и такива от Серия \"А\", идваха в България, за да наблюдават изявите на младока. До края на годината той със сигурност ще продължи да бъде следен.", "date": "2019.09.07", "title": "Руски и турски скаути си харесаха талант на Левски"}
{"url": "https://offnews.bg/futbol/nejmar-spasi-brazilia-ot-zaguba-sreshu-kolumbia-video-710746.html", "text": "Съставите на Бразилия и Колумбия завършиха наравно 2:2 в контролна среща, играна на стадион \"Хард Рок Стейдиъм\" в Маями, САЩ.Двата отбора спретнаха интересен мач, като Каземиро даде преднина на кариоките в 19-ата минута, но колумбийците обърнаха нещата с две попадения на Луис Муриел в 25-ата от дузпа и 35-ата минута.Звездата на южноамериканците и Пари Сен Жермен Неймар обаче измъкна своите от загубата и оформи крайното 2:2 с точен изстрел в 58-ата минута.Бразилия ще изиграе още една контрола в САЩ. След четири дни кариоките ще срещнат Перу в Лос Анджелис. Колумбия също има уредена още една проверка на американска зема срещу Венецуела в Тампа на 11 септември.", "date": "2019.09.07", "title": "Неймар спаси Бразилия от загуба срешу Колумбия (видео)"}
{"url": "https://offnews.bg/sviat/iran-mozhe-da-inzhektira-uranov-gaz-v-novi-po-moderni-tcentrofugi-710745.html", "text": "Високопоставен ирански служител от ядрената сфера обяви, че страната има капацитет да увеличи с 20% обогатяването на уран, макар че към момента няма такива намерения, съобщи Ройтерс.Служителят казва, че Иран е започнал да вдига ограниченията върху разработването и добива и така може да инжектира уранов газ в нови, по-модерни центрофуги. Тези стъпки обаче могат и да не се случат, ако другата страна изпълни обещанията си, добавя Бехруз Камалванди - говорител на иранската ядрена агенция на пресконференция.Наблюдателите на ООН са информирани за тези стъпки и все още имат достъп до ядрените ни обекти, допълни говорителят.", "date": "2019.09.07", "title": "Иран може да инжектира уранов газ в нови, по-модерни центрофуги"}
{"url": "https://offnews.bg/tenis/stan-vavrinka-varti-liubov-s-viktoria-silvsted-710764.html", "text": "Носителят на 3 титли от “Големият шлем” Стан Вавринка отскоро има нова любовна връзка, пише sportsoclock.com, цитиран от \"24 часа\".Швейцарският тенисист се радва на близката компания на известния шведски модел Виктория Силвстед.44-годишната сексапилна блондинка, която е посещавала България, придружаваше Стан в Ню Йорк, където той отпадна на 1/4-финалите от руснака Даниил Медведев, който впоследствие стигна до финала след победа в три сета над Григор Димитров.След победата на Вавринка над французина Жереми Шарди Виктория окуражи любимия си с пост в социалната мрежа инстаграм.По-рано тази година Вавринка се раздели с хърватската тенисистка Дона Векич. Интересното е, че тя също отпадна на 1/4-финал в Ню Йорк, победена от сънародничката на Стан Белинда Бенчич.", "date": "2019.09.07", "title": "Стан Вавринка върти любов с Виктория Силвстед"}
{"url": "https://offnews.bg/sviat/i-uikipedia-stana-zhertva-na-hakerska-ataka-710754.html", "text": "Онлайн енциклопедията Уикипедия обяви, че е станала обект на хакерска атака.Тя доведе до спиране на достъпа до сайта.„Уикипедия прекъсва няколко пъти в резултат на злонамерена атака. Продължаваме да работим, за да възстановим достъпа“, обяви платформата в свое изявление.Голям брой потребители съобщиха, че късно през нощта в петък и ранните часове на събота не е имало достъп до сайта. Засегнати били почти цялата територия на Европа, западните части на Русия, няколко държави от Близкия изток, части от Северна и Южна Америка.Към момента платформата е достъпна.", "date": "2019.09.07", "title": "И Уикипедия стана жертва на хакерска атака"}
{"url": "https://offnews.bg/obshtestvo/api-napomnia-che-spira-kamionite-po-magistralite-utre-710748.html", "text": "На 8 септември от 14 ч. до 20 ч. се спира движението на камионите над 12 т по автомагистралите и най-натоварените пътища, напомнят от Пътната агенция.Целта е повишаване на безопасността и увеличаване на пропускателната способност на инфраструктурата в края на почивните дни.Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата.Ограничава се движението по следните участъци от републиканската мрежа:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;• път I-1 - от Благоевград до ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).От 10 ч. в неделя - 8 септември, в участъка от АМ „Струма“ край Дупница ще има две ленти за движение за леките автомобили и ППС до 12 т в посока София и една за Кулата.Превозните средства над 12 т, включително и автобусите, пътуващи към Кулата се отбиват от АМ „Струма“ при пътен възел „Долна Диканя“, ще преминават по път I-1/Е-79 и при пътен възел „Бобошево“ ще продължават по АМ „Струма“. За пътуващите към София отбиването по път Е-79 ще става при пътен възел „Бобошево“, а качването на магистралата ще бъде при пътен възел „Дупница Север“.За ППС над 12 т се забранява движението по пътната връзка от път Е-79 към АМ „Струма“, при пътен възел „Дупница Север“ при км 51+236 и по пътните връзки от път ІІ-62 Дупница-Кюстендил към АМ „Струма“ на пътен възел „Дупница Юг“ по направленията: Кюстендил – Благоевград, Кюстендил – София, Дупница – Благоевград и Дупница – София.На АМ „Хемус“ продължават ремонтно-възставителните работи на съоръженията при 19-ти км /виадукт „Потоп“/, 36-ти, 37-ти, както и на тръбата за София на тунел „Витиня“. На мостовите съоръжения, които не са обновявани от построяването им през 80-те години, се извършва ремонт на пътната част и стълбовете. За улеснение на пътуващите в отсечките с ремонт на автомагистралата има две ленти за пътуващите за София и една за Варна. В пиковите часове, когато много хора тръгват на път, е възможно по-бавно предвижване от интензивния трафик, но строителните дейности трябва да се извършат, за да се кара по съоръженията безопасно и удобно. Алтернативен маршрут на АМ „Хемус“ в посока Монтана и Видин е проходът „Петрохан“ и Искърското дефиле, а в посока Варна - път I-1 София - Ботевград.За улеснение на трафика през Владая и повишаване на пътната безопасност на 8 септември ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.", "date": "2019.09.07", "title": "АПИ напомня, че спира камионите по магистралите утре"}
{"url": "https://offnews.bg/politika/abv-podkrepia-maia-manolova-za-kmet-na-sofia-710755.html", "text": "АБВ ще подкрепи Мая Манолова за кмет на София, обяви на пресконференция Ивайло Калфин, който ще е водач на листата за общински съветници на АБВ.\"На заседанието на градската организация на АБВ взехме решение да не издигаме собствен кандидат за кмет на София. Беше решение, което омбислихме много внимателно\", заяви Калфин.\"АБВ се явява със самостоятелна силна листа. Това са втори местни избори, в които участваме. На предните бяхме четвърта сила в София. Тази година отново имаме нови хора, силни хора, мотивирани хора. Имаме намерение за силен резултат, не по-малко от предните години. АБВ работи последвотелно по проблемите на София, в местния парламент\", заяви лидерът на АБВ-Младежи Пламена Заачка.\"Вярваме, че нашите представители както и до момента ще имат все повече публичност в техните политики, откритост, повече връзка с гражданите. За всички е ясно, че тези 15 години основните проблеми на София не успяха да бъдат решени. Ще работим върху основните проблеми\", каза Заячка.", "date": "2019.09.07", "title": "АБВ подкрепя Мая Манолова за кмет на София"}
{"url": "https://offnews.bg/politika/dbg-ima-seriozen-natisk-kam-dbg-da-ne-podkrepiame-promianata-v-sofia-710749.html", "text": "С Мая Манолова отдавна имаме общи каузи, тя единствена ни подкрепи в битката за машинното и електронното гласуване, в приемането на закон за фалита на физически лица. А, за да я подкрепим, ние поставихме условията, че управлението на столицата трябва да работи за въвеждане на модерни ИТ системи за облекчаване на тежкия трафик, да се спре корупцията и да започнат спешни действия София да стане един по-чист град, в който се диша свободно, каза Делчев.Така председателят на Движение \"България на гражданите\" Димитър Делчев коментира подкрепата на политическата формация за кандидатурата на Мая Манолова за кмет на София в интервю за телевизия \"Европа\".Структурите на ДБГ в София с голямо мнозинство взеха решение, че трябва да се търси истинска промяна в управлението на столицата и тя може да дойде от граждански кандидат. Решението да подкрепим Мая Манолова за кмет на София е именно в тази посока и заставам зад него, заяви Делчев.По думите му има сериозен натиск \"чрез хора от централното ни ръководство и структури в страната към мен и партията, за да не подкрепяме Манолова\". Причината, според него е, че в Манолова ГЕРБ виждат реална заплаха за властта си в столицата.Ние не влизаме в коалиция с БСП, а подкрепяме граждански кандидат, издигнат от хората. Ще се обединим единствено с дясно-центристки партии в изборите за общински съветници и районни кметове в София, каза още Делчев.Делчев заяви, че структурите на ДБГ в страната имат свобода да изберат сами начина си на явяване, като на места ще има коалиции с десни и центристки партии, на други с патриотични. Кметовете Йордан Йорданов в Добрич и Георг Спартански в Плевен трябва отново да получат доверието на хората, защото развиват много добре общините си. На останалите места ще участваме в смяната на феодалния модел на управление, който в редица общини се налага от ГЕРБ, а в други от БСП, посочи лидерът на ДБГ.", "date": "2019.09.07", "title": "ДБГ: Има сериозен натиск към ДБГ да не подкрепяме промяната в София"}
{"url": "https://offnews.bg/obshtestvo/veselin-marinov-dumite-na-bojko-borisov-za-kontcertite-mi-me-ogorchih-710750.html", "text": "Певецът Веселин Маринов коментира за пръв път в интервю репликата на Бойко Борисов, че не иска повече да пее на предизборните концерти на ГЕРБ.Думите бяха казани в контекста на оттеглянето на Цветан Цветанов.„Не мога да кажа, че съм бил много радостен. Естествено, че съм много огорчен, защото с тези думи той някак си подцени и омаловажи онова, което аз съм направил с музиката и със себераздаването си за политическата партия, която той представлява. А аз не съм дал малко. И смятам, че не беше правилно. Но в края на краищата всеки има право да каже това, което мисли. И мога само да кажа, че онова, което каза той, не е онова, което аз мисля. Но за сметка на това, това е неговото мнение и е хубаво, че го знаем поне (…) Има няколко неща, които няма как да ги купиш. Това са приятелите, любовта и здравето. Те са онези непреходните. Аз знам какво мога. Знам колко хора обичат това, което правя. Затова продължавам напред. С лека горчивина, която вече отшумява като всичко, което наистина времето лекува в живота”, сподели популярният изпълнител в интервю за .Tой разказа и как се е зародило приятелството му с Цветан Цветанов:„Спортът ни събра и до ден днешен няма кое да ни раздели. Цветан Цветанов премина през един труден период от своя живот, който аз приемам като един огромен опит. Насъбрал огромно количество любов от толкова много хора със своята честност и борба към справедливост. Спортът, който ни събра, беше кросът. Всяка сутрин тичаме. И той тича, и аз тичам и така се засякохме в парка. „Здрасти-Здрасти”. Но самото ни запознанство беше още, когато той беше заместник-кмет в София и един мой проблем в зала 1, който трябваше да реши неговият ресор ни запозна и оттогава вече почти 20 години. Най-важното е, че аз знам какъв човек е той и когато човек е наясно с това, изпитва само гордост, че имаш в онази категория на смело казаните хора в живота ти, че са твои приятели, а те са 3-4-5, че са такива и че можеш да разчиташ на тях, особено когато ти е трудно. Дори когато ти е хубаво, да има на кого да се обадиш и наистина да посрещне радостта от твоите успехи, така както може само един истински приятел”.", "date": "2019.09.07", "title": "Веселин Маринов: Думите на Бойко Борисов за концертите ми ме огорчиха"}
{"url": "https://offnews.bg/tenis/grigor-dimitrov-otpadna-na-krachka-ot-finala-na-us-open-710738.html", "text": "Най-добрият ни тенисист Григор Димитров не успя да се класира на първия си финал от турнир от Големия шлем, след като отстъпи в три сета в полуфинала на US Open пред руснака Даниил Медведев - 6:7 (6), 4:6, 3:6.Григор може да съжалява за пропуснатия шанс да спечели първия сет, което можеше да наклони везните в негова полза. Във финала Медведев ще се изправи срещу победителя от мача между Рафаел Надал и Матео Беретини. За Димитров остава утехата, че отново се върна в голямата игра като от понеделник ще направи огромен скок в ранглистата и ще се завърне сред първите 30 в ранглистата. Той също така стана най-ниско класираният полуфиналист на Откритото на САЩ от 1991 година.В първия сет Медведев започна с пробив, който след това затвърди. Григор върна пробива в четвъртия гейм, след което поведе с 4:3. При 6:5 той и сервис на руснака, българинът стигна до сетбол, но началните удари на Медведев го извадиха от ситуацията и се стигна до тайбрек. В Димитров започна по-добре, но постепенно руснакът взе инициативата. При 5:4 Медведев сервира за сета, но непредизвикана грешка върва равенството. Последва продължително разиграване, но Димитров не успя да завърши прецизно завършващия си удар и топката се спря в мрежата. Форхенд в аут на българина сложи край на спора - 7:6 (6) в полза на руснака.Вторият сет започна с размяна на пробиви, след което Медведев поведе. Последва продължителен четвърти гейм, в който Медведев показа добра защита. Медведев стигна до точка за пробив след топка в аут на Димитров. Той спаси подаването след форхенд в аут на руснака. Медведев стигна до нова точка за пробив, който този път успя и поведе с 3:1. Григор поведе с 40:0 в петия гейм. Медведев спаси три брейкбола, последва грешка на руснака и предимство за Григор, който от четвърти опит не сгреши и намали на 2:3, след което затвърди пробива си с ефектен форхенд по правата. Двамата тенисисти спечелиха последвалите си подавания, като Медведев започна да се пропуква при по-дългите разигравания. В деветия гейм се стигна до маратонско разиграване при 15:15, но топка в аут даде аванс на руснака.Последва равенство, а нов ас на руснака му даде предимство. В последвалото разиграване Григор го принуди да сбърка, но негова грешка даде предимство на Медведев. Григор продължи борбата и с ефектна точка заличи предимството на съперника. Последва атрактивно разиграване, което Григор се опита да завърши с воле, но Медведев показа страхотна реакция на мрежата. Ново бижу на Димитров заличи предимството на Медведев, но след това сгреши и отново руснакът имаше предимство. В крайна сметка руснакът спаси подаването си и поведе с 5:4.Оспорваната битка продължи и при подаването на Димитров. Григор реши да излезе на мрежата, без да се бе подготвил добре и за Медведев бе лесно да го преодолее, стигайки до сетбол. Бекхенд в мрежата сложи край на втората част - 6:4 за Медведев и 2-0 сета.Третата част започна с бърза размяна на геймове на 0. В третия гейм Григор поведе, но руснакът се върна, като спечели четири поредни точки и удържа подаването си. Димитров твърде лесно допусна пробив в четвъртия гейм, а още по-бързо руснакът го затвърди и при 4:1 Медведев вече докосваше финала.В шестия гейм Григор показа голяма агресия и спечели, за да намали на 2:4. Руснакът взе подаването си и така Григор сервира за оставане в мача. Първият сервис на българина му изневери, а Медведев се чувстваше много комфортно от това. Така се стигна до първия мачпойнт за Медведев, който сбърка и даде шанс на Григор. Последваха грешки и от двете страни на мрежата. Григор на свой ред стигна до геймбол и в крайна сметка намали на 3:5.В последвалото разиграване Медведев беше безапелационен на сервис и в крайна сметка стигна до първия си финал от турнир от Големия шлем.", "date": "2019.09.07", "title": "Григор Димитров отпадна на крачка от финала на US Open"}
{"url": "https://offnews.bg/futbol/zheferson-i-tcska-se-razbraha-za-nov-dogovor-710751.html", "text": "Левият защитник на ЦСКА Жеферсон Телес разкри, че е постигнал споразумение с \"червените\", относно новия си договор.Контрактът на бразилеца изтича в края на този сезон, но вече са проведени успешни разговори за удължаването му.\"Вече се разбрахме с ЦСКА за договора. В общи линии е формалност да го подпишем. Ще парафирам за още три години - това е параметърът, по който работихме. Разбрахме се бързо\", каза футболистът на \"армейците\" пред \"Тема Спорт\".Бразилецът става първият с изтичащ в края на сезона договор, който се съгласява да преподпише. С нов контракт най-вероятно ще се сдобие и халфът Рубен Пинто.В последните дни той е затоплил отношенията си с треньора и ръководството и Люпко Петрович обяви, че отново ще разчита на него. Договорът на португалеца също изтича през лятото на 2020-а.", "date": "2019.09.07", "title": "Жеферсон и ЦСКА се разбраха за нов договор"}
