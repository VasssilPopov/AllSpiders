{"url": "https://offnews.bg/politika/dencho-boiadzhiev-ot-bsp-e-noviat-kmet-na-razgrad-obnovena-v-23-10-ch-714683.html", "text": "Кандидатът за кмет на Разград Денчо Бояджиев от БСП печели с 58,03% - 6008 гласа в изборната надпревара. Това сочат междинните резултати при обработени 58,97% от протоколите на секционните избирателни комисии.Досегашният кмет д-р Валентин Василев печели доверието на 38,48% от избирателите - 3984 гласа.На първи тур кандидатът за кмет от БСП ЗА БЪЛГАРИЯ Денчо Бояджиев получи 5004 гласа - 25,38%. 4802 (24,36) души дадоха гласа си за Валентин Стоянов, издигнат от ГЕРБ.", "date": "2019.11.03", "title": "Денчо Бояджиев от БСП е новият кмет на Разград (обновена в 23:10 часа)"}
{"url": "https://offnews.bg/politika/mustafa-karadaja-nie-dokarahme-demokratciata-predi-30-g-i-prodalzhav-714700.html", "text": "Лидерът на ДПС Мустафа Карадайъ обяви, че структурите на ДПС са постигнали един много добър резултат. Той даде пример с предишния вот през 2015 г., когато партията и ДПС в обединение са спечелили общо 39 кметове на общини. Кметовете на Джебел и Хитрово са изключени по-късно.На този вот ДПС е спечелило 47 кметове на общини, от които 37 са на партията, един е спечелил като независим, подкрепен от движението. \"Запазваме си влиянието в местаната власт. Пристъствието на ДПС категорично е увеличило влиянието си. \"Всички знаем, че изборите са основен елемент на демокрацията, когато са честни и свободни. Нашите избиратели бяха ощетени заради уседналостта и забраната да се агитира на майчин език\", каза още Карадайъ.Според него този вот е показал много от дефектите на демокрацията, допуснал правов нихилизъм и нарушения. РИК са допуснали нарушения с приемането на недемократични решения, като регистрираха кандидати, което поставя въпроса за честността на тези местните избори. \"Цялата държавна машина беше впрегната за ГЕРБ, за тях спечелването на изборите беше на всяка цена - впрегнати бяха директори на училища, полицаи, ВиК ръководители. Имаше заплахи от бизнеса. Управляващите създавоха условия да няма алтернатива. Насаждаха омраза, нихилизъм и противопоставяне. На този фон ярко се очертава поведението на избирателите на ДПС Ние преди 30 г. докарахме демокрацията и продължаваме да сме нейни пазители\", коментира Мустафа Карадайъ.", "date": "2019.11.03", "title": "Мустафа Карадайъ: Ние докарахме демокрацията преди 30 г. и продължаваме да сме нейни пазители"}
{"url": "https://offnews.bg/politika/kornelia-marinova-zapazva-kmetskia-si-post-v-lovech-obnovena-kam-23-1-714685.html", "text": "Кандидатът на ГЕРБ Корнелия Маринова запазва кметския си пост в Ловеч - днес тя получи 48,82% от вота. Това сочат данните при 87,13% обработени протоколи на ЦИК.Радина Банкова от БСП получи 46,11% на балотажа за кмет на града. На първия тур двете дами имаха близки резултата: 28,82% за Маринова срещу 26,30 на сто за Банкова. Избирателната активност днес е 34 на сто към 17:00 часа. ", "date": "2019.11.03", "title": "Корнелия Маринова запазва кметския си пост в Ловеч (обновена към 23:15)"}
{"url": "https://offnews.bg/politika/d-r-delian-georgiev-e-noviat-kmet-na-stolichnia-rajon-izgrev-714702.html", "text": "Д-р Делян Георгиев е новият кмет на район Изрев в София. Това съобщиха от БСП на страницата си във фейсбук.Лекарят от Спешна помощ Делян Георгиев получи на първия тур 26,54%, а опонентът му от ГЕРБ и досегашен кмет на района Цветомир Жеков - 26,06 на сто. Д-р Делян Георгиев е на 33 години, лекар в Спешна медицинска помощ - София. Баща е на 3 деца.", "date": "2019.11.03", "title": "Д-р Делян Георгиев е новият кмет на столичния район Изгрев"}
{"url": "https://offnews.bg/politika/stefan-radev-ot-gerb-pobedi-v-sliven-714677.html", "text": "Досегашният кмет на Сливен Стефан Радев, кандидат за нов мандат от ГЕРБ, събира 63.55% на балотажа днес.Опонентът му от БСП Кольо Милев е с 33.71 %. Това сочат данните за вота при обработени 30.20 на сто от протоколите.На първия тур Стефан Радев поведе с 48,47%, а Кольо Милев получи 24.33% . Избирателната активност днес към 17:30 ч. е била 26,52%, а на първи тур по същото време беше 37,7%. ", "date": "2019.11.03", "title": "Стефан Радев от ГЕРБ победи в Сливен"}
{"url": "https://offnews.bg/politika/dosegashniat-kmet-na-dobrich-s-razgromna-pobeda-nad-gerb-714707.html", "text": "Досегашният кмет на Добрич запазва поста си с разгромна победа над кандидата на ГЕРБ.При 48.84% обработени протоколи в OИК Йордан Йорданов, издигнат от Местна коалиция ДБГ (ДБГ, НДСВ, ССД, ГН), получва 65.84% от гласовете.За Надежда Петкова, издигната от Местна коалиция ГЕРБ (СДС), са гласували 32.61%.", "date": "2019.11.03", "title": "Досегашният кмет на Добрич с разгромна победа над ГЕРБ"}
{"url": "https://offnews.bg/politika/okonchatelni-danni-todor-popov-pecheli-chetvarti-mandat-v-pazardzhik-714708.html", "text": "Досегашният кмет Тодор Попов печели четвърти пореден мандат в Пазарджик.Това е първият град, за който ЦИК публикува резултати при 100% обработени протоколи.Окончателните резултати са:Тодор Попов (Местна коалиция НОВОТО ВРЕМЕ) 17 169 гласа 56.11%Благо Солов (БСП) 12 561 гласа 41.05%868 души или 2.84% са пуснали бюлетина \"не подкрепям никого\".", "date": "2019.11.03", "title": "Окончателни данни: Тодор Попов печели четвърти мандат в Пазарджик"}
{"url": "https://offnews.bg/politika/novi-danni-po-malko-ot-5-e-predninata-na-fandakova-714699.html", "text": "Нови данни за София съобщи Алфа рисърч в 22:10 часа. Те са от 100% паралелно преброяване.Според тях Фандъкова печели 50,3%, Мая Манолова 45,7%, а 4% са пуснали бюлетина \"не подкрепям никого\".При 100 процента извадка от паралелното преброяване на социологическата агенция \"Галъп\", представени по \"Нова телевизия\", Фандъкова е с 49,7 процента от гласовете на днешния балотаж от местните избори в столицата, а за Мая Манолова са гласували 45 процента.Така разликата между двете, която в някои екзитполове достигаше 14%, в момента е по-малко от 5%.", "date": "2019.11.03", "title": "Нови данни: По-малко от 5% е преднината на Фандъкова"}
{"url": "https://offnews.bg/politika/db-pecheli-8-ot-10-rajona-v-sofia-v-2-e-na-kantar-714701.html", "text": "Демократична България изглежда, че ще спечели 8 от 10-те района на София, в които се явява на балотаж срещу кметове на ГЕРБ.Сигурни са Средец, Красно село, Лозенец, Триадица, Оборище, където при 40-50% обработени протоколи разликата е огромна.По-малка, но достатъчна според щаба на Демократична България разлика, има в Слатина, Студентски и Овча купел.На кантар са нещата в район Витоша. Кандидатът на Демократична България изостава леко само в район Възраждане.", "date": "2019.11.03", "title": "ДБ печели 8 от 10 района в София, в 2 е на кантар"}
{"url": "https://offnews.bg/politika/fandakova-razbrah-kakvo-mi-kazaha-horata-na-tezi-izbori-714695.html", "text": "Благодаря на всички, които гласуваха, и на всички, които ме подкрепиха. Радвам се, че хората не се поддадоха на внушения. Това заяви столичният кмет Йорданка Фандъкова след края на изборния ден. Разбирам това, което ми казаха избирателите: пътят е правилен, хората очакват работа, но очакват и промяна. Предстои до месец да предложа на СОС бюджета на София. Ще търся подкрепа от колегите от Демократична България и от ВМРО. Ще направя промени в структурата на общината, които ще представя до гласуването на бюджета. Те, разбира се, са свързани и с персонални промени, обясни Фандъкова. Избирателната активност не е много по-ниска от друг път, коментира тя. ", "date": "2019.11.03", "title": "Фандъкова: Разбрах, какво ми казаха хората на тези избори"}
{"url": "https://offnews.bg/politika/protivorechivi-danni-za-kogo-glasuvaha-desnite-na-balotazha-714689.html", "text": "Противоречиви са данните от екзитполовете как са се разпределили гласовете на десните в София.Според Алфа рисърч гласувалите за Борислав Игнатов на първи тур в по-голяма степен са предпочели Йорданка Фандъкова. Те формират 8% от всички гласували за Фандъкова на втори тур и само 6% от всички гласували за Манолова. Като се има предвид, че Фандъкова има и повече гласове, това означава че тези десни, които изобщо са гласували, са се разпределили около 60:40 в полза на Фандъкова.Данните на Галъп обаче са точно обратните. Според тях едва 34,1% от десните са предпочели Фандъкова, докато 41,2% са избрали Мая Манолова.И двете агенции обаче са единодушни, че гласовете на Борис Бонев от Спаси София са се разпределили в съотношение 2:1 за Мая Манолова.Противоречие има по въпроса кого са избрали привържениците на ВМРО. Според Алфа рисърч, те макар и с малко предпочитат Фандъкова, а според Галъп 54% от тях са предпочели Манолова, а 35% - Фандъкова.Галъп има данни и за гласоподавателите на Атака и Десислава Иванчева. Почти всички от тях са предпочели Манолова - 75% от гласувалите за Волен и 87% от гласувалите за Иванчева са пуснали Манолова на балотажа.", "date": "2019.11.03", "title": "Противоречиви данни за кого гласуваха десните на балотажа"}
{"url": "https://offnews.bg/politika/gutcanov-poiska-ot-varna-ostavkata-na-ninova-714705.html", "text": "Председателят на Градския съвет на БСП във Варна Борислав Гуцанов обяви тази вечер, че иска оставката на Корнелия Нинова и ръководството на партията. Искането  ще бъде внесено официално на предстоящото заседание на Националния съвет, уточни той. Причината са слабите по думите му резултати на партията във Варна, а и в цялата страна. Според Гуцанов конкретно във Варна загубата се дължи най-вече на лоши решения от страна на националното ръководство, довели до разединение на местно ниво.  Между двата тура Гуцанов предложи БСП да подкрепи лидера на националистическата партия \"Възраждане\" Костадин Костадинов на балотажа, но от централата отхвърлиха идеята.Преди изборите пък Гуцанов предложи Костадинов да бъде кандидатът на левицата, но и това беше отхвърлено. Кандидатът на \"Позитано\" 20 Анелия Клисарова загуби битката за второто място с Костадинов на първи тур с минимална разлика - тя получи 14.02% от гласовете срещу 14.30% за Костадинов. ", "date": "2019.11.03", "title": "Гуцанов поиска от Варна оставката на Нинова"}
{"url": "https://offnews.bg/politika/gerb-izglezhda-vzima-silistra-714710.html", "text": "Юлиян Найденов от ГЕРБ води убедително в Силистра, сочат данните на ЦИК.При 74,23% обработени протоколи Найденов получава 52,44%.За кандидат-кмета, издигнат от Местна коалиция БСП за България (БСП за България, НДСВ, ДРП Българската пролет, МИР) Момчил Неков, гласът си са дали 45,47% от гражданите. При първи тур Юлиян Найденов получи 48,51%, а Неков 29,02%. ", "date": "2019.11.03", "title": "ГЕРБ изглежда взима Силистра"}
{"url": "https://offnews.bg/politika/s-61-sreshtu-33-nikolaj-giurov-e-noviat-kmet-na-rajon-pancharevo-714694.html", "text": "По данни от щаба на независимия кандидат за кмет на столичния район Панчарево Николай Гюров той печели убедително срещу опонента си от ГЕРБ Димитър Сичанов. Според предварителните резултати Гюров събира 6 047 гласа (61%) срещу 3 231 гласа (33%) за вече бившия кмет на района Сичанов. Николай Гюров е кмет на с. Бистрица в продължение на три пълни мандата - от 2007 г. досега.Този път той влезе в предизборната надпревара за кмет на целия район Панчарево, включващ 10 села, между които три от най-големите в България - Лозен, Казичене и Бистрица.", "date": "2019.11.03", "title": "С 61% срещу 33% Николай Гюров е новият кмет на район Панчарево"}
{"url": "https://offnews.bg/politika/izbori-vav-fakulteta-50-lv-na-glas-i-parti-v-laos-kambodzha-714678.html", "text": "“Прoмянa. Пo-дoбър живoт – нe зa нac, зa дeцaтa ни”. “Иcкaмe дa ce прoмeни – дa имa кaнaлизaции, дa имa дeтcки плoщaдки, дa имa рaбoтa, дa ce acфaлтирaт улицитe – тoвa oчaквaме”. Това казват току що гласувалите жители на най-голямото ромско гето в София - Факултета пред телевизионните камери в деня на балотажа за местни избори. После камерите си тръгват. Освен за кмет на София, кварталът гласува и за кмет на район Красна Поляна. На първия тур там се гласува за настоящия кмет на София Йорданка Фандъкова и сегашния районен кмет Иван Чакъров. Резултатите от балотажа все още не са известни, но можем да направим “обосновано предположение”, че кварталът ще гласува по същия начин. От щаба на независимия кандидат за кмет на София Мая Манолова днес бяха , ЦИК, главния прокурор и МВР, повече от половината са за платен вот. Основно сигналите за масово купуване на ромски гласове са в 34-та, от 58-ма до 67-ма, и 75-та секции в кварталите „Красна поляна“, „Факултета“. А също и в кварталите „Слатина“, „Нови Искър“, в район „Илинден“ и с. Филиповци.Според няколко източника цената във Факултета е била 50 лв. на глас, поне.Според застъпници на независимия, подкрепен от БСП, кандидат за Красна поляна Георги Миланов, жителите на Факултета гласуват организирано основно към 10-11 и 16-17 часа.Към 17 часа часа има приток от хора към 75-то основно училище във Факултета, но не се забелязват следи от организация. Пред сградата на училището бди полиция и застъпници и наблюдатели пушат. Гласувах, ама те изборите са предварително решени, приближи се към мен местен човек. Рангел (името е променено по негово настояване) е на 67 г. и настоява да покаже как живеят хората в “гетото на гетото”, наричано Лаос, Камбоджа. Стихийно застроената част от квартала започва източно от двора на училището и помпозна двуетажна сграда в стил “мутробарок”, наричана Белия дом. Сградата с размер на гимназия е построена от местен “бизнесмен”, който оцеля в няколко покушения. В двора на училището деца играят с кучета и самоделни колички за превозване на боклук. От Белия дом дъни енергична чалга и според гида ми сградата се използва за сватби, други празненства и дискотеки. Жителите на Камбоджа се занимават със събиране на отпадъци. “Ядат от кофите. Иначе по 5 деца правят. От една “баранка” (барака бел. авт.) по десет деца ще излязат”, казва Рангел. “Аз съм тука роден, ама не ми се живее тука вече. Гето е”, добавя той. Държи да ми покаже пролуките между едноетажните постройки, които трябва да изпълняват функцията на улици и настоява да снимам как живеят хората там. В калта играят деца и кучета, а в някои от “дворовете” са натрупани всякакви боклуци, от които може да има полза. Ако сте се чудили какво се случва със старите ви мебели след като ги занесете до кофите - в Лаос, Камбоджа, са. Талашитът и всичко, което гори влиза в кюмбетата на къщите, които са в състояние на перманентен растеж, за да се върне под формата на финни прахови частици към Красна поляна и другите софийски квартали, които са в подножието на Факултета. На всеки две-три къщи в Камбоджа има по един магазин или кафе. Някои от тях са обзаведени и заредени не по-зле от всяко квартално магазинче. Други представляват отварящ се прозорец на който са подредени газирани напитки в големи разфасовки, кенчета и вафли. Рангел смята, че от този дребен бизнес не може да се изкара нищо. Самият той работи като хамалин. Не знае какво трябва да е бъдещето на квартала, но не смята, че образованието би помогнало на хората да си намерят работа, защото работа няма и за образованите. Държи да ми покаже “заведение” в която има електронни игри, като през 90-те и натрупани младежи по тях. В една от стаите му може да се седне около бумтяща печка тип “пернишко кюмбе” и да пие от предлаганите на място \"патрончета\" с видове алкохол, какъвто другаде няма. Там, както и в някои от магазините помагат деца. В “дворовете” и през вратите и прозорците на постройките се виждат млади и стари седнали с бира, ракия и големите бутилки с газирани напитки под съпровода на неизменната чалга.Гидът ми си призна, че цялата махала са взели по 50 лв и гласували. После се зачуди от къде идват тези пари, за да им ги дадат.", "date": "2019.11.03", "title": "Избори във Факултета - 50 лв. на глас и парти в Лаос, Камбоджа"}
{"url": "https://offnews.bg/politika/maia-manolova-strah-me-e-che-se-kupuvat-glasove-i-nishto-ne-mozhe-da-714704.html", "text": "Дадох всичко от себе си в тази кампания, една трудна, жестока и нечестна кампания. Не отговорих на лъжата с лъжа, на купуването с купуване на гласове. За мен доверието на хората беше по-важно\", бяха първите думи на гражданския кандидат за кмет на София, подкрепен от БСП, Мая Манолова. Тя декларира, че няма да се оттегли от политиката, но ще каже след обявяване на окончателните резултати как ще го направи. \"Ще намеря начина и формата да не бъде пропиляна гражданската енергия. Едно е ясно, че не трябва да допускаме хората, които ще ни управляват, да го правят със сила и купен вот. Задно можем и ще продължим да работим за промяната\", съобщи Манолова.Тя съобщи, че не се страхува от загубата, от природата, от директините заплахи, от силовото постигане на резлутат. \"Страхът ми ясно се изразява в думите на един от кандидатите за районни кметове - купуват пред очите ми гласове, а полицаите казват, че нищо не могат да направят\", коментира Манолова. Според нея ГЕРБ е купувал гласове безобразно и безнаказано. Видяла е как силово се принуждаваха хората да гласуват. \"Нямаше реакция на нашите сигнали за купуване на гласове. Властта няма страх от закона и няма срам от хората. Смятам, че гражданите гласуваха протестно именно срещу това\", обяви Манолова.Тя допълни, че истинската победа е в това, че за първи път от 14 г. имаше балотаж в столицата и гражданите са пожелали истински дебат за развитието на София. \"Видяхме страха в очите на нвластта. Хората повярваха, че промяната е възможна. София показа, че може да обедини демократичната десница и демократичната левица. Всички демократично настроени граждани си подадоха ръка и показаха, че могат да надмогнат партийните си пристрастия\", бе категорична Мая Манолова.", "date": "2019.11.03", "title": "Мая Манолова: Страх ме е, че се купуват гласове и нищо не може да се направи"}
{"url": "https://offnews.bg/politika/dimitar-delchev-maia-manolova-uspia-da-obedini-desni-i-levi-zad-sebe-714686.html", "text": "Лидерът на ДБГ Димитър Делчев, който бе в Инициативния комитет, който издигна Мая Манолова за кмет на София първи коментира резултатите за столицата. Той обясни, че не е изненадан от вота и че трябва да се изчакат окончателните резултати.\"Но на балотажа се видя, че Мая Манолова увеличава своя резултат. За първи път десни и леви застават зад нея\", бе категоричен той. В щаба са постъпили над  20 жалби за купен вот. Сигналите идвали от Нови искър, \"Обеля\", \"Надежда\".\"Имаме снимки за това как на открито и по магазините се раздаваха пари. Сигналите са пуснати вече. Факт е, че на някои места имаше откровен корпоративен вот\", бе категоричен Делчев.", "date": "2019.11.03", "title": "Димитър Делчев: Мая Манолова успя да обедини десни и леви зад себе си"}
{"url": "https://offnews.bg/politika/zdravko-dimitrov-e-noviat-kmet-na-plovdiv-714681.html", "text": "Здравко Димитров е новият кмет на Пловдив.По данни на \"Алфа рисърч\" Здравко Димитров (ГЕРБ) печели 55.4% от вота.Вторият в балотажа - досегашният кмет Славчо Атанасов коалиция \"НФСБ (ВМРО-БНД)\"- има 39.1%.Опцията \"Не подкрепям никого\" са избрали 5.5%.Данните на \"Тренд\" дават 57.1% на Димитров и 37.3% на Атанасов.На първия тур, когато резултатите от екзит половете сериозно се разминаха с тези на ЦИК и първоначално обявяваната за втора Дани Каназирева (\"Съюз за Пловдив\") изпадна от надпреварата, Димитров спечели 39 777 гласа (36.14%), а Атанасов - 17 775 гласа (16.15%).Здравко Димитров е роден на 22 май 1963 г. в Пловдив. Завършил е бакалавърска степен по спортна педагогика в Пловдивския университет. Има магистратури по публична администрация, по психология и по финансов мениджмънт. Той е бивш състезател по баскетбол, включително в националния отбор. Димитров е сред учредителите на ГЕРБ. През 2007 г. печели изборите за районен кмет на район \"Западен\" в Пловдив. През 2011 г. е назначен за областен управител на Пловдив. Депутат е в 42-то и 43-то Народно събрание. Кандидат е за кмет на Пловдив на местните избори и през 2015 г.Как се разпределиха гласовете?Подкрепилите Дани Каназирева на първи тур днес са гласували така: 11% за Славчо Атанасов, 5% - за Здравко Димитров.Подкрепилите кандидата на БСП Николай Радев днес са се разпределили по следния начин: 15% за Славчо Атанасов, 2% - за Здравко Димитров.Любопитно е, че само 58% от гласувалите за Славчо Атанасов на първи тур днес са го подкрепили на балотажа.", "date": "2019.11.03", "title": "Здравко Димитров е новият кмет на Пловдив"}
{"url": "https://offnews.bg/politika/ivan-portnih-s-nov-kmetski-mandat-vav-varna-714684.html", "text": "Иван Портних печели местните избори във Варна.Новият стар кмет на Морската столица от ГЕРБ получава 61.7%, а съперникът му Костадин Костадинов от \"Възраждане\" - 33.9%, по данни на \"Галъп интернешънъл\". \"Не подкрепям никого\" са заявили 4.4% от избирателите.Данните на \"Алфа рисърч\" дават 60.3% на Портних и 36.1% на Костадинов.Данните на \"Тренд\" дават 60.8% на Портних и 35.1% на Костадинов.Както и Пловдив, Варна също излъчи представителите си за балотаж след близки и неясни до последния момент резултати от първия тур. Първоначалните данни сочеха победа още на първи тур за Портних. В крайна сметка преброяването на 100% от бюлетините му отреди 49 754 гласа или 49.29% от вота. Вторият след него Костадинов спечели доверието на 14 432 (14.30%) от варненци.До последно Костадинов и бившият министър на образованието Анелия Клисарова спориха за второто място. В един момент Клисарова имаше преднина от 6 гласа, но с увеличаването на процента преброени бюлетини се увеличи и подкрепата за Костадинов, който в крайна сметка бе излъчен от гласоподавателите като вторият участник в балотажа.Иван Портних е кмет на община Варна от 15 юли 2013 г.Как се разпределиха гласовете?Подкрепилите Анелия Клисарова от БСП на първи тур днес са гласували така: 19% - за Иван Портних, 70,7% - за Костадин Костадинов.Подкрепилите кандидата на „ДЕМОКРАТИЧНА БЪЛГАРИЯ – ОБЕДИНЕНИЕ“ (ДА България, ДСБ, Зелено движение) Стела Николова днес са се разпределили по следния начин: 26,1% - за Иван Портних, 58,7% - за Костадин Костадинов.Гласувалите за Цветан Атанасов от партия БЪЛГАРСКИ СОЦИАЛДЕМОКРАТИ на първи тур днес са подкрепили кандидатите на балотажа така: 22,2% - за Иван Портних, 77,8% - за Костадин Костадинов.", "date": "2019.11.03", "title": "Иван Портних с нов кметски мандат във Варна"}
{"url": "https://offnews.bg/politika/neofitcialno-bsp-pecheli-pernik-714671.html", "text": "Кандидатът на БСП Станислав Владимиров – Станката е новият кмет на Община Перник. Според сайта  той печели балотажа с кандидатът на ГЕРБ Вяра Церовска.Информацията бе потвърдена пред OFFNews и от хора от щаба на Владимиров.При 25% от обработените протоколи Станката водеше с 700 гласа. При 55% обработени протоколи разликата е 500 гласа.Все още обаче има вероятност оставащите протоколи да обърнат резултата.Малко преди 23 часа кандидатът на БСП Станислав Владимиров вече празнуваше в центъра на града.Избирателната активност според ЦИК към 17,30ч. в Община Перник е 40,72%, което е с около 6 % по-ниско в сравнение с първи тур, когато активността към същия час беше 46.41%. ", "date": "2019.11.03", "title": "Неофициално: БСП печели Перник"}
{"url": "https://offnews.bg/politika/pencho-milkov-ot-bsp-pobedi-v-ruse-714672.html", "text": "Депутатът от БСП Пенчо Милков води на балотажа в Русе - той получава 59,7 % от гласовете, а съперничката му от ГЕРБ Диана Иванова има 36,8 %.Това показват данните от екзит пола на агенция \"Алфа рисърч\", излъчени в 20 ч. по bTV.На първия тур Милков получи 35,16%, а Диана Иванов - 25,13 на сто.Данните на \"Алфа рисърч\" показват и как се преливат гласовете на водещите кандидати от първия тур между двамата на балотажа.", "date": "2019.11.03", "title": "Пенчо Милков от БСП победи в Русе"}
{"url": "https://offnews.bg/politika/borisov-ne-mozhe-edna-partia-da-pecheli-vsichko-vrashtame-se-kam-nor-714697.html", "text": "Премиерът и лидер на ГЕРБ Бойко Борисов обяви, че независимо от загубата на някои градове, ГЕРБ е първа политическа сила в общинските съвети. \"Не може една партия да печели всичко. Връщаме се към нормалността!\", каза той.Той повтори старата си теза - въпреки че ГЕРБ управлява от много години, продължава да е първа политическа сила и е запазила ограмна част от доверието на хората. \"По-шарените общински съвети показват, че ще споделим властта. В големи градове има големи разлики, в други губим, но групите в общинските съвети са на ГЕРБ\", повтори Борисов. Лидерът на ГЕРБ даде да се разбере, че загубени са градовете, където е трябвало да направи промени в последния момент. Той даде примери с Русе и Благоевград. \"По-добре е за партията да се очисти и обнови, защото синьо-червената мъгла пак щеше да управлява София\", мотивира се той.Премиерът се разсърди на политилозите и социолозите и препоръча на журналистите, когато ги канят по студиата, да изписват, че никога не са познали резултатите.За пореден път Борисов се опъна за независимите кандидати, защото не се знае кой носи отговорността. \"За всеки провал ние получаваме шамари. Партиите носят отговорността, другото е анархия\", заяви той.\"Ако нас народът ни наказва, какво остава за другите. Другите с по-ниски резултати хептен нямат право да коментират. Пожелавам на другите партии да управляват толкова дълго\", каза още Борисов.\"Да приключим днешния ден с всички глупости, дето ги изговориха. Кметовете да се залавят на работа и да не споменават за намаляване на данъците. Ние имаме най-ниските данъци. Хазната трябва да се пълни, да има пари за пенсионери, самолети и пр.\", препоръча Бойко Борисов.", "date": "2019.11.03", "title": "Борисов: Не може една партия да печели всичко. Връщаме се към нормалността"}
{"url": "https://offnews.bg/politika/tcvetan-tcenkov-pobedi-ognian-tcenkov-vav-vidin-714692.html", "text": "Цветан Ценков от СДС и коалиция печели с 57.8% балотажа във Видин. Това показват данните на Галъп при 100% паралелно преброяване на гласовете.Кандидатът та ГЕРБ Огнян Ценков е събрал 39.7% от вота на избирателите.2.5% са гласували с \"не подкрепям никого\".", "date": "2019.11.03", "title": "Цветан Ценков победи Огнян Ценков във Видин"}
{"url": "https://offnews.bg/politika/liubomir-hristov-ot-gerb-specheli-mestnite-izbori-v-shumen-714693.html", "text": "Досегашния кмет на Шумен Любомир Христов спечели балотажа. Според данните на Галъп, при 100 % паралелно преброяване, предоставени на БНТ.   ГЕРБ Любомир Христов - 52,1 %БСП Венцислав Венков - 44,4 %Не подкрепям никого - 3,5 %", "date": "2019.11.03", "title": "Любомир Христов от ГЕРБ спечели местните избори в Шумен"}
{"url": "https://offnews.bg/sviat/napadatel-namushka-4-ma-i-othapa-uhoto-na-mazh-na-protest-v-honkong-714663.html", "text": "Нападател рани четирима души с нож и отхапа ухото на един от тях на днешния пореден многохиляден протест в Хонконг с искане за автономия от Китай.Нападението е станало в търговски център, съобщават местни медии, цитирани от Би Би Си.Част от ухото на пострадалия е откъсната от неидентифицирания към момента мъж, който бил спрян от минувачи.Търговският център е мястото, където се провежда един от неделните протести, свързани със започналата през март кампания за независимост от Пекин на специалния административен район на Китай и установяването на демокрация.Местни медии твърдят, че нападателят се насочил към протестиращи, които се събрали по-рано в търговския център. Скарал се с двама протестиращи, след което ги нападнал. Ранил е най-малко четирима, преди гневната тълпа да започне да го бие и да го арестуват.Демонстрациите бяха провокирани от законопроект, който разрешаваше екстрадиция на хора от Хонконг в Китай, където да бъдат съдени. Оттеглянето на законопроекта не успокои протестиращите, демонстрациите им продължиха и прераснаха в антиправителствени, а ескалацията им доведе до безредици.", "date": "2019.11.03", "title": "Нападател намушка 4-ма и отхапа ухото на мъж на протест в Хонконг"}
{"url": "https://offnews.bg/politika/maia-manolova-s-20-signala-za-kupen-vot-i-publikuvane-na-ekzit-polove-714660.html", "text": "Жалби срещу масово купуване на гласове, предимно в ромски секции, са изпратени от щаба на независимия кандидат за кмет на София Мая Манолова.Към 16.00 часа от 20 сигнала за нарушения до ОИК, ЦИК, главния прокурор и МВР, повече от половината са за платен вот. Останалите са за белязани бюлетини, организиран вот и публикувани екзит полове в сайтове, което е в нарушение на Изборния кодекс. Основно сигналите за масово купуване на ромски гласове са в 34-та, от 58-ма до 67-ма, и 75-та секции в кварталите „Красна поляна“, „Факултета“. А също и в кварталите „Слатина“, „Нови Искър“, в район „Илинден“ и с. Филиповци.До момента единствената реакция по подадените сигнали е от 3-то РУ към СДВР, откъдето заявиха, че не могат да осигурят полицейско присъствие във всички секции на територията на Столична община.По-рано през деня независимият кандидат за кмет на София Мая Манолова призова на страницата си във фейсбук столичани да излязат и да гласуват, „за да не се даде възможност на купения и контролиран вот да решават съдбата на София“.", "date": "2019.11.03", "title": "Мая Манолова с 20 сигнала за купен вот и публикуване на екзит полове"}
{"url": "https://offnews.bg/politika/gerb-se-oplaka-ot-agitatcia-vav-vrabnitca-714662.html", "text": "Местната коалиция ГЕРБ/СДС/ в София подаде сигнал в ОИК за незаконосъобразна агитация от страна на Владимир Петров - кандидат за кмет на район „Връбница“ от коалиция „БСП за България“. Петров се среща и разговаря с граждани, като осъществява агитация в коридорите на училищата и пред входа на секционните избирателни комисии на територията на район „Връбница“.Местна коалиция ГЕРБ/СДС/ настоява на основание чл. 87, ал. 1, т.1 и 22 във връзка с чл.182 от Изборния кодекс да бъде извършена проверка във връзка с изложените обстоятелства и съответно да бъдат предприети действия за преустановяване на посоченото нарушение на ИК и санкциониране на нарушителите, пише в съобщението. ", "date": "2019.11.03", "title": "ГЕРБ се оплака от агитация във Връбница"}
{"url": "https://offnews.bg/sviat/avtobus-se-vriaza-v-hora-v-istanbul-13-raneni-714661.html", "text": "Най-малко 13 души са ранени, двама от които тежко, след като автобус се е врязал в група чакащи на спирка хора на площада в истанбулския квартал „Бешикташ“, предаде агенция DHA, цитирана от БНР.Шофьорът успял да намушка един човек, после побягнал и скочил в морето. На мястото на инцидента са пристигнали полицейски и медицински екипи, а извършителят е задържан.Все още не е ясно дали става дума за атентат, битов скандал или други мотиви.", "date": "2019.11.03", "title": "Автобус се вряза в хора в Истанбул. 13 ранени"}
{"url": "https://offnews.bg/sviat/masovi-protesti-blokiraha-bagdad-krizata-v-irak-se-zadalbochava-714665.html", "text": "Протестиращи блокираха основните пътни артерии в столицата на Ирак - Багдад. Те паркираха коли на ключови кръстовища в града, а полицията наблюдаваше, без да се намеси, пише Би Би Си. В днешния първи работен ден от седмицата в страната учениците организираха седящи стачки в училищата си, а правителствени служби останаха затворени.Масовите антиправителствени демонстрации започнаха на 1 октомври, когато десетки хиляди излязоха по улиците с искания за повече работни места, прекратяване на корупционните практики и по-добри обществени служби в страната. Силовата реакция на властите обаче доведе до смъртта на 250 души и ескалация на напрежението. Протестиращите отказват да се приберат у дома, както и да се съобразят с въведения в края на октомври вечерен час.\"Решихме да блокираме пътища като послание към правителството, че ще продължим да протестираме, докато корумпираните хора и крадците не бъдат изритани и режимът не падне - заяви Тахсен Насер, 25-годишен демонстрант, цитиран от AFP. - Не позволяваме на правителствените служители да достигнат до работните си места, с изключение на работещите в хуманитарната област.\"Подобни протести започнаха и в град Кут, югоизточно от Багдад.Протестиращите са крайно разочаровани от министър-председателя Адил Абдул-Махди, дошъл на власт преди малко повече от година с обещания за реформи, които досега не са се случили. Разочаровани от неспособността на премиера икономист да се справи с високия процент безработица, ширещата се корупция и лоши обществени услуги, млади иракчани излязоха на протест по улиците на Багдад. Протестите ескалираха и се разпространиха в страната, след като въоръжените сили отговориха с убийства на демонстранти. След първата вълна на недоволство, която продължи 6 дни, в които бяха убити 149 цивилни, Абдул-Махди обеща ремонт на кабинета си, намали заплатите на високопоставените държавници и предложи модел, по който младежката безработица да бъде намалена. Но протестиращите твърдят, че исканията им не са изпълнени и продължават с уличните демонстрации.В отговор на кризата миналата седмица президентът Бахрам Салех заяви, че министър-председателят Адил Абдул-Махди ще подаде оставка, ако партиите се обединят около фигура, която да го наследи на поста. ", "date": "2019.11.03", "title": "Масови протести блокираха Багдад, кризата в Ирак се задълбочава"}
{"url": "https://offnews.bg/politika/osvobodiha-ahmed-bashev-ot-aresta-714679.html", "text": "Aрecтувaният тaзи нoщ бивш кмет нa Гърмeн Aхмeд Бaшeв e бил ocвoбoдeн прeди около час, cъoбщи NOVA.Той e пуснат от следствения арест в Банско и дори е успял да упражни правото си на глас.Aхмeд Бaшeв беше зaдържaн късно снощи в къщaтa нa нeгoв брaтoвчeд при aкция нa пoлициятa.Акциятa e билa cрeщу купувaнeтo нa глacoвe в oбщинaтa, пoтвърди глaвният прoкурoр Coтир Цaцaрoв.", "date": "2019.11.03", "title": "Освободиха Ахмед Башев от ареста"}
{"url": "https://offnews.bg/politika/35-8-izbiratelna-aktivnost-kam-17-30-ch-v-sofia-e-po-visoka-ot-mina-714670.html", "text": "35.80% е избирателната активност в страната към 17:30 ч. Гласували са 1 430 691 души, по данни на Централната избирателна комисия.Общата активност за страната е по-ниска от първия тур, когато към същия час гласувалите бяха 2 709 340 души (42.85% от общия брой на избирателите).В София обаче тя е по-висока: 33.33% днес при 32.22% към 17:30 ч. на първи тур.В Пловдив намалява: при 33.5% миналата неделя днес към 17:30 ч. тя е 23.74%.Във Варна активността също е по-ниска днес: 23.37% спрямо 30.6% към същия час на първия тур.В Плевен разликата е над 10%: 29.22% гласували към 17:30 ч. при 39.85% миналата неделя.110 са постъпилите в ЦИК сигнали и жалби за нарушения към 18 ч. На първия тур те бяха общо 297.Повече са сигналите за купуване на гласове - 7. Пет от тях са за София, основно в \"Красна поляна\" и \"Илинден\", съобщава БНР. Останалите сигнали са за Плевен и Дряново.36 от сигналите са за предизборна агитация, 16 - за нарушения срещу избирателните права.", "date": "2019.11.03", "title": "35.8% избирателна активност към 17:30 ч., в София е по-висока от миналата неделя"}
{"url": "https://offnews.bg/futbol/mach-v-italia-beshe-prekasnat-zaradi-rasistki-obidi-kam-baloteli-714680.html", "text": "Двубоят между Верона и Бреша от 11-ия кръг на италианската Серия А беше прекъснат за няколко минути през второто полувреме заради расистки обиди към бившия италиански национал Марио Балотели.Нападателят на гостите се възмути от скандирания от публиката, докато беше с топката в близост до вратата. Първата му емоционална реакция беше да изрита топката в трибуните в посока обиждащите го.Съдията му показа жълт картон преди да разбере причината за действията му, но след това прекъсна мача за няколко минути.Балотели тръгна да напуска терена, но бе разубеден от съотборниците си и се върна и доигра срещата, която завърши 2:1 за Верона.Салседо откри резултата в началото на второто полувреме, а в 81-ата минута Песина направи 2:0. Балотели пък се разписа пет минути преди края, но Бреша не успя да стигне до изравняване.Случаят не е изолиран в Италия, където често тъмнокожите играчи се оплакват от расистки обиди. Наскоро подобен скандал избухна около нападателя на Интер Ромелу Лукаку.В последвалите дискусии се чуха гласове, че обиди към противника са част от футболната култура в Италия, тъй като феновете се опитват да помогнат на своя тим като разколебаят съперника и не бива да се търсят чак такива дълбоки причини за дадено тяхно действие.", "date": "2019.11.03", "title": "Мач в Италия беше прекъснат заради расистки обиди към Балотели"}
{"url": "https://offnews.bg/izvan-terena/govoriteliat-na-putin-niamal-kompleksi-ot-saprugata-si-tatiana-navka-714668.html", "text": "Прессекретарят на руския президент Владимир Путин Дмитрий Песков нямал никакви комплекси от факта, че съпругата му - бившата фигуристка от световно ниво Татяна Навка, печели десетки пъти повече пари от него.Според данни на \"Форбс\" двойката е спечелила за последната година сумата от 231,4 милиона рубли, като 218,6 милиона са заслуга на Татяна Навка.\"Съпругът ми не се чувства с понижено самочувствие от факта, че нося повече пари от него в семейния бюджет. Той е щастлив, радостен и доволен.Живее в хармония със себе си, има прекрасна работа, която много обича, прекрасно семейство, дом и жена. Всичко е наред с нас\", коментира Навка пред \"Фонтанка\".Татяна Навка е олимпийска шампионка от Торино 2006 и има също така две световни титли. Двамата с Песков са семейство от август 2015 година и имат една дъщеря Надежда. Татяна Навка има още една дъщеря - Александра, от първия си брак с треньора по фигурно пързаляне Александър Жулин.", "date": "2019.11.03", "title": "Говорителят на Путин нямал комплекси от съпругата си Татяна Навка"}
{"url": "https://offnews.bg/politika/valentin-revanski-ot-priaka-demokratcia-shte-upravliava-v-iambol-714682.html", "text": "Кандидатът на партия \"Пряка демокрация\" Валентин Ревански е получил 64 % от гласовете в Ямбол на балотажа днес и е новият кмет на града.Неговата конкурентка Катя Георгиева получава 32%, показват първите данни от партийните щабове, цитирани от БНТ.На първия тур Ревански имаше 40,18%, а Георгиева - 21,54%. Избирателната активност в Ямбол към 17.30 ч. днес е била 28 на сто. ", "date": "2019.11.03", "title": "Валентин Ревански от Пряка демокрация ще управлява в Ямбол"}
{"url": "https://offnews.bg/politika/dosegashniat-kmet-na-pleven-georg-spartanski-zapazva-posta-si-sled-bal-714669.html", "text": "Георг Спартански, досегашният кмет на Плевен, издигнат от Инициативен комитет, печели на балотажа. Това показват данните от екзит пола на агенция Алфа рисърч, излъчени в 20 ч. по bTV.На първи тур Георг Спартански взе 18 560 гласа - 36,90%, а издигнатият от ГЕРБ Мирослав Петров получи 15 235 гласа - 30,29%.БСП застана зад Спартански80% от гласоподавателите на БСП са избрали Спартански на втория тур, показват данните на \"Алфа рисърч\".Спартански печели с 2:1 електората на АБВ, докато Петров има превес единствено в електората на ВМРО.Интересен феномен е, че Спартански е загубил част от собствените си избиратели от първия тур. 4% от резултата на Мирослав Петров сега се формират от хора, които са гласували за Спартански на първия тур.", "date": "2019.11.03", "title": "Досегашният кмет на Плевен Георг Спартански запазва поста си след балотажа (обновена)"}
{"url": "https://offnews.bg/tenis/dzhokovich-specheli-turnira-v-parizh-714666.html", "text": "Световният номер 1 Новак Джокович победи Денис Шаповалов с 6:3, 6:4 във финала на турнира от сериите Мастърс 1000 в Париж за около час и десет минути игра.Двубоят във френската столица започна по-добре за четирикратния шампион в надпреварата, който проби рано и дръпна на бърза ръка с 3:0, като този пробив се оказа достатъчен за Джокера и първия сет.Във втората част младият канадец бе равностоен до 3:3 гейма, а сърбинът натисна при първата открила му се възможност за брейк и реализира решителния пробив, за да триумфира за пети път в съревнованието в зала \"Берси\" след 2009, 2013, 2014 и 2015 година.Миналата година Ноле отстъпи в спора за титлата на руснака Карен Хачанов. Номер 1 в света даде само точка за пробив на Шаповалов в днешната среща, като голямата разлика между двамата дойде от точките, спечелени на втори сервис – 80 срещу 18% за Джокович.Той е вече четири от четири в преките сблъсъци с канадеца. 16-кратният шампион в турнирите от Шлема триумфира за 34-ти път в сериите Мастърс 1000 в своето юбилейно 50-то участие във финал от тази категория на ATP. Така той е на само една от Рафаел Надал, който вчера се отказа заради проблем в областта на коремните мускули преди двубоя си с Шаповалов.Представителят на Канада игра в първия си финал от Мастърс 1000 сериите, като наскоро грабна първа титла в кариерата – тази в Стокхолм от сериите 250. От 4 ноември Джокович ще загуби първото място в ранглистата за сметка на Надал, но все още има възможност да завърши за шеста година като най-добрият при мъжете при добро стечение на обстоятелствата в заключителния Мастърс на осемте най-добри в Лондон.По-рано, във финала на двойки, Пиер-Юг Ербер и Никола Маю зарадваха френската публика с титла след победа в спора за трофея срещу руския тандем Карен Хачанов и Андрей Рубльов след 6:4, 6:1.", "date": "2019.11.03", "title": "Джокович спечели турнира в Париж"}
{"url": "https://offnews.bg/politika/izbiratelnata-aktivnost-kam-10-ch-e-7-14-714639.html", "text": "Избирателната активност към 10 часа в страната е 7.14%. Това стана ясно на заседанието на ЦИК. По данни на комисията правото си на глас на балотажа вече са упражнили 285 245 избиратели от общо 3 996 304 души, имащи право на глас.ОИК в София отчете първи данни за избирателната активност в столицата към 10 часа и тя е 5.16%, съобщи председателят на комисията Полина Витанова. Тя каза, че най-висока е избирателната активност в Нови Искър - 8.19% и в Панчарево - 8.35. В район Красна поляна е 6.12%\".Витанова съобщи и за множество постъпващи сигнали за нарушения, които обаче след проверки до момента се оказват неоснователни. С изключение на 97-ма секция в 73- то училище в район \"Триадица\", която отвори с близо два часа закъснение.До момента в ЦИК са постъпили общо 10 сигнала за нарушения, които основно са с организационен характер, но има и 2 за купуване на гласове, обяви говорителят на ЦИК Таня Цанева пред БНР и обясни:\"Единият е в Плевен. ЦИК го е препратила до съответната районна прокуратура. Имахме и сигнал за струпвания на избиратели пред секции с предимно ромско население.В Мездра, една от големите общини в област Враца, избирателната активност към 10 часа е 13.26 на сто, съобщиха от ОИК. Тя е с 4% по-ниска към този час спрямо миналата неделя. В Пловдивска област активността е 5.05%. Най-много избиратели са гласували в община Лъки- 22.78%, най-слаба е активността в областния център Пловдив - 2.96 процента.  В четирите кметства в област Кърджали, в които днес има втори тур, активността е между 13 и 25 процента. Най-висока е активността тя в чернооченското село Габрово, където до урните са отишли една четвърт от гласоподавателитеВ община Разград към 10.00 часа на втория тур активността е 8.71%, съобщи председателят на ОИК Ралица Костова. В община Ловеч са гласували 5.65 процента. От началото на изборния ден няма постъпили сигнали и жалби. Избирателната активност в община Видин е 7.80%. Тя е почти еднаква в процентно изражение, както втория тур на местните избори през 2015 година.В Добричка област активността на гласоподавателите на втория тур на местните избори достига 8.40 на сто. На вота на 27 октомври към този час бяха пуснали бюлетина 11.51 на сто от избирателите. В община Шумен са гласували 5.85 процента от имащите право на вот. Избирателната активност в община Русе е 5.5 процента и е с около три процента по-ниска от тази на първия тур. В Хасково активността е 15.45%.В Благоевград са гласували 4.9 процента.", "date": "2019.11.03", "title": "Избирателната активност към 10 ч. е 7.14%"}
{"url": "https://offnews.bg/futbol/despodov-otnovo-predizvika-interes-v-italia-714642.html", "text": "Скаути от Италия са наблюдавали изявите на българския национа Кирил Десподов, съобщава \"Кронен цайтунг\". Крилото вкара 4 гола за Щурм (Грац) за два мача в рамките на 4 дни.Това е породило интереса към 22-годишния нападател от Апенините.Десподов играе в Щурм като преотстъпен от Каляри. В договора няма клауза за откупуване, от която да се възползват австрийците. Каляри плати близо 4 млн. евро на ЦСКА.\"Рано е да се спекулира за бъдещи сценарии. Радвам се, че Кирил се чувства добре при нас\", казва спортният директор на Щурм Гюнтер Крайсъл, цитиран от \"24 часа\".Десподов обяви, че би останал още една година под наем в Щурм.", "date": "2019.11.03", "title": "Десподов отново предизвика интерес в Италия"}
{"url": "https://offnews.bg/temida/sadat-potvardi-prisadite-na-21-afganistantci-uchastali-v-bunt-v-bezha-714641.html", "text": "Състав на Хасковския окръжен съд потвърди присъдите на Районния съд в Харманли за 17-те пълнолетни и четиримата непълнолетни афганистанци, участвали в бунта в Регистрационно-приемателния център за бежанци (РПЦ) в Харманли. Решението е публикувано на интернет страницата на съда.На 24 ноември 2016 г. имаше сблъсъци между силите на реда и стотици настанени в центъра и чакащи хуманитарен статут мигранти. При бунта в РПЦ бе изпочупено и унищожено имущество на Държавната агенция за бежанците за над 83 000 лв.На първата инстанция обвинените пълнолетни получиха наказания за извършеното хулиганство от 1 година условно и 3 години изпитателен срок, а непълнолетните - 1 година условно и също толкова изпитателен срок. И 21-те бяха оправдани по обвинението за нанесени вреди върху недвижимо и движимо имущество.В частта й за причинените щети Районната прокуратура в Харманли е протестирала присъдата. Жалба срещу присъдите за хулиганство като неправилни и необосновани са подали и защитниците на подсъдимите.Хасковският окръжен съд обаче не намира основания за изменение или отменяне на обжалваната присъда и я потвърждава изцяло. Тя не подлежи на касационно обжалване, пише в решението.", "date": "2019.11.03", "title": "Съдът потвърди присъдите на 21 афганистанци, участали в бунт в бежанския център в Харманли"}
{"url": "https://offnews.bg/politika/rumen-tomov-e-noviat-kmet-na-blagoevgrad-obnovena-714676.html", "text": "Независимият кандидат за кмет на Благоевград Румен Томов, подкрепен от БСП, печели вота в града.Томов изпреварва кандидата на ГЕРБ Атанас Камбитов, показват данните от паралелното преброяване на Галъп, излъчени по БНТ.Румен Томов 56, 8 %Атанас Камбитов 41,2 %На първи тур Атанас Камбитов получи 9 199 гласа - 25,65%, а за Румен Томов гласуваха 7 351 души - 20,50%.Как се разпределиха гласовете от първия тур:Атанас Камбитов е загубил 3,1% от собствените си гласоподаватели - на втори тур те са гласували за опонента му, докато  99,1% от хората, които преди да гласували за Томов, повтарят избора си и сега.Голяма подкрепа Томов е получил от гласоподавателите на кандидата на Воля А. Тодоров. 79% от тях са гласували за Томов, само 16,1% за Камбитов.Томов в по-голяма степен печели електората и на другите двама отпаднали - 59,1% срещу 29,5% от гласувалите за Йордан Ризов от ВМРО и 56,5% срещу 30,4% от електората на Р. Георгиев, НФСБ.", "date": "2019.11.03", "title": "Румен Томов е новият кмет на Благоевград (обновена)"}
{"url": "https://offnews.bg/gimnastika/vladinova-i-taseva-spirat-sled-tokio-2020-714646.html", "text": "Водещите ни художествени гимнастички Невяна Владинова и Катрин Тасева ще сложат край на спортните си кариери след олимпийските игри в Токио 2020.\"Смятам, че е крайно време. Дадох много на спорта, взех много от него. Наистина съм много доволна от това, което съм постигнала. Участвам или не на тези олимпийски игри - прекратявам. Това не значи, че ще изляза изцяло от спорта.Наистина искам да помагам с каквото мога. Това е начинът на живот на всяка една от нас и се съмнявам, че ще успее да излезе изцяло от спорта\", заяви Владинова в ефира на Би Ти Ви. Тя беше гост в студиото заедно с Катрин Тасева и друга от звездите ни Боряна Калейн.\"Един голям спортист трябва да знае кога да се откаже, кога да спре, защото иначе се получава един спад. Ние все пак ще продължим, няма да ви избягаме много далеч\", допълни думите на Владинова Тасева.Преди това обаче и трите трябва да изработят съчетанията си за новия сезон, с които ще се представят в Токио. Работата по тях не е спирала, дори по време на почивката след световното първенство.\"Веднага след световното започна подготовката. Започнахме да мислим нови съчетания, композиции, елементи. Това все пак е крайната цел и е най-важното нещо, което ни предстои\", разкри Владинова.Момичетата ще участват и в няколко спектакъла, в които ще си партнират с обичани музиканти. \"Светът на златните момичета\" ще бъде представен на 19 ноември в Русе и на 21 ноември в София.", "date": "2019.11.03", "title": "Владинова и Тасева спират след Токио 2020"}
{"url": "https://offnews.bg/politika/bsp-sezira-prokuraturata-za-kupuvane-na-glasove-v-pernik-714644.html", "text": "БСП - Перник сигнализира Общинската избирателна комисия за множество нарушения в първите часове на изборния ден. Социалистите сигнализират, че в изборните секции в кв. \"Рудничар\" гласуващите масово използват телефони, за да заснемат начина, по който са гласували. Пернишките социалисти сигнализират още, че кандидат за кмет на гр. Батановци агитира гласоподаватели пред изборна секция, същото прави и досегашният кмет на с. Витановци пред секцията в селото.Член на СИК кв. Изток също е агитирал за един от кандидатите за кмет на общината пред секцията. Две жалби за купуване на гласове - в кв. Бела вода и в района на 6-то СУ и 12-то ОУ са подали от БСП - Перник до Районната прокуратура в града.Те сигнализират, че лица, придвижващи се с джипове, предлагат на гласоподавателите да гласуват за определен кандидат срещу заплащане.", "date": "2019.11.03", "title": "БСП сезира прокуратурата за купуване на гласове в Перник"}
{"url": "https://offnews.bg/politika/pavel-poppandov-za-da-rugaesh-parvo-idi-da-glasuvash-714648.html", "text": "Предстои премиерата на новия филм на Стефан Командарев „В кръг“. Вече са минали няколко предпремиерни прожекции – във Варна, Пловдив и Стара Загора. До момента лентата е отличена с шест награди – три български и три международни.Филмът прави прочит на 30-те години демокрация в навечерието на годишнината. Една от ролите в него е поверена на Павел Поппандов. Сюжетът се върти около три патрулни двойки полицаи и какво се случва за една смяна.Преосмислянето на битието ни от последните 30 години за голямо съжаление води до много тъжни размисли, сподели актьорът пред „Хоризонт“.„Действието се развива, тоест ще се развие, на 9-и срещу 10 ноември 2019 година. През всичките тези, немалко – 30 години, филмът има една нагнетяваща се тъга и мъка. Защото се вижда, че просто колата си седи и буксува, не върви и не върви. Заради това този филм си струва да бъде гледан“, разказа Поппандов.Всеки от нас носи лична отговорност за това къде сме в момента, смята актьорът.Смисълът и на театъра, и на киното е да накараш хората да мислят и да осъзнаят къде са, убеден е Поппандов. „Да не доизказваш всичко, като сдъвкан хляб, а той да намери вярното решение.“", "date": "2019.11.03", "title": "Павел Поппандов: За да ругаеш, първо иди да гласуваш"}
{"url": "https://offnews.bg/izvan-terena/nameriha-ubit-edin-ot-friziorite-na-ronaldo-714647.html", "text": "Португалският фризьор Рикардо Маркес Ферейра, известен с работата със звезди като Кристиано Роналдо, е намерен мъртъв в хотел в Цюрих, съобщава португалския вестник \"Correio da Manha\".Служителка на хотела е намерила безжизненото тяло на коафьора в петък, в ранния следобед, когато трябвало да почисти стаята.Според изданието, тялото му е било покрито с кръв, като личали следи от нараняване с нож. Предполага се, че е бил жестоко намушкан.Жената, която е трябвало да почисти стаята, е заявила, че освен огромното количество кръв, е усетила и силна миризма на алкохол.Рикардо Маркес Ферейра отседнал в хотела в понеделник, като това не първото му посещение. Въпреки че мястото няма кой знае колко добра репутация, заради района, в който се намира. Свидетели разказали, че фризьорът бил с приятел в стаята, където имало скарване. Други клиенти на хотела дори се оплакали.Оръжието на престъплението не е намерено, а полицията е използвала и кучета, които да потърсят улики наоколо.Маркес Ферейра е популярен сред португалските звезди, тъй като е бил много търсен от популярните личности, сред които и Кристиано Роналдо.", "date": "2019.11.03", "title": "Намериха убит един от фризьорите на Роналдо"}
{"url": "https://offnews.bg/politika/sik-v-kokaliane-prechi-na-dama-da-glasuva-zashtoto-podkrepia-nezavisi-714645.html", "text": "Секционна комисия в Кокаляне опита да спре от гласуване Галина Бел от Сдружение за развитие на Панчарево и Кокаляне, което подкрепя независимия кандидат за кмет на района Николай Гюров срещу опонента му и досегашен кмет от ГЕРБ Димитър Сичанов. Бел е австрийски гражданин и е гласувала на първия тур на 27 октомври. Сега обаче от комисията й обяснили, че няма да бъде дописана в избирателния списък, в който не фигурира, въпреки че живее от години в Кокаляне и има регистрация тук, разказа тя пред репортер на OFFNews. Тя обаче подала сигнал в ОИК-София по телефона и пуснала gsm-а си на говорител. Така членът на ОИК обяснил на висок глас на колегите си в СИК, че Бел има право да гласува, щом не фигурира в списъка на заличените лица (“забранителен списък”).Така опитът на община Панчарево да удари под кръста независимият кандидат Николай Гюров и да сплаши привържениците му претърпява провал. Бел получава необходимата декларация и успява да гласува в секцията в Кокаляне. ", "date": "2019.11.03", "title": "СИК в Кокаляне пречи на дама да гласува, защото подкрепя независимия кандидат за кмет на Панчарево"}
{"url": "https://offnews.bg/evropa/protesti-sreshtu-mesteneto-na-migranti-ot-ostrovite-kam-kontinentalna-714664.html", "text": "Демонстрации срещу местенето на кандидати за убежище бяха организирани днес в два града в Северна Гърция.Гърците протестират срещу настанените мигранти в град Гяница, където жители се опитаха да попречат на автобус, транспортиращ 60 кандидати за убежище от лагери на островите Лесбос и Самос.  \"Да си заминават. Омръзна ни от тях...\", заяви за радио и телевизия Скай жител на град Гяница, това предаде БТА. След намесата на полицията кандидатите за убежище са успели да слязат и са били настанени в хотели в града.Блокирано е и пристанището на островите Лерос и Кос, като не допуснаха ферибот с мигранти да акостира.Напрежение има и в Серес, както и до лагера “Диавата“ до Солун.От остров Лесбос бяха прехвърлени 800 души, за да се облекчи положението в лагера Мория, където броят на мигрантите е достигнал над 15 хил. души при капацитет 3000. В рамките на този уикенд са били прехвърлени около 900 души от островите към континенталната част на Гърция.Правителството обяви в началото на октомври, че постепенно до края на годината ще се извърши прехвърляне на 20 000 души.", "date": "2019.11.03", "title": "Протести срещу местенето на мигранти от островите към континентална Гърция"}
{"url": "https://offnews.bg/politika/manolova-stolichani-glasuvajte-balgaria-chaka-znak-za-promiana-714643.html", "text": "През цялата кампания представях моите идеи за София и решенията за натрупаните проблеми. Гласувах за свободна, европейска и демократична София. Днес имам един-единствен призив - столичани, гласувайте!Това заяви независимият кандидат за кмет на столицата Мая Манолова след като упражни правото си на глас на балотажа.България очаква от нас знак за промяна към свобода и демокрация. Без свободата и демокрацията всички останали различия нямат значение. Отговорността е на всеки един от нас да не дадем възможност на купения и контролирания вот да решават съдбата ни. Така че, изправете се и гласувайте, призова Манолова.", "date": "2019.11.03", "title": "Манолова: Столичани, гласувайте! България чака знак за промяна"}
{"url": "https://offnews.bg/politika/otkazvat-biuletini-za-rajonen-kmet-v-ovcha-kupel-s-obiasnenieto-che-i-714652.html", "text": "Сигнал до Общинската избирателна комисия изпрати пълномощникът на Атанас Атанасов и Христо Иванов от Демократична България - Обединение, Надежда Йорданова за нарушения в изборния процес. Според него в секция 005 в 66-о СУ “Филип Станиславов” в район \"Овча купел\", както и в мобилните секции, на гласуващите не се подават бюлетини за избор на районен кмет, а само след поискване – като първо се разяснява, че гласуването за районен кмет не било толкова важно.Това препятства упражняването на правото на глас за избора на районен кмет.СИК е длъжна да предостави бюлетини и за двата вида избори на втори тур и не предоставя бюлетина някой от видовете избор само ако гласоподавателят заяви, че няма да гласува за този вид избор. СИК не може предварително да предпоставя само един вид бюлетина и да предпоставя или да налага отказ от гласуване за определен вид избор.Моля да изпратите изрични указания на СИК, че следва да предоставят на гласуващите бюлетини и за двата вида избор едновременно, без предварително да се предпоставя отказ за гласуване за определен вид избор от страна на гласоподавателите, се казва в сигнала.", "date": "2019.11.03", "title": "Отказват бюлетини за районен кмет в Овча купел с обяснението, че изборът му не бил толкова важен"}
{"url": "https://offnews.bg/politika/borisov-za-prezidenta-oshashaviha-go-toia-chovek-video-714650.html", "text": "\"Само когато Румен Радев печели, тогава изборите са честни. Той агитира в изборния ден\", заяви премиерът Бойко Борисов пред училището, където гласува на балотажа. На въпрос дали и Борисов не агитира, след като пожела успех на няколко кмета на ГЕРБ в големи български градове, премиерът се ядоса и отвърна:Борисов обяви, че е гласувал София да стане още по-красив град. \"Не помните ли? \"Кремиковци\" бълваше дим във всички цветове на дъгата. Искър също течеше във всички цветове на дъгата. Спряхме \"Кремиковци\", сега в Искъра рибари ловят риба\", обясни премиерът. На въпрос как оценява думите на френския президент Еманюел Макрон за българските банди министър-председателят декларира, че има български граждани, които вършат лоши неща в чужбина. Макрон всъщност имал предвид, че в Европа има много лоши хора. \"И аз коментирах складовете на дрога на дребно в Холандия. Питах ги къде са складовете на едро\", каза Борисов.", "date": "2019.11.03", "title": "Борисов за президента: Ошашавиха го тоя човек (видео)"}
{"url": "https://offnews.bg/kultura/vojna-na-svetovete-prishaletcat-vatre-v-nas-713846.html", "text": "Макар че е написана през далечната 1897 г., темата на \"Война на световете\" остава актуална повече от век по-късно. Романът добива особена популярност, когато базираната върху него радиопиеса  през 1938 година, но адаптивната западна публика бързо се съвзема и настъпва в контраатака, която завършва с пълна победа над научна фантастичния роман и неговите послания. Творбата е напълно инкорпорирана в съвременната научно фантастична поп култура, а Хърбърт Уелс издигнат в ранга на класик.Оттогава досега сме свидетели на редица екранизации, адаптации или интерпретации на станалата вече дори банална история за извънземните, които изненадващо нападат Земята. Затова и се зачудих какво ново може да предложи , което да е по-различно от стандартния прочит и това, което сме виждали досега...За незапознатите нека споделя набързо историята, която сериалът разказва: астрономи долавят сигнал до нашата планета, идващ от друга галактика. Въодушевени, но и изплашени, те съобщават на политическия и военен елит на своите държави, които изпадат в пълно объркване. Какво значи това за бъдещето на света? Как да отговорим на непознатите същества? Как да ги посрещнем? Доброто или злото ни желаят?Отговорът бързо става ясен: те искат да ни изтребят до крак, а човешката цивилизация дори не може да им стъпи на малкия пръст технологично и е пометена. Едва частица от човечеството оцелява и трябва да се бори с този нов и привидно всемогъщ враг, но и със себе си.Действието в сериала на  се развива в Европа в 21-и век, а не в Америка на миналия, както предни адаптации и екранизации, нито пък в Англия от по-миналия, както е в оригинала. Тоест, дава ни една съвременна перспективна, съобразена с нашия собствен начин на мислене и евентуална реакция на подобен първи контакт, до който вероятно сме по-близо от всякога, имайки предвид напредъка на НАСА, Илон Мъск и още много учени на нашата малка кална топка, рееща се в космоса.Творбата на  също така не се фокусира толкова върху екшъна, специалните ефекти и извънземните, ами се вглежда по-скоро в хората. В това как ние като личности, животински вид, като цивилизация бихме се справили с подобно нашествие, с катастрофа от световен мащаб. Вместо яка пуцалка, на каквато са свикнали повечето почитатели на научно популярните филми и серили,  представя по-скоро една психологическа драма за човешките взаимоотношения и начин на мислене, развиваща се на фона на извънземно нашествие.И точно в това изглежда, че актьорският екип се справя чудесно. Сред каста липсват много известни имена (Гейбриъл Бърн, Елизабет Макгавърн, Леа Дрюкер, Адел Беншериф, Наташа Литъл, Дейзи Едгар Джоунс, Тай Тенант, Стивън Кембъл Мур, Байо Гбадамоси, Арън Хефернан, Стефан Кайар и Гийом Гуи), но това няма никакво значение, тъй като виждаме истински надарени професионалисти, а диалозите и сцените са реалистично сглобени и представени. Слава Богу, липсва усещането за поза и пресиленост, така присъщи на огромна част от сай-фай сериалите, които сме виждали през годините. Сякаш изведнъж артистите забравят не само как да играят, но и как би се държал и говорил един истински човек. В настоящата версия на \"Война на световете\" това няма да видите.Сериалът на  не е излишно удължен, дописван, разтяган и закърпван. Вместо това действието се развива в 8 епизода, които ще може да видим разделени на двойки в продължение на няколко седмици. Перфектната бройка, за да може да се разгърне и изгради своите персонажи и история, без да доскучава.Така сериалът ще бъде излъчван всеки четвъртък от 21:00 часа само по , започвайки от 31 октомври. И то не с един епизод на ден, а с два! Представете си да имате десерт, да го излапате и после да се сетите, че имате още един десерт за омитане. Същото е.Ако още не сте убедени, само погледнете кой стои за него. \"Война на световете\" е дело на носителя на БАФТА за най-добър сценарий Хауърд Овърман (\"Приключенията на Мерлин\"), а изпълнителни продуценти са носителите на награда \"ЕМИ\" Джони Капс и Джулиън Мърфи. Сериалът е съвместна продукция на CANAL+ и Fox Networks Group, Европа и Африка, като ще се излъчва в повече от 50 страни на двата континента.Забележки засега аз лично нямам. Да, действието се развива за пореден път в Лондон и Париж (поне в началото), а не в Източна Европа или Азия например. Това си е моя собствена прищявка, която няма общо с обективността и в никакъв случай не пречи на удоволствието на сериала. Не съм сигурен за размаха на специалните ефекти, но това е нещо, което предстои да разберем как е използвано. Все пак вече изяснихме, че фокусът на сериала е върху човешките взаимоотношения, а не бластерни престрелки.Накратко, мога да кажа, че задължително трябва да дадете шанс на  всеки четвъртък от 21;00 часа, защото има какво да предложи както на традиционната сай-фай публика, така и на хора, които хал хабер си нямат какво дори значи този термин.Сериалът не представя толкова много войната между два свята - човешкия и извънземния - ами разглежда сблъсъка между световете, които представляват всеки един от нас. За конфликта между личности, за краха и създаването на нови светове и вселени вътре в нас. В крайна сметка, дали няма да се окаже, че въпреки че живеем на една планета, ние възприемаме другите хора за пришълци? Или те нас? Понякога въпросите са по-важни от отговорите...", "date": "2019.11.03", "title": "'Война на световете': Пришълецът вътре в нас"}
{"url": "https://offnews.bg/politika/kornelia-ninova-glasuvajte-ne-se-strahuvajte-714640.html", "text": "\"Обръщам се към всички българи - гласувайте и не се страхувайте. Аз гласувах за по-чиста, зелена и модерна София\".Това заяви председателят на НС на БСП Корнелия Нинова, след като гласува в 48-ма секция, в 25 ОУ \" Петър Берон\".Тя обясни, че е дала своя вот за град, който е удобен за пътуване, подходящ за работа, спокоен за отглеждане на деца, сигурен да можеш да излезеш и през нощта и да се чувстваш спокоен и сигурен.\"Гласувах за антикорупционно управление на София. Гласувах за промяна на статуквото\", каза Корнелия Нинова.", "date": "2019.11.03", "title": "Корнелия Нинова: Гласувайте, не се страхувайте"}
{"url": "https://offnews.bg/obshtestvo/trolej-se-udari-v-stalb-trima-postradaha-leko-714638.html", "text": "Тролей се удари в стълб в столичният квартал \"Левски\" тази сутрин. Трима души са пострадали при инцидента, съобщи БНР. Ранените са водачът на превозното средство и двама от пътниците.На място са били изпратени екипи на Спешна помощ. Лекарите са прегледали пострадалите и са ги освободили за домашно лечение. Изясняват се причините за инцидента. ", "date": "2019.11.03", "title": "Тролей се удари в стълб, трима пострадаха леко"}
{"url": "https://offnews.bg/temida/prokuraturata-obrazuva-100-dosadebni-proizvodstva-svarzani-s-vota-714649.html", "text": "Образувани са 100 досъдебни производства в прокуратурата с предмет престъпления против политическите права на гражданите и престъпления, свързани с изборите, като 20 от тях са бързи производства, а по 80 се провежда разследване по общия ред. Това съобщават от държавното обвинение. Разследвания се провеждат в Балчик, Берковица, Благоевград, Бургас, Бяла Слатина, Варна, Видин, Враца, Свищов, Севлиево, Сливен и пр. Общо 75 разследвания са за престъпления против политическите права на гражданите, а 25 са с предмет престъпления, свързани с изборите.Привлечени 25 души като обвиняеми.Три досъдебни производства са прекратени.Образувани са 1406 прокурорски преписки, от които по 1091 е постановен отказ да се образува досъдебно производство. Прокуратурите в страната са изпратили по компетентност на други органи 54 преписки, а по останалите 261 преписки се извършва проверка по реда на Закона за съдебната власт.", "date": "2019.11.03", "title": "Прокуратурата образува 100 досъдебни производства, свързани с вота"}
{"url": "https://offnews.bg/politika/dnes-sa-balotazhite-na-mestnite-izbori-714622.html", "text": "Днес в страната се провежда втори тур на местните избори. В стотици населени места, сред които и трите най-големи града у нас, хората отново ще пускат бюлетини.Според данните на ЦИК в 196 общини ще се произвежда втори тур в поне едно населено място. Отделно в 105 общини ще се произвежда втори тур за кмет на община, а в 18 областни центрове ще се произвежда втори тур за кмет на община.В 441 кметства ще се произвежда втори тур за кмет на кметство, а в 31 района, от които 22 софийски, също ще има балотажи.Бюлетината днес ще е по-къса и от ЦИК съветват избирателите да я сгънат още веднъж, след поставянето на втория печат от членовете на секционните комисии и преди пускането в урната. Така ще се гарантира максимално тайната на вота.Опцията \"Не подкрепям никого\" съществува и за балотажа. Тя влияе на избирателната активност, въпреки че гласоподавателят е преценил да не дава подкрепа за някой от кандидатите, тъй като бюлетините, в които това квадратче е попълнено, се считат за действителен глас.Гласуването започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия, ако в 20.00 часа пред изборните помещения има желаещи да гласуват.Гласуването ще е само и единствено с хартиени бюлетини. Бюлетините за гласуване днес са три вида - за избор на кмет на община, за избор на кмет на кметство и за избор на районен кмет. В тях фигурират имената на двамата кандидати, събрали най-много проценти от вота на първия тур. Изписани са наименованията на партиите, коалициите или инициативните комитети, които са ги издигнали. Само в три от кметствата имената на кандидатите са три заради постигнат равен резултат на първия тур между първия и втория или втория и третия от кандидатите.Гласува се по обичайния начин - като в квадратчето с номера на предпочитания кандидат се поставя знак Х или V с химикал, пишещ със син цвят.", "date": "2019.11.03", "title": "Днес са балотажите на местните избори"}
{"url": "https://offnews.bg/obshtestvo/tcarkvata-pochita-prep-pimen-zografski-714623.html", "text": "Църквата почита днес знаменития иконописец преподобни Пимен Зографски.Той се родил в София в деня на първовърховните апостoли Петър и Павел, а при св. Кръщение бил наречен Павел. Родителите му го дали да се учи на писмо, иконопис, църковно пение и Свещ. Писание при техния духовник, зографския йеромонах Тома, който служел тогава в древната градска църква \"Св. великомъченик Георги\". След неговата смърт Павел раздал на бедните останалото от родителите му имущество и се отправил в българския атонски манастир „Зограф”. Там скоро го постригали в монашество с името Пимен. Когато навършил 30 години, монах Пимен – против волята му – бил ръкоположен за йеромонах от македонския Воденски епископ Памфилий, който бил по народност българин. Преподобни Пимен служел облян в сълзи и получил от Бога дара на чудотворната молитва: излекувал един бесноват брат и спасил живота на друг брат, ухапан от отровна змия.За да не се възгордее от голямата почит, която всички братя му отдавали, той получил благословение от игумена да излезе от манастира и да се предаде на уединен живот. Построил си в гората най-простичка колиба, хранел се с кестени и различни треви, а в манастира ходел само за да се причасти.Веднъж избухнал пожар в гората и дошъл до колибата на преподобния. Присъстващите там е двама манастирски братя свидетелствали, че щом той се помолил, паднал пороен дъжд и загасил пламъците.Когато бил на 55-годишна възраст, явил му се във време на молитва небесният покровител на Зографската обител, св. великомъченик Георги Победоносец, и му съобщил Божията воля - да бъде пастир на своя еднокръвен народ, който е останал без пастири. Поради страх да не бъде измамен, преподобни Пимен се посъветвал с един прозорлив старец и след като получил неговото съгласие, се отправил за България, по това време страдаща под османско иго. Със себе си взел своя ученик Памфилий, който по-късно написал житието му. Плачещи, манастирските братя ги изпратили до границите на Зографския манастир. В продължение на много години той обиколил почти цяла България. Най-напред бил в родния си град София и нейните околности, след това в Южна България и Бачковския манастир. Обиколил и цяла Северна България, посетил много градове като Видин, Силистра и др. Навсякъде проповядвал словото Божие, утвърждавал във вярата православния народ, с молитвата си вършел много чудеса, строил и ремонтирал храмове. В Доростолската епархия с молитвата си дарил зрение на един слепороден, когото впоследствие по негово желание постригал в монашество.Построил и обновил около 300 църкви и 15 манастира, като собственоръчно ги украсявал със стенопис. Между тях са Черепишкият манастир във Врачанска епархия и Суходолският манастир (тогава) във Видинската епархия.Към края на живота си преп. Пимен се завърнал в Черепишкия манастир, за да предаде тялото си там на земята. Скоро заболял тежко, предал на манастирските братя своето последно отческо благословение, причастил се със светите Тайни Христови и починал на 3 ноември 1620 година. Преди смъртта лицето му просияло, а при гроба му ставали чудеса. Впоследствие турски разбойници запалили Черепишкия манастир и той изпаднал в запустение. Тогава монасите на Суходолския манастир открили гроба и пренесли нетленните мощи на преподобния в своя манастир, където трябва да почиват и досега. ", "date": "2019.11.03", "title": "Църквата почита преп. Пимен Зографски"}
{"url": "https://offnews.bg/politika/protest-v-peshterskoto-selo-zaradi-opit-za-podmiana-na-vot-s-izborni-t-714625.html", "text": "Жители на пещерското село Радилово започват частична блокада на главния път Пазарджик – Пещера, съобщи БНР.Протестът е срещу опита да се подмени вотът чрез новорегистрирани избиратели, които не живеят в селото.Хората ще преминават през пешеходната пътека на главния път, като периодично ще пропускат автомобили, каза за \"Хоризонт\" Теодора Бакалова от инициативния комитет.", "date": "2019.11.03", "title": "Протест в пещерското село заради опит за подмяна на вот с изборни туристи"}
{"url": "https://offnews.bg/futbol/bodurov-iska-da-si-tragne-ot-armiata-prez-zimata-714627.html", "text": "Бранителят на ЦСКА Николай Бодуров наруши мълчанието си и коментира ситуацията си на \"Армията\".\"Ясно е, че искам да си ходя. Надявам се през зимата да се разберем и да разтрогна договора си. Няма смисъл да оставам. Безпредметно е и за мен, и за клуба да продължаваме така. Искам да играя, да продължа другаде. Вярвам, че ще се разберем без проблеми през зимата и ще си тръгна\", каза Бодуров пред \"Тема Спорт\".\"Повече коментари не виждам смисъл да правя. Няма да отговарям на думите на Ганчев. Каквото имах да казвам - вече го казах във Фейсбук\", допълни Бодуров.Договорът на защитника е до края на сезона, но се очаква след есенния дял той да разтрогне. Към бранителя не липсва интерес и вече е получил няколко обаждания и вариантите за продължаване на кариерата си. Откакто премина в ЦСКА през 2017-а, към Бодуров неведнъж е имал оферти от чужбина. Той обаче предпочиташе да остане у нас, за да е близо до семейството си.Доскорошният капитан изпадна в немилост на \"Армията\" след реванша в Лига Европа с Осиек на 1 август. Оттогава Бодуров не е попадал в групата.А собственикът на клуба Гриша Ганчев заяви: \"Задраскал съм го с дебелия флумастер. Това е положението! Когато от едната страна има добро отношение, коректност, загриженост, а от другата прищевки и негативизъм - така се получава. Не искам да съм обграден от некоректни хора\", каза Ганчев в интервю за topsport.bg на 16 октомври.Седмица по-късно Бодуров публикува дълъг коментар в профила си във Фейсбук, в който обясни каква е ситуацията. Той скочи и на Стойчо Стоилов, който заявил пред феновете, че защитникът давал съвети на Люпко Петрович за състава.", "date": "2019.11.03", "title": "Бодуров иска да си тръгне от \"Армията\" през зимата"}
{"url": "https://offnews.bg/bojni/kubrat-pulev-niama-da-se-bie-s-pobeditelia-ot-dzhoshua-ruis-714628.html", "text": "Кубрат Пулев ще се бие за овакантената титла на Международната боксова федерация. За това намекна най-влиятелният импресарио в бокса Еди Хърн, цитиран от \"24 часа\".Според него победителят от Антъни Джошуа - Анди Руис ще се изправи срещу Александър Усик, който е задължителен претендент на Световната боксова организация. Това означава, че ще се откаже от пояса на Международната боксова федерация, където пък задължителен претендент е Кобрата.Според Хърн мачът на Усик е сигурен.От маркетингова гледна точка украинецът има огромно предимство, защото до момента не е имал загуба на професионалния ринг и притежаваше абсолютно всички титли в долната категория. Той е и олимпийски шампион от Лондон, където би Тервел Пулев на 1/2-финал. Усик е доста популярен, като правата му се държат наполовина от Еди Хърн и Владимир Кличко.Международната боксова федерация има договор за мач с шампиона, след като разреши на Анди Руис да не защитава титлата си срещу Кобрата, а да организира реванша с Антъни Джошуа.При това положение Кубрат Пулев ще се бие или срещу поляка Адам Ковнацки, или срещу германеца Агит Кабайел за вакантната титла.В момента второто място в ранглистата след българина е свободно, като Ковнацки е трети, а Кабайел е четвърти.Има вероятност да се направи предварителен двубой между двамата, който да определи съперника на Кобрата.", "date": "2019.11.03", "title": "Кубрат Пулев няма да се бие с победителя от Джошуа - Руис"}
{"url": "https://offnews.bg/politika/arestuvaha-bivshia-kmet-na-garmen-ahmed-bashev-714630.html", "text": "Бившият кмет на Гърмен Ахмед Башев и ексдепутат от ДПС е бил задържан снощи по време на акция срещу купуването на гласове. \"ДПС в лицето на държавата задържаха Ахмед Башев с една единствена цел спечелване на изборите за кмет на община Гърмен\", написа във фейсбук профила си той.Новината е била потвърдена за Нова телевизия от МВР.Обвиненията срещу Башев са, че работил в полза на един от кандидатите за кметове, които се явяват на втори тур.Бившият кмет управляваше община Гърмен дълги години.На последните местни избори се кандидатира за нов мандат от името на \"Ние, гражданите\" и се класира трети.", "date": "2019.11.03", "title": "Арестуваха бившия кмет на Гърмен Ахмед Башев"}
{"url": "https://offnews.bg/obshtestvo/zatoplianeto-prodalzhava-do-20-gradusa-dnes-714621.html", "text": "Затоплянето на времето ще продължи и днес, а максималните температури ще достигнат 14-19 градуса. На места в Предбалкана и Дунавската равнина живакът в термометрите ще се вдигне дори до 20-22 градуса. Това показва прогнозата на НИМХ.В Западна България ще остане предимно облачно, докато над източната половина на страната ще има разкъсана, предимно висока облачност, почти намаляваща до слънчево време през деня.Почти няма да има валежи.", "date": "2019.11.03", "title": "Затоплянето продължава, до 20 градуса днес"}
{"url": "https://offnews.bg/politika/tcatcarov-13-sa-obviniaemi-za-izborni-prestaplenia-chetirima-sa-zada-714632.html", "text": "\"С 200 са се увеличили преписките по сигнали за нарушения само във вчерашния ден. Преписките са общо 1317. От тях 56 са изпратени за специални проверки\". Това коментира главният прокурор Сотир Цацаров, който гласува на балотажа в Пловдив.Той коментира и ареста на бившия кмет на община Гърмен Ахмед Башев.Цацаров посочи и че в Горна Оряховица са задържани три лица с подозрение за купуване на гласове.Главният прокурор обяви и че не се притеснява от факта, че държавният глава Румен Радев все още не е подписал указа за назначаването на Иван Гешев за главен прокурор.", "date": "2019.11.03", "title": "Цацаров: 13 са обвиняеми за изборни престъпления, четирима са задържани"}
{"url": "https://offnews.bg/politika/kmetat-na-rajon-pancharevo-prichakva-izbirateli-pred-sektciite-714651.html", "text": "Кметът на район Панчарево Димитър Сичанов, който е и кандидат на балотажа днес, стои пред училище \"Отец Паисий\" в село Долни Лозен. Той спира гласоподаватели, ръкува се и разговаря с тях, видя репортер на OFFNews. На 10 мeтра от него стоеше униформен полицай. Репортерът ни зададе няколко въпроса на Сичанов, според когото той има право да стои пред училището и не нарушава закона. Сичанов каза още, че е дошъл преди десетина минути - което не е вярно според хората наоколо - и допълни, че никой не може да му забрани да стои пред училището.Заедно със Сичанов бе и човек, когото той наричаше \"колега\". На въпрос и той ли е от община Панчарево, Сичанов отговори, че е от Лозен. Мъжът е новоизбраният кмет на Лозен. Според Сичанов всички кметове стояли пред училищата и в това нямало нищо нередно.След частния разговор той се премести от входа на училището и се обърна към репортера ни с въпрос дали му разрешава да отиде да пие кафе. Сичанов обвини OFFNews в манипулации, заради . Малко по-късно кметът на Лозен се върна отново пред училището. OFFNews получи сигнал, че новоизбраният кмет на Лозен е бил пред училището в Горни Лозен и също е разговарял с хората. Същия сигнал получихме и за кмета на Железница, който е бил и в коридорите на сградата.  Говорителят на ЦИК Александър Андреев заяви пред OFFNews, че няма забрана кмет да се намира пред училище със секции за гласуване. Видеото е в 2 части:", "date": "2019.11.03", "title": "Кметът на район Панчарево причаква избиратели пред секциите"}
{"url": "https://offnews.bg/politika/sotciolog-17-nereshili-za-kogo-da-glasuvat-mogat-da-preobarnat-vot-714634.html", "text": "Избирателната активност на втория тур на местните избори ще бъде или сравнима с тази на първия, или с няколко процентни пункта под нея. Това прогнозира в предаването „Събуди се и гласувай” социологът от Тренд Анастас Стефанов.По думите му изборите този път са по-интересни от предишните.Според Стефанов резултатът от изборите в София зависи от мобилизацията на основните политически партии, подкрепящи кандидатите за кмет на столицата. Той не е изненадан от арестите в различни части на страната.„Проблемът с купуването на гласове е социално-икономически. Трябва да обърнем внимание. На първи тур е по-лесно могат да се купуват гласове”, коментира Светлин Тачев.", "date": "2019.11.03", "title": "Социолог: 17%, нерешили за кого да гласуват, могат да преобърнат вота"}
{"url": "https://offnews.bg/futbol/levski-ne-puska-mladite-si-zvezdi-v-ludogoretc-714636.html", "text": "Левски няма никакво намерение да се разделя със звездите си в атака Станислав Иванов и Найджъл Робърта, твърди \"Тема спорт\".Вчера се появиха информации, че от шампиона Лудогорец проявяват интерес към дуото, като дори са направили сондажи при какви условия биха могли да ги купят.Шансът \"сините\" да приемат оферта за тях от Лудогорец е нулев.Твърдеше се, че разградчани били склонни да извадят сумата от милион евро за Стаси, който прави силен сезон с Левски. Той се утвърди в титулярния състав на Левски и вече има 6 гола на сметката си. С толкова е и Робърта.Преди дни румънският мениджър Джовани Бекали разкри, че към тях има интерес, но \"сините\" искат да ги задържат, за да сглобят отбор, който да преследва титлата и да сложи край на хегемонията на отбора на Кирил Домусчиев у нас.", "date": "2019.11.03", "title": "Левски не пуска младите си звезди в Лудогорец"}
{"url": "https://offnews.bg/politika/prezidentat-glasuvajte-za-da-ne-reshava-kupeniat-vot-badeshteto-vi-714635.html", "text": "Президентът Румен Радев призова българите да  участват в изборите, за да не допуснат купения и корпоративен вот да определя бъдещето им. Той допълни, че отново е имало нежелание за въвеждането на машинното гласуване.Според него е много важно хората да имат доверие в изборния процес.", "date": "2019.11.03", "title": "Президентът: Гласувайте, за да не решава купеният вот бъдещето ви"}
{"url": "https://offnews.bg/bojni/tervel-pulev-obiavi-sledvashtia-si-sapernik-714629.html", "text": "Българският боксьор Тервел Пулев обяви, че следващият му съперник е германския ветеран Kай Курзава. Срещата е на 8 ноември, в Кьолн.В страницата си във Фейсбук бронзовият медалист от Лондон 2012 съобщи, че очаква и двубой в Пловдив през декември.", "date": "2019.11.03", "title": "Тервел Пулев обяви следващия си съперник"}
{"url": "https://offnews.bg/politika/zadarzhaha-chetirima-v-plevensko-za-kupuvane-na-glasove-714624.html", "text": "В събота вечерта задържаха четирима души по подозрения за купуване на гласове в района на Плевен. По време на акцията са извършени претърсвания и изземвания, съобщи Нова телевизия. Миналата неделя в село Буковлък бяха регистрирани множество нарушения.Местните твърдяха, че в стаята за гласуване влизали по няколко избиратели наведнъж. Полицията обаче веднага се е намесила. В Буковлък избраха кмет още на първи тур. Той ще застъпи своя пети мандат след броени дни.На втория тур за кметския стол в Плевен ще се борят досегашният кмет Георг Спартански и досегашният областен управител Мирослав Петров.", "date": "2019.11.03", "title": "Задържаха четирима в Плевенско за купуване на гласове"}
{"url": "https://offnews.bg/politika/fandakova-glasuva-sofia-niama-vreme-za-eksperimenti-714637.html", "text": "Гласувах за София. Гласувах за това да продължи развитието на града ни, да защитим големите проекти. София няма време за губене, няма време за експерименти, има нужда от работа. Това заяви кандидатът за кмет на столицата Йорданка Фандъкова, след като упражни правото си на глас.Тя се надява повече софиянци да гласуват, за да се потвърди посоката на развитие на града.„Днес не е ден за битка, днес е ден за гласуване”, категорична бе Фандъкова. ", "date": "2019.11.03", "title": "Фандъкова гласува: София няма време за експерименти"}
{"url": "https://offnews.bg/ikonomika/uvelichenie-na-dohodite-li-rumantcite-ni-vodiat-s-30-714631.html", "text": "Бюджет 2020 има цел за увеличение на доходите, но му липсва амбиция.От началото на 2019 г., минималната заплата в Гърция стана 650 евро (1270 лева).За тази година минималната заплата в Румъния е 445 евро (870 лева).Хърватия обяви, че от 1 януари 2020 г. минималната работна заплата в страната става 435 евро (850 лв.).В България минималната заплата сега е 560 лв. месечно. От 2020 г. ще стане 610 лв., което ще с над 30% по-малка от Румъния и Хърватия, и двойно по-малка от Гърция.През следващите 2 години е видно, че българите ще продължим да сме на последно място по паритет на покупателна способност в ЕС.След 12 г. членство в ЕС паритетната покупателна способност в България е едва 50% от средната за ЕС.Румъния успя да го постигне за 10г., а Хърватия за 6 г. в ЕС.Добре, че са парите от ЕС и емигрантите за ръста на потреблението.Нужно ни е рязко увеличение на заплатите с над 20% годишно, като в Унгария, където се случи подобно увеличение на доходите.Само така в следващите 3 години доходите ни ще се вдигнат с над 50% и вече няма да сме на дъното по стандарт на живот в ЕС.", "date": "2019.11.03", "title": "Увеличение на доходите ли? Румънците ни водят с 30%"}
{"url": "https://offnews.bg/politika/po-niska-izbiratelna-aktivnost-na-ii-tur-samo-18-26-sa-glasuvali-kam-714653.html", "text": "По-ниска е избирателната активност на втория тур на местните избори към 12:30 ч. До този час на първия тур бяха гласували 23.54% от избирателите в страната, а днес те са 18.26% (729 924 души), по данни на Централната избирателна комисия (ЦИК).В София активността към 12:30 ч. днес е 14.46% (153 988 гласували), а на I тур е била 16.08%.В Пловдив днес тя е 10.6%, а миналата неделя към същия час е била 17.1%.Във Варна: 10.5% днес, 14.71% - на 27 октомври.В Плевен: 15.62% днес, 22.74% - миналата неделя.В Търговище днес тя е 23.41%, а миналата неделя към същия час е била 29.41%.В Смолян активността на двата тура към 12:30 ч. е 21.71% (II тур) и 27.5% (I тур).В Ямбол към 12:30 ч. са гласували едва 13.2% при 19.74% миналата неделя.Втори тур на местните избори се провежда в 196 общини. В 105 от тях се избира кмет на община. В 18 града - областни центъра - също има втори тур.В ЦИК са постъпили близо 70 жалби и сигнали за нарушения. 45 са свързани с организацията на изборния процес, 24 - с предизборна агитация.", "date": "2019.11.03", "title": "По-ниска избирателна активност на II тур: само 18.26% са гласували към 12:30 ч."}
{"url": "https://offnews.bg/politika/ot-gerb-agitirat-sas-snimki-na-popalneni-biuletini-i-detca-v-silistra-714659.html", "text": "Симпатизанти на ГЕРБ в Силистра агитират в социалните мрежи със снимки на попълнена бюлетина.Това сигнализират от предизборния щаб на БСП. На снимка, разпространена от пресцентъра на партията, се вижда дете пред попълнена бюлетина с номера на кандидата на ГЕРБ. Две са нарушенията в случая - използване на дете за политическа агитация и заснемане на избора, уточняват от БСП. Според закона и двете действия са абсолютно забранени, сигнализират от партията.", "date": "2019.11.03", "title": "От ГЕРБ агитират със снимки на попълнени бюлетини и деца в Силистра"}
{"url": "https://offnews.bg/evropa/merkel-nastoiava-za-drastichno-uvelichavane-na-zariadnite-stantcii-za-714656.html", "text": "Германският канцлер Ангела Меркел настоява драстично да се увеличи броят на зарядните станции за електромобили в Германия, за да се окуражат потребителите да преминат от двигател с вътрешно горене към електрически, предаде Асошиейтед прес.\"За тази цел искаме до 2030 г. да изградим един милион зарядни станции и индустрията ще трябва да участва в това усилие\", заяви Меркел в своя седмичен видеоподкаст, цитирана от Ройтерс.В Германия сега има около 21 000 обществени зарядни станции, припомня АП. Утре канцлерката ще се срещне с ръководители на автомобилната промишленост, с които ще обсъди как да се ускори прехода към транспорт с ниски вредни емисии и как да се запазят работните места в сектора при преминаването към производство на по-екологични превозни средства.На срещите ще се дискутира насърчаването на алтернативи на бензина и дизела, което освен автомобилите на електрически батерии, включва и тези, задвижвани от водородни горивни клетки. Ще се обсъди идеята държавата и промишлеността да си поделят разходите за субсидии, които ще съдействат за привличане на купувачи.", "date": "2019.11.03", "title": "Меркел настоява за драстично увеличаване на зарядните станции за електромобили"}
{"url": "https://offnews.bg/politika/jordanka-fandakova-pecheli-izborite-v-sofia-714674.html", "text": "Йорданка Фандъкова (ГЕРБ) печели местните избори в София.По данни на \"Алфа рисърч\" от екзит пола към 19 ч., обявени от БНТ, тя получава 53.5%, а съперничката ѝ в днешния балотаж - независимият кандидат, бивш национален омбудсман, депутат от Коалиция за България и зам.-председател на 42-то НС Мая Манолова - 40.6%.Данните на \"Галъп интернешънъл\" от екзит пола им към 19 ч. сочат 50.9% за Фандъкова, 42.7% - за Мая Манолова и 6.4% вот \"Не подкрепям никого\".Екзит пола на \"Тренд\" дават 51.5% на Фандъкова и 42.4% - на Манолова.На първия тур Фандъкова спечели 161 909 гласа (36.37%), а Манолова - 123 714 гласа (27.79%).Настоящата и бъдеща кметица на столицата я управлява от 2009 г., когато поема освободения от лидера на ГЕРБ Бойко Борисов пост. Печели местните избори и през 2011 г., и през 2015 г.Йорданка Фандъкова е родена през 1957 г. в Самоков. Завършила е руска филология и работи като учителка по руски, а впоследствие става директор на 73-о СУ в София. Политическата ѝ кариера започва през 2005 г., когато става зам.-кмет на София по култура, образование, спорт и превенция на зависимости. Избрана е за депутат на парламентарните избори през 2009 г., но не остава в Народното събрание като депутат, а става министър на образованието, младежта и науката в правителството на Бойко Борисов.", "date": "2019.11.03", "title": "Йорданка Фандъкова печели изборите в София"}
{"url": "https://offnews.bg/bojni/bagata-zagubi-ot-chernia-zviar-pred-tramp-v-niu-jork-714626.html", "text": "Звездата ни в UFC Благой Иванов - Багата загуби от Дерик Люис - Черния звяр във втория двубой от главната карта на бойната галавечер UFC 244.Пред погледа на американския президент Доналд Тръмп в легендарната зала \"Медисън Скуеър Гардън\" в Ню Йорк, САЩ американецът спечели битката с 2-1 съдийски решения (30-27, 28-29, 29-28).Българинът регистрира над 20 удара повече от противника си - 59 на 37 и извърши три тейкдауна срещу един-единствен на Люис. Иванов бе по-активният в срещата и на няколко пъти опита да приключи мача с различни техники за събмишън, но съдиите отсъдиха победа за американеца.\"Чувствам се ограбен, но това е животът. Трябваше да го откажа, не се получи. Имаше голяма подкрепа и от публиката. Явно не съм направил достатъчно. На два пъти можеше да се предаде, но не го направи и го изпуснах. Вторият рунд го бях хванал много хубаво. Чух, че остават 10 секунди и мислех, че ще го приключа, но не стигнаха.Това е положението. Не мисля, че последните секунди в третия рунд повлияха, защото всички рундове са за него според съдиите. И да не ги беше нанесъл тези удари, рундовете са негови.Аз просто трябваше да го откажа, няма как иначе да го победя. Президентът на САЩ също беше там, вероятно и това повлия\", коментира Багата след срещата.", "date": "2019.11.03", "title": "Багата загуби от Черния звяр пред Тръмп в Ню Йорк"}
{"url": "https://offnews.bg/politika/9-globi-ot-tcik-za-4-medii-zaradi-oglasiavane-na-rezultati-ot-ii-tur-v-714657.html", "text": "Четири медии да бъдат глобени за огласяване на резултати от днешния вот преди края на изборния ден на втория тур от местните избори. Това е забранено от Изборния кодекс.Наказанията са срещу: \"24 часа\", Pik.bg, Blitz.bg и Glas.bg.Решенията на ЦИК за санкциониране на медии са общо 9. Всички са взети днес, 3 ноември. 4 от тях са срещу Pik.bg, 3 - срещу \"24 часа\", по едно - срещу Blitz.bg и Glas.bg.Първите три медии бяха санкционирани и заради огласяване на резултати изборния ден на първия тур.Предстои размерът на глобите да бъде определен. Изборният кодекс разрешава глобата или имуществената санкция да е в размер между 2000 и 5000 лева, а ако нарушението е извършено повторно - от 5000 до 10 000 лв.Решенията срещу Pik.bg са заради: огласяване на предварителни резултати от гласуването за кмет в София в сайта Pik.bg към 9 ч., 10 ч. и 12 ч., както и от гласуването за кмет във Варна.Glas.bg са публикували във Фейсбук страницата си предварителни разултати от гласуването за кмет в София, Пловдив и Варна.Blitz.bg са санкционирани заради публикуване на предварителни резултати за гласуването в София, Пловдив, Варна, Русе и Благоевград.24chasa.bg са нарушили разпоредба на Изборния кодекс с публикуването на предварителни резултати от гласуването в София за кмет към различни часове.", "date": "2019.11.03", "title": "9 глоби от ЦИК за 4 медии заради огласяване на резултати от II тур в изборния ден"}
{"url": "https://offnews.bg/sviat/moshtna-buria-vav-frantcia-hiliadi-bez-tok-714655.html", "text": "Бурни ветрове помитат югозападната част на Франция, огромни вълни се вдигат в океана. Около 140 000 души са без ток.На места ветровете на надвишаваха 160 км/ч., уточнява БНТ. Повалени са дървета на жп релси, скъсани са електрически кабели. Метеорологичната служба Meteo France заяви, че ветрове със скорост от 163 км/ч са регистрирани в крайбрежните департаменти Жиронд и Ланд и 121 км/ч в Бордо. Няма информация за смъртни случаи или ранени хора. ", "date": "2019.11.03", "title": "Мощна буря във Франция, хиляди без ток"}
{"url": "https://offnews.bg/politika/tcik-e-gotova-da-se-iavi-na-sreshta-pri-prezidenta-714654.html", "text": "ЦИК ще участва на среща при президента след местните избори, ако бъде поканена. Комисията ще изготви анализ на този вот. На срещата ЦИК ще изложи своето становище и направения от комисията анализ на проведените избори\".Това каза говорителят на ЦИК Александър Андреев, помолен да коментира изказване на президента Румен Радев при гласуването му на втория тур тази сутрин.В изказването си президентът посочи, че ще покани ръководството на ЦИК, органите на реда, парламентарно представените политически партии, за да обсъдят \"всички пропуски в изборите и отстъплението от честността на изборния процес\".По думите на държавния глава огромният брой недействителни бюлетини на първия тур и множеството сигнали за купени гласове компрометират организацията и самото доверие в изборния процес.", "date": "2019.11.03", "title": "ЦИК е готова да се яви на среща при президента"}
{"url": "https://offnews.bg/politika/boris-bonev-na-fandakova-shte-j-e-trudno-da-upravliava-714691.html", "text": "Кандидатът на \"Спаси София\" за кандидат-кмет за столицата Борис Бонев обяви, че на стария нов кмет на столицата Йорданка Фандъкова ще й е трудно да управлява, защото общинският съвет не е същият.Бонев допълни, че е нормално избирателите на \"Спаси София\" да гласуват антиГЕРБ. На балотажа се разбра, че разпределението на гласовете на \"Спаси София\" са разпределени така - 49.8% от избирателите на НПО-о са подкрепили Мая Манолова и едва 26% са гласували за Фандъкова.Резултатите показали, че кметове на райони на столицата са били бойкотирани заради провал след предишния кметски вот, провалени проекти и пр. \"Когато призоваваме да не се подкрепи определен кандидат, винага го правим с аргументи\", каза още Бонев.Той обясни, че е избран за общински съветник и първото, което ще направи при започване на работа на СОС, е да внесе промени в правилника за повече прозрачност. \"Това ще е тест за Фандъкова дали ще направи промени в начина си на управление. \"Имаме нова обстановка - Фандъкова печели, но на втори тур. Сега ще й бъде много по-трудно да ръководи Столичната община\", коментира още Борис Бонев.", "date": "2019.11.03", "title": "Борис Бонев: На Фандъкова ще й е трудно да управлява"}
