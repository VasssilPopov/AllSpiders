{"url": "https://offnews.bg/futbol/letiasht-start-za-tcska-prez-proletta-675059.html", "text": "Отборът на ЦСКА стартира с разгромна победа с 5:0 като гост на силния тим на Верея в Стара Загора пролетния полусезон в Първа лига.Двубоят се изигра през пълните трибуни на \"Трейс Арена\", които бяха огласяни от първата до последната минута от песните на червените привърженици. Те не останаха разочаровани от показаното от любимците им, които откриха още в 3-ата минута чрез голмайстора си Фернандо Каранга.В 16-ата минута Рафаел Енрике удвои. През втората част ЦСКА стигна до нови три гола. Каранга направи резултата класически в 62-ата минута.Новото попълнение Роланд Алберг вкара за 4:0, а крайният резултат оформи друг от новите играчи на \"армейците\" - Хеан Бланко в 89-ата.С победата ЦСКА събра 50 точки и измести Лудогорец от върха в класирането. \"Орлите\" са с мач по-малко и играят утре в Разград със Славия.", "date": "2018.02.17", "title": "Летящ старт за ЦСКА през пролетта"}
{"url": "https://offnews.bg/112/mlada-zhena-zagina-v-katastrofa-na-magistrala-struma-675066.html", "text": "29-годишна жена загина, след като излезе от магистрала „Струма” днес след разклона за гр. Бобошево, предаде БГНЕС.Катастрофата е станала в платното в посока Дупница при 72-и километър, където между пътя и канавката няма мантинела.Към 16 ч. на плавна дясна крива джип излиза от пътя, преобръща се по ската, преминава през канавка, след което се търкаля по ската оттатък канала.Пречупено е едно дърво, в канала са и двете колела на автомобила.При преобръщането на джипа водачката изпада от автомобила и загива на място. Била е сама в автомобила с благоевградска регистрация.Загиналата е с адресна регистрация в София, казаха от пресцентъра на ОД МВР-Кюстендил.", "date": "2018.02.17", "title": "Млада жена загина в катастрофа на магистрала Струма"}
{"url": "https://offnews.bg/112/otkriha-martva-zatrupanata-ot-lavina-mlada-zhena-v-pirin-675062.html", "text": "Лавина затрупа и уби млада жена в Пирин, съобщиха от Планинската спасителна служба.Снежната маса е паднала в района на хижа „Синаница”. Вероятно е от така наречената козирка от сняг, обясняват от ПСС.Инцидентът е станал в късния следобед днес.Жената е била на 25 години. Въпреки усилията на спасителните екипи, които бързо са пристигнали на мястото, жената е открита мъртва от куче на ПСС.През последните дни и повишаването на температурите опасността от лавини нарасна значително. От началото на годината те взеха вече няколко жертви.", "date": "2018.02.17", "title": "Откриха мъртва затрупаната от лавина млада жена в Пирин"}
{"url": "https://offnews.bg/obshtestvo/krajni-natcionalisti-otnovo-se-razhodiha-po-zhaltite-paveta-675065.html", "text": "Между 300 и 500 крайни националисти се разходиха в центъра на София в т. нар. Луковмарш.Въпреки шумната рекламна кампания на събитието тази година имаше значително по-малко участници в шествието в сравнение с миналата година.Честванията на в памет на ген. Христо Луков са заредени със силен неонацистки заряд. Освен герой от Първата световна война бевшият военен министър е бил проводник на политиката на фашистка Германия у нас, лидер на крайно дясната националистическа формация \"Български национални легиони\" и често е обвинван в антисемитизъм.Луков е убит е пред вратата на дома си от наказателна група на БКП.Според организаторите в тазгодишният Луковмарш са се включили националисти от Германия, Швеция, Чехия и Естония.Шествието бе поведено от транспарант с надпис на български и немски: \"Заедно за Европа\". По-рано днес посолството на САЩ у нас осъди провеждането на шествието.„Посолството на САЩ в България е натъжено и загрижено от проявата на нетолерантност, намерила израз в провеждането на Луковмарш. Генерал Христо Луков е поддръжник на нацизма, който проповядва омразата и несправедливостта, а не човек, заслужаващ уважение”, заявиха от мисията на САЩ у нас.Днес имаше и контрашествие, в което граждани протестираха срещу честванията на нациста Луков.", "date": "2018.02.17", "title": "Крайни националисти отново се разходиха по жълтите павета"}
{"url": "https://offnews.bg/obshtestvo/prezidentat-radev-be-toplo-posreshtnat-v-bigorskia-manastir-675060.html", "text": "Бигорският манастир посрещна президента Румен Радев с камбанен звън и голям брой миряни.Българският държавен глава бе посрещнат лично от игумена на най-големия македонски манастир Партений и епископ Тимотей. Те посрещнаха и двамата български митрополити Пловдивският Николай и Старозагорският Киприян.Монасите от манастира сложиха на Николай мантия и жезъл. Румен Радев и двамата български митрополити минаха през множеството и се отправиха към храма. В очите на някои от хората имаше сълзи, съобщава БГНЕС.Именно , а наскоро архимандри.Игуменът на Бигорския манастир се обърна специално към българския президент и гостите:Отец Партений подчерта, че не става дума за случайно събитие, защото през тази година се навършват 1000 години от създаването на Охридската архиепископия, а нейният първи архиерей Йоан Дебърски е създател на манастира, чийто игумен е той.В словото си пред нашия държавен глава той отбеляза, че съслужението между БПЦ и МРЦ-Охридска архиепископия ще утвърди братолбието и духовните връзки между нашита два сродни народа. Игуменът Партений специално благодари на Негово светейшество Патриарх Неофит и Светия Синод на БПЦ, че са изпратили свои представители.„Искрено се надявам, че духовното родство между българския и македонския народ ще остане вечно. Ето защо, боголюбиви архиереи, нашият общ свещен дълг е да продължим вдъхновяваща работа на любов и единство. Най-съвършеният израз на това братолюбие е общото съслужение. Такова единство ще бъде благословено от Бога и няма причина да се страхуваме“, подчерта игуменът Партений.Митрополит Николай, който беше настанен на владишкия трон в храма, благодари за братските чувства, с които са били посрещнати.Българският президент, след като подари Тефтерчето на Васил Левски и изследването на българския патриарх Кирил \"Българската Екзархия в Одринско и Македония след Освободителната война 1877-1978\", каза: „Много добре познаваме историята на манастира, какво сте правили и какво правите в момента. Ще предам топлината, с което ме посрещнахте в България“. ", "date": "2018.02.17", "title": "Президентът Радев бе топло посрещнат в Бигорския манастир"}
{"url": "https://offnews.bg/zimni/saprugata-na-biorndalen-prikliuchva-s-olimpiadite-675068.html", "text": "Сребърната медалистка от масовия старт на 12.5 км по биатлон Дария Домрачова заяви, че олимпийските игри в Пьонгчанг може да се окажат бъдат последни в нейната кариера.\"Не искам да мисля толкова напред, но вероятно това е последната олимпиада в кариерата ми. Трябва първо да завърша сезона и след това ще обмисля бъдещето си\", каза 31-годишната Домрачова, която е съпруга на легендарния норвежки биатлонист Оле Ейнар Бьорндален.Беларуската биатлонистка има още бронз на 15 км във Ванкувър 2010 и три златни отличия от Сочи 2014 в преследването, масовия старт и индивидуалния старт. \"Бях много напрегната, защото във всяко състезание се опитвах да дам максимума от себе си, но все нещо се объркваше в първите състезания.Проумявах, че днес е последен шанс да спечеля индивидуален медал и съм изключително щастлива, че успях да го постигна. Радвам се, че взе сребърен медал, защото до момента такъв липсваше в колекцията ми\", добави Домрачова, която е била подкрепяна от знаменития си съпруг край трасето.Иначе титлата взе състезаващата се за Словакия Анастасия Кузмина, а норвежката Тирил Екхоф зае последната позиция на почетната стълбица.", "date": "2018.02.17", "title": "Съпругата на Бьорндален приключва с олимпиадите"}
{"url": "https://offnews.bg/protesti/malashevtci-na-protest-sreshtu-natovarenia-trafik-v-kvartala-675050.html", "text": "Жители на Малашевци излязоха на протест срещу преминаването на камиони през столичния квартал.Според демонстрантите, шумът от преминаващите камиони е нетърпим, улиците са силно запрашени, а през последните години е имало и много пътни инциденти.На протеста днес те няколко пъти блокираха движението в района, съобщава БНТ.Жителите на квартала вече няколко пъти са инициирали подписки срещу натоварения трафик, но към момента от подписките и жалбите няма никакъв резултат.", "date": "2018.02.17", "title": "Малашевци на протест срещу натоварения трафик в квартала"}
{"url": "https://offnews.bg/izvan-terena/liubovnite-maki-zastigat-nedelev-i-na-gerena-675049.html", "text": "Футболистът на Ботев Пловдив Тодор Неделев трудно ще избяга от любовните си терзания, след като феновете на Левски му стягат \"специално\" посрещане, твърди вестник \"Меридиан мач\".Асът на Ботев ще бъде подложен на терор от страна на секторите „Б\" и „В\". Столичани са решили да бръкнат в раната му и да не спират да го тормозят заради раздялата му с палавата Анита. Както е известно „канарчетата\" са притеснени за Неделев, който приел много тежко решението на хубавицата да го изостави.\"Нямам търпение да бие корнер пред мен\", обяви един участниците във форума levski.com. \"Това е сериозна причина да дойда на стадиона\", твърди друг. Естествено, феновете започнаха да редят и нецензурни рими, с които да дразнят национала.\"Анита, Анита, на всички е навита\", е един от най-леките рефрени, които ще чуе Неделев.", "date": "2018.02.17", "title": "Любовните мъки застигат Неделев и на Герена"}
{"url": "https://offnews.bg/112/varnenetc-prebi-do-smart-svoj-priatel-bezdomnik-675051.html", "text": "36-годишен мъж е задържан за умишлено убийство във варненския квартал Владиславово на негов приятел от детството.На 14 февруари гражданин е подал сигнал в полицията за мъж в безпомощно състояние пред вход 5 на блок 404 в квартала.На мястото е открит 34-годишният Явор, който има адресна регистрация в същия жилищен блок.Пострадалият починал в линейката на път за болницата. Причина за смъртта му са множество травматични увреждания, съобщават от Апелативната прокуратура във Варна.До момента разследването е установило, че 34-годишният Явор е живеел в дома на 36-годишния Венцислав А. от два месеца.Преди това Явор водел скитнически начин на живот. Вечерта на 13 срещу 14 февруари между двамата възникнал конфликт. Венцислав е пребил Явор.Искането на Окръжната прокуратура във Варна за вземане на постоянна мярка за неотклонение „задържане под стража” предстои да бъде внесено във Варненския окръжен съд.", "date": "2018.02.17", "title": "Варненец преби до смърт свой приятел бездомник"}
{"url": "https://offnews.bg/politika/bsp-utre-mozhe-da-chuem-che-borisov-zatvaria-bolnitci-za-da-spre-kr-675048.html", "text": "Работата на премиера е да спре корумпираните си чиновници в министерства, агенции и държавната администрация, за да може парите да стигат за лечение на българските граждани. И да прочете Конституцията - кой кого избира и назначава.Това заяви зам.-председателят на ПГ на „БСП за България“ Георги Свиленски пред Нова телевизия.Според него Борисов трябва не да не осигурява пари, от които се краде, а да спре кражбите:\"Утре може да чуем, че ще затвори болници, за да спре кражбите в здравеопазването. Хората ще умират по улиците, за да не открадне някой от лечението.\"Свиленски уточни, че ПГ на „БСП за България“ има искане за изслушване на управителя на НЗОК проф. Камен Плочев в здравната комисия на база писмото, с което Плочев \"абсолютно аргументирано информира за проблем органа, който го избрал.\"Изненадан съм от незнанието и на министър-председателя, и на министрите Ананиев и Горанов за това как функционира държавната система в България. Вярно е, че министър-председателят рядко идва в НС и може би вече е забравил кой кого избира, но председателят на НЗОК е избран от българския парламент и ако трябва да информира някой и да поиска нещо, това е НС. Недопустимо е министърът на здравеопазването да не знае за съществуването на проблема, но това е проблем за министъра, не за управителя на здравната каса, коментира Свиленски.Той допълни, че не знае  и предположи, че това ще стане ясно следващата седмица.", "date": "2018.02.17", "title": "БСП: Утре може да чуем, че Борисов затваря болници, за да спре кражбите в здравеопазването"}
{"url": "https://offnews.bg/protesti/chetvarta-pored-sabota-protest-blokira-e-79-kraj-vidin-675053.html", "text": "Четвърта поред събота граждани излязоха на протест на международния път Е-79 край Видин и блокираха движението.Те протестират срещу лошите пътища, натоварения трафик, честите катастрофи и настояват за изграждане на магистрала Видин - София и тунел под прохода \"Петрохан\".Автошествието започна от булевард \"Панония\" и се насочи към изхода на Видин.Демонстрантите излязоха пеша на пътното платно и блокираха главен път Е-79.Тази събота на протест излязоха и в друга точка на Е-79 - на изхода на Монтана в посока Враца. Демонстрантите също настояват за тунел под прохода \"Петрохан\". Там блокадата ще остане до ранния следобед, съобщава bTV.", "date": "2018.02.17", "title": "Четвърта поред събота протест блокира Е-79 край Видин"}
{"url": "https://offnews.bg/tenis/grigor-sreshtu-federer-na-finala-v-roterdam-675061.html", "text": "Най-добрият ни тенисист Григор Димитров се класира за финала на турнира от ATP 500 в Ротердам, след 6:3, 0:1 срещу Давид Гофен и отказване на белгиеца във втория сет.Гофен получи неприятен удар в окото и не успя да продължи да играе. Така българинът достигна до първи финал през новия сезон, а в спор за трофея в зала \"Ахой\" ще излезе срещу Роджър Федерер, който победи Андреас Сепи с 6:3, 7:6 (3). Мачът е в неделя и ще започне в 16:30 часа българско време.Първият сет между Григор и Гофен предложи тенис от много високо ниво. Белгиецът показа, че е тенисист, който може да връща всичко и притежава страхотна техника. От своя страна Димитров може да се нагажда към играта на всеки и също може да пласира топката където поиска.Независимо от бързия корт имаше много дълги и зрелищни разигравания и геймовете рядко свършваха бързо. Гришо успя да направи единствения пробив в мача в четвъртата партия. Тогава той успя да спечели важните разигравания и взе психологичното предимство.Вторият сет започна с гейм на 0 за Гофен, но след това белгиецът получи неприятен удар в окото заради който не успя да продължи в срещата. Това бе шести успех над хасковлията над своя противник на ниво ATP.", "date": "2018.02.17", "title": "Григор срещу Федерер на финала в Ротердам"}
{"url": "https://offnews.bg/sviat/13-zhertvi-sled-kato-helikopter-s-ministar-padna-varhu-dva-mikrobusa-675067.html", "text": "Най-малко 13 души, сред които три деца, загинаха на земята, след като мексикански военен хеликоптер катастрофира снощи в градче в южния щат Оахака, съобщи Ройтерс.В хеликоптера са пътували вътрешният министър и щатския губернатор, които са оглеждали пораженията от вчерашното силно земетресение в района. Машината е паднала върху два микробуса в опит да се приземи на поле край населеното място Сантяго Хамилтепек.Вътрешният министър Алфонсо Наварете и губернаторът Алехандро Мурат са получили леки наранявания. Оцелели са и останалитe хора в хеликоптера, но 12 души са били убити на място, а 13-ият е починал в болница, съобщи главната прокуратура.Ранени са 15 души.Земетресението с магнитуд 7,2 нанесе щети на поне 50 сгради в щата Оахака и остави без електрозахранаване столицата Мексико и населените места южно от нея.", "date": "2018.02.17", "title": "13 жертви след като хеликоптер с министър падна върху два микробуса"}
{"url": "https://offnews.bg/analizi-i-komentari/balgarskata-diplomatcia-prospa-vaprosa-za-novoto-ime-na-republika-make-675069.html", "text": "Въпреки предупрежденията ми, че договорът с Република Македония е неизгоден за нас, защото не включва промяна на македонската конституция в раздела за „македонските малцинства в чужбина“ и не съдържа гаранции за ревизия на македонизма, вкл. и радикална редакция на македонските учебници по история и литература в средното и висшето образование, София капитулира пред Скопие и на 1 август м.г. подписа този документ, който е в сила от 48 часа. Мастилото от ратификацията още не бе изсъхнало и Румен Радев посети Скопие, за да заяви на съвместната пресконференция с македонския президент Георге Иванов:„За българската страна е важно в бъдещото наименование на Република Македония да няма географски определители, които да може да бъдат интерпретирани като претенции към Република България…“Това пожелание на президента е директно признание за дълбоки пробойни в българо-македонския договор. В същото време то е унизителна и закъсняла молба към Скопие и Атина да отчитат българските интереси в гръцко-македонския спор за новото име на Македония.Затова веднага следва серия от логични въпроси:Защо това искане за името не бе записано в договора със Скопие?Защо с такова настървение жертвахме националните си интереси, за да угодим на евроатлантическите партньори, желаещи скоростно приемане на Македония в НАТО?И, както много пъти съм писал, какво пречеше да дадем съгласието си за членството на Скопие в Северноатлантическия пакт, без да бързаме да подписваме капитулантски договор, с който признаваме и написания на сръбска пишеща машина „македонски език“, и сътворената в Белград „македонска нация“, и изцяло откраднатата от България „македонска история“?Впрочем нито НАТО, нито ЕС искаха от нас да подписваме такъв договор, те само държаха да не налагаме вето на членството на Македония в НАТО, както това правят гърците вече четвърт век.Къде тук е проблемът за нас? Ако Атина и Скопие изберат имената „Северна Македония“ или „Горна Македония“, Пиринска Македония автоматично попада в обсега им. С тези две имена гърците решават своя проблем за сметка на България, залагайки мина в българо-македонските отношения.Избере ли се името „Вардарска Македония“, това е не по-малко опасно за нашите интереси, защото косвено се визира и Пиринска Македония. И един ден Скопие може да предяви териториални претенции в името на каузата „всички македонци в една държава“.Понеже, за разлика от гърците, ние не искаме промяна на македонската конституция и най-вече на чл. 49, налагащ такава претенция към България и Гърция, при една бъдеща смяна на властта в Скопие македонизмът отново ще надигне глава. Чисто юридически, член 49 императивно налага на македонските власти не само да се месят във вътрешните работи на други страни, но и да интернационализират македонския въпрос.За България са изгодни имената „Нова Македония“, „Скопска Македония“, „Република Македония (Скопие)“.Познавайки отвътре нравите в МВнР, сигурен съм в едно: Макар и късно, МВнР е осъзнало своята грешка в преговорите със Скопие и е настояло пред президента Радев да постави въпроса за новото име на Македония при срещата му с президента Георге Иванов. Което и Радев направи.Но в Скопие българският президент направи още нещо, което е доста спорно. Като продължение на Договора за добросъседство между двете държави, на срещата на двамата президенти е постигнато съгласие да се подпише и…Договор за стратегическо партньорство, който да регламентира взаимната подкрепа на двете страни в сферата на сигурността и отбраната.Позовавайки се на сходни клаузи в документите на Варшавския договор и НАТО, гарантиращи автоматично оказване на военна помощ при външно нападение или заплашващи териториалната цялост вътрешни размирици, задавам този въпрос: Стратегически договор със Скопие в сферата на сигурността и отбраната означава ли, че България ще изпрати войски в Македония, ако утре избухне нова гражданска война с албанците или ако Албания и Сърбия я нападнат?Въпросът ми не е абстрактен, точно обратното – той е болезнено актуален на фона на Тиранската платформа и заради факта, че Западна Македония е 99 процента албанизирана, а от два месеца Република Македония официално е двунационална и двуезикова държава. Такава конфедерация на Балканите е малко вероятно да оцелее като единна държава. При това положение стратегически договор за военна помощ със Скопие е примка на шията ни с възможни тежки последици за националната сигурност на България.  За да не стане късно, България трябва да участва в гръцко-македонските преговори, които могат да са тристранни. Макар че гръцката страна едва ли ще приеме това.Скоро някой беше писал, че имаме слаба дипломация. Аз се съмнявам дали изобщо имаме дипломация.Б. ред. - ", "date": "2018.02.17", "title": "Българската дипломация проспа въпроса за новото име на Република Македония"}
{"url": "https://offnews.bg/obshtestvo/protest-sreshtu-lukovmarsh-bez-natcisti-po-sofijskite-ulitci-675056.html", "text": "Протестно шествие срещу ежегодното провеждане на Луковмарш под надслов „Без нацисти по улиците ни!“ се състоя и тази година в столицата.Граждани се събраха, за да изразят позицията си против Луковмарш в градинката до сградата на Музея за история на София.Тя коментира, че от години на думи провеждането на това шествие е заклеймено от властите, но на практика не се забранява и се провежда невъзпрепятствано.От своя страна Ирина Борова посочи, че ако властите пожелаят могат изключително много да се заядат с Луковмарш за антидемократична идеология, за екстремизъм. Службите знаят какви хора присъстват на този марш, убедена е тя.Шествието против марша ще достигне и сградата на Столична община.Шествието ще премине и покрай Административния съд и ще приключи пред Столична община.", "date": "2018.02.17", "title": "Протест срещу Луковмарш: Без нацисти по софийските улици"}
{"url": "https://offnews.bg/politika/za-parvi-pat-makedonska-voenna-chast-shte-uchastva-v-nashia-parad-za-675035.html", "text": "За първи път чуждестранна военна част ще вземе участие на парада на 6 май в София. Президентът Румен Радев е договорил с македонския си колега Георге Иванов по жълтите павета заедно с български военни участие да вземе и представителна рота от македонската армия.За първи път на празника на българската армия, освен традиционно присъстващите военни аташета, гост на парада ще бъде и чуждестранен президент. Иванов ще присъства на парада, а след това двамата с Радев ще посетят военното гробище в Ново село в Македония, където ще отдадат почит пред загиналите български воини.Румен Радев е на официално посещение в Македония, като това е първата му визита в страната след подписването на  между двете държави. На срещата на двамата президенти беше постигнато съгласие като продължение на Договора за добросъседство между двете държави да бъде подписан и Договор за стратегическо партньорство, който да регламентира взаимната подкрепа на двете страни в сферата на сигурността и отбраната.Очаква се НАТО да изпрати покана за членство на Македония в Северноатлантическия пакт след постигане на решение за спора за името в рамките на ООН. След срещата си с Иванов българският президент каза, че за българската страна е важно в бъдещото наименование на Македония да няма географски определители, които да може да бъдат интерпретирани като претенции към България.", "date": "2018.02.17", "title": "За първи път: Македонска военна част ще участва в нашия парад за 6 май"}
{"url": "https://offnews.bg/sviat/firma-vav-venetcuela-nabira-ohraniteli-s-obeshtanie-za-144-iajtca-bonu-675058.html", "text": "Охранителна фирма във Венецуела измисли изключително авангардно предложение към бъдещите си служители. Компанията се опитва да привлече персонал с обещанието да получават мотивационен бонус от 144 яйца на месец за спазване на работното време към заплатата от 10 долара на месец.Южноамериканската република, която е една от най-богатите държави по петролни запаси, е измъчвана от жестока криза под вещото ръководство на социалиста Николас Мадуро. Не достигат основни храни, а цените се вдигат всеки ден - както беше по време на Жанвиденовата зима у нас.Затова и предложението на охранителната компания Атлас Секюрити от западната част на страната не е за пренебрегване.Офертата е 2 милиона боливара (10 долара) на месец плюс надбавка в натура във вид на яйца.Колкото и смешно да звучи, надбавката всъщност е много ценна. Кутия с 36 яйца на черния пазар струва около 2 долара. Така че бонусът е равен на цели 8 долара.Според мениджъра на охранителната фирма преди да бъде обявен бонусът в яйца липсвал интерес за работа във фирмата.Във Венецуела в момента бонусите във вид на храна и транспорт са изключително важни, тъй като инфлацията изяжда доходите на хората. Минималната работна заплата в страната вече е 1 долар.В този смисъл заплата от 10 долара и 144 яйца изглежда висока, но трябва да се има предвид, че в социалистическата република има нечувано висока престъпност. По брой на убийствата на глава от населението Венецуела е сред първенците в света, а често жертвите са точно охранители.Затова е и трудно на компании като Атлас Секюрити да намерят голям брой служители за охрана на ферми с храни. Тази работа си е истински опасна!", "date": "2018.02.17", "title": "Фирма във Венецуела набира охранители с обещание за 144 яйца бонус към заплата от 10 долара"}
{"url": "https://offnews.bg/tenis/grigor-dimitrov-pozdravi-federer-za-unikalnoto-mu-postizhenie-video-675052.html", "text": "Легендата в тениса Роджър Федерер вчера записа още едно голямо постижение в славната си кариера, превръщайки се в най-възрастния №1 в световната ранглиста.Швейцарецът победи на четвъртфиналите в Ротердам Робин Хаасе с 4:6, 6:1, 6:1 и по този начин си осигури първото място в новото издание на класирането в ATP на 36-годишна възраст.По този повод Григор Димитров, Давид Гофен, Александър Зверев и други тенисисти му отправиха различни пожелания в специално видео.\"Е, Родж, отново се случва. Миналото ти е твоето бъдеще, така че добре дошъл отново на първото място\", казва Гришо във видеото.", "date": "2018.02.17", "title": "Григор Димитров поздрави Федерер за уникалното му постижение (видео)"}
{"url": "https://offnews.bg/zimni/vladi-zografski-ostana-35-i-na-goliama-shantca-675057.html", "text": "Най-добрият ни ски скачач Владимир Зографски завърши 35-и на голямата шанца на Игрите в Пьонгчанг.Българинът се приземи на 119.5 метра, но със 105.9 точки остана на 4.7 точки от място сред първите 30, които продължават надпреварата.В тренировката преди старта Влади скочил 127 метра и ако беше повторил постижението си щеше да намери място сред първите 30. Той обясни неуспеха си с промяната на вятъра в последния момент, като е изпуснал тягата на едната ска и оттам опитът му се е получил слаб.Зографски се класира 14-и на малката шанца и записа рекордно класиране за български ски-скачач на Олимпиада, но днес не успя да се доближи до това постижение.Титлата спечели защитаващият трофея си от Сочи 2014 Камил Стох (Полша) със 285,7 точки, който в първия си опит набра 143.8 точки след опит от 135.0. Втори с 282,3 гочки се нареди олимпийският шампион на малката шанца Андреас Велингер (Германия), който вървеше трети след първия скок със 138.8 точки след 135.5 метра. Трети се нареди норвежецъг Роберт Юхансон с 275,3 точки.", "date": "2018.02.17", "title": "Влади Зографски остана 35-и на голяма шанца"}
{"url": "https://offnews.bg/politika/bsp-alarmira-za-politcejski-natisk-chasove-predi-kmetskite-izbori-v-se-675054.html", "text": "Тази сутрин в дома на Пламен Давидов Тодоров е извършен обиск от униформени полицейски служители с 6 патрулни коли. Пламен Тодоров е регистриран като упълномощен представител на БСП в предстоящите частични избори за кмет на село Брест, които са насрочени за 18 февруари.Това съобщават в декларация до медиите Васил Антонов - водач на листа на \"БСП за България\" в 15 МИР - Плевен, председателят на Областния съвет на БСП - Плевен Диана Ботева и кметът на община Гулянци Лъчезар Яков.\"Остро осъждаме и се противопоставяме на безпрецедентния и скандален случай за оказване на полицейски натиск върху граждани от село Брест, община Гулянци\" - пише в декларацията.В жалба, изпратена до Районна прокуратура Никопол, социалистите настояват \"да бъдат предприети необходимите законови действия, за да не се допуснат полицейски произвол и натиск над избирателите в село Брест в определения за размисъл ден.\"\"Убедени сме, че представителите на правоохранителната и правораздавателната система в Република България са съпричастни в общата ни борба с престъпността и няма да допуснат случаят от тази сутрин да се превърне в неприкрит опит за използване на брутални действия и сплашване на избирателите от Брест, както и намеса на униформени служители в изборния процес\" - пише още в декларацията.1842 избиратели ще гласуват на частичните местни избори в село Брест утре. Кандидатите за кметския пост са трима - Цецо Първанов Луканов от ГЕРБ, Мирослав Петров Кръстев от БСП и Михаил Кирилов Георгиев от ВМРО.", "date": "2018.02.17", "title": "БСП алармира за полицейски натиск часове преди кметските избори в село Брест"}
{"url": "https://offnews.bg/sviat/fbr-e-znaelo-che-predstoi-masovo-ubijstvo-vav-florida-no-ne-e-naprav-675044.html", "text": "Федералното бюро за разследване е бездействало, въпреки че е било предупредено за потенциалната опасност, която представлявал Никълъс Крус - младежът, който застреля 17 души в гимназия в щата Флорида.ФБР поясни, че на 5 януари е получило обаждане от близък на Крус, който е разказал, че младежът имал намерение да убие хора, в това число и в учебно заведение.Тази информация трябваше да бъде разглеждана като потенциална заплаха и трябваше да бъде предадена на бюрото на ФБР в Маями, което щеше да извърши необходимите разследвания. Случило се е точно обратното и се оказва, че не е имало задълбочено разследване и процедурите не са били спазени, пише в съобщението до медиите на Федералното бюро за разследване.Информаторът е съобщил по телефона, че Крус е въоръжен и че публикува заплашителни послания в социалните мрежи.В сряда 19-годишният Крус, който е бил изключен от гимназията близо до град Паркланд, откри огън в училището и уби 17 души.Директорът на ФБР Кристофър Рей пое ангажимента да проучи из основи проблема и да преразгледа действащите процедури.ФБР също така призна, че през септември потребител в YouTube е подал сигнал за коментар, оставен от потребител с име Никълъс Крус. Коментарът гласи: \"Ще стана професионален стрелец в училищата\".Бюрото твърди, че не е успяло да идентифицира точно човека, който е публикувал този коментар.Американският министър на правосъдието Джеф Сешънс също спомена за пропуски на ФБР с трагични последици:Установено е, че е имало предупредителни сигнали и че ФБР ги е подминало. Ние виждаме трагичните последици от тези пропуски, заяви той.Републиканският губернатор на Флорида Рик Скот определи като неприемливо бездействието на бюрото и призова Кристофър Рей да подаде оставка. ", "date": "2018.02.17", "title": "ФБР е знаело, че предстои масово убийство във Флорида, но не е направило нищо"}
{"url": "https://offnews.bg/horoskop/horoskop-za-17-23-fevruari-ot-antonia-mechkova-674035.html", "text": "Очертава се динамична и не много лека седмица, ала вие сте в настроение и няма да се притеснявате от епизодичните пропуски и несполуки. Доста Овни нагаждат идеите си според условията в деловата сфера, нужна им е и подкрепа от шефове, ще наблягат и на реклама. Някои кроят планове за печалби на гърба на екипа си, тази линия на поведение хич не е уместна. От сряда пречките са повече, но вие не се отклонявате от задълженията си, а на околните помагате само ако можете. Навярно към вас идва голямата любов, но не винаги бърза...И за вас 7-дневието е динамично и напрегнато, но късметът е с вашия знак и леко ще преодолеете трудности и неразбиране, с което някои хора посрещат идеите ви. Телците да им простят, когато не са в час или не са склонни да помагат с работа, препоръки. Има и други, с които действате в синхрон, а и ще ви въведат в кръгове, по-перспективни за изявата и печалбите ви в бъдеще. В понеделник-вторник се колебаете кое как и с кого да правите, в четвъртък пречки - бол. Влюбените постигат хармония във връзката си сякаш без усилие.Цяла седмица трябва да се пазите от изкушенията на егото – в любовта искате да се налагате, в службата се мъчите да блеснете, да печелите повече... По-тщестлавните Близнаци да не почват спор, ако ги предизвикват, да отклоняват нападките, даже най-несъстоятелните. От разправии няма файда, но могат да отвлекат вниманието ви от важни детайли в работата и да си докарате яд – от понеделник се очертават трудности, а в сряда сте готови да действате и съвсем сами по проекта. Даже той да е стар, добре подготвен, в петъкът ще се озорите.През тези 7 дни обърнете поглед към близки, в партньорствата не всичко е гладко. Някои Раци ще подминат темата, гонят делови постижения. Идеи си имате, но не сте най-последователни, а и трябва да се сработвате по-добре с колеги, сътрудници. От сряда най-стриктно уреждайте административни и финансови въпроси, споровете в понеделник не са твърде уместни. Упорството в работата ще е резултатно, можете да наберете кураж за извинение пред хора, които волно или неволно сте засегнали... Навярно вече сте им простили нещо?Това 7-дневие не е най-благотворно за начинанията ви, макар че идеите зреят отдавна и вече сте нетърпеливи. Лъвовете да не налагат мнение, до вторник поводите за спорове в кръга им са доста, но разправии с близки са неуместни. Бъдете искрени към колеги, партньори, познати, па и роднини, по-сигурно ще постигнете съгласие с обективност и принципност. От сряда подкрепяте планове на обичани хора, поддръжката между домашни и приятели е много ценна, помагате им да избегнат ненужен риск, окуражавате ги, ако се колебаят.Предстои динамичен период, дано сте си изяснили какво и как да промените в деловата си изява, в лични отношения. Девите да бъдат по-гъвкави: в едни случаи разчитат на нови оферти за изява, във втори привличат колеги за борба с отдавнашни слабости в екипа, в трети търсят съдействие от влиятелни хора и даже от обществени органи, за да докажат правотата си. Бъдете предпазливи и от понеделник не се изтъквайте на преден план, в сряда не се месете в чужди разпри, в четвъртък ви изненадва подкрепа на шефове, а и на обкръжението ви.За вас – чудесен период, идва време на отдавна замислени дела, а упоритите ви усилия напоследък се увенчават с добри резултати. Везните влизат в дните на Великия пост сигурни в перспективите си, хармонизирали своите отношения с близки и колеги, готови да им помагате в напрегнати мигове, а и да рискувате в името на по-убедителна изява и печалба. Все пак внимавайте, във вторник трябва да се нагърбите и с чужди задачи, в сряда може и да не оценят вашия принос, в петък пречките са много. Но ще напредвате и заразявате с ведрост.Това 7-дневие е динамично, но за вас носи изясняване на редица по- важни въпроси, удовлетворение от положени усилия, душевен мир. След Сирница Скорпионите ще положат максимално старание да избягват спорове с колеги, познати и даже близки, макар че някои от околните не вярват особено в новите им проекти. Тяхна си работа, от понеделник вие се стремите да уреждате точно финансовите въпроси, а и дълбаете по преките си задължения, за да постигнете целта, вместо да зависите от този и онзи. Часовете за отдих са само за любовта.Готови сте да упорствате безкрайно, но да постигнете целите си. По-добре е Стрелците да анализират по-сериозно ситуацията, в редица случаи се инатят, а могат да променят подхода, да се насочат към по-ефективни начинания. При част от знака има силно влияние от лични неща: домашните спорове тежат на господата, дамите гъвкаво се оправят и със свои, и с проблеми на половинката. Та от събота не зацикляйте на дреболии, а решите ли да оправяте някой въпрос – действайте старателно. В сряда резултатите са ОК, петък обаче ви изненадва.През идващите дни проявете максимален такт и находчивост, за да избегнете противопоставяне в деловата сфера. Сега опонентите ви са в по-силна позиция, а може да заплетат и интриги. Козирозите няма да се отклонят от принципите си, но до вторник дискретността и търпението нека да останат определящи в поведението им пред колеги и шефове, а и сред роднини. В четвъртък и петък партньорствата ви ще се нормализират, можете да поемете спокойно и уверено по своя път независимо финансови и други изкушения. За любовни не е време.И вие трябва да се върнете към старите си идеи, реализирате ги добре, но има и подводни камъни. Водолеите да се държат нащрек, някои техни сътрудници не работят съвестно, а начинанията все още не са толкова ефективни, колкото обективните условия позволяват. Този уикенд ви изненадва с куп проблеми, в понеделник ще търсите услуги от близки, във вторник ще актуализирате плана си. Изкушавате се да действате самостоятелно, но от четвъртък стабилизирате перспективните партньорства. Обичат ви, ала не бързайте с трайно обвързване.Напоследък много упорствате по деловите си задължения и резултатите са ОК. Рибите могат да разчитат печалби, но което е по-важно – и на повишение или повече свобода за начинания. От понеделник обаче бъдете по-предпазливи в харчове, приходите не идват толкова бързо, колкото ви се иска, а ако имате и съдружници... От вторник до петък доста неща стават бавничко, но пък се откриват условия да стабилизирате успеха, да се докажете като лидер. Някои са влюбени и май мислят за брак, семейните са водещата фигура сред близки.", "date": "2018.02.17", "title": "Хороскоп за 17 – 23 февруари от Антония Мечкова"}
{"url": "https://offnews.bg/politika/radev-v-skopie-%c2%a0nashata-obshta-tcel-e-vazmozhno-naj-skoro-da-vidim-ma-675046.html", "text": "Нашата обща цел е възможно най-скоро да видим Република Македония в НАТО и Европейския съюз.Това послание отправи президентът Румен Радев при срещите си с председателите на ВМРО-ДМПНЕ и Демократичния съюз за интеграция Християн Мицкоски и Али Ахмети.Разговорите се състояха в рамките на двудневното официално посещение на българския президент в Скопие.България е подкрепяла неизменно Република Македония в най-тежките й моменти. Ние очакваме да премахнем границите между хората, да насърчим приятелството и бизнеса, заяви Радев.Той призова политическите лидери в Република Македония да постигнат единство и обединение по отношение на стратегическите цели на страната, въпреки различията във вижданията си във вътрешнополитически план.На срещите са обсъдени и аспекти от двустранните отношения на Република България и Република Македония и перспективите на прилагането на Договора за приятелство, сътрудничество и добросъседство между двете страни, съобщават от прессекретариатът на президента.Вярвам, че в най-кратък срок ще видим как хората от двете страни на общата ни граница пътуват бързо и удобно, правят бизнес, инвестират и строят свободно и си сътрудничат интензивно в културата, образованието и науката, заяви още държавният глава.", "date": "2018.02.17", "title": "Радев в Скопие: Нашата обща цел е възможно най-скоро да видим Македония в НАТО и ЕС"}
{"url": "https://offnews.bg/izvan-terena/snoubordistka-entusiazira-vodesht-i-stana-prichina-za-uvolnenieto-mu-675047.html", "text": "17-годишната американска сноубордистка с корейски корени Клое Ким стана причина за уволнението на коментатора от радио KNBR Патрик Конър, който прекали с епитетите по нейн адрес след успеха й в халфпайпа на 13 февруари.\"На 23 април тя става на 18, така че обратното броене започва, пичове. Ето затова много обичам момичетата от горните класове. Тя е дяволски секси.Ако беше на 18, щях да кажа, че e много горещо дупе (little hot piece of ass). Голям фен съм й\", каза в ефир Конър, който на следващия ден беше принуден да се извинява.\"Опитах се да разсмея хората, но шегите ми бяха неоригинални и вулгарни. Извинявам се на Клое. Тя защити честта на нашата страна по блестящ начин.Моля за извинение нея, колегите и слушателите. Държах се като пълен идиот\", написа Конър, но вече беше късно - от радиото вече го бяха уволнили.", "date": "2018.02.17", "title": "Сноубордистка ентусиазира водещ и стана причина за уволнението му"}
{"url": "https://offnews.bg/kultura/eva-frenskiat-film-v-borbata-za-zlatna-mechka-na-berlinale-675055.html", "text": "Беноа Жако, режисьорът на \"Ева\", получава своята трета номинация за \"Златна мечка\". Дали този път ще успее да се пребори с конкуренцията остава под въпрос поне до 25 февруари. Филмът му не е библейски, както името би заблудило. Точно обратното - той започва с творческа кражба и завършва с емоционален обир.\"Ева\" не предоставя на зрителя всичко наготово. Именно този факт кара публиката да гледа внимателно и да следи за знаци. В основата на лентата лежи лъжата и двойният стандарт към живота. Типично за френското кино присъства изневярата, жената с характер и мъжът, жаден за мистерия.Какво е новото или по-различното, което този филм ни предлага? Сценарият има свой собствен чар, на места диалозите са остроумни, има добро темпо в развитието на действието, драмата е в точни количества.Филмът е дисекция на човешката отчаяност. Създадена е успешно мистична атмосфера, в която зрителят се движи като в мъгла. Главният герой отчаяно търси вдъхновение при липса на талант, а главната героиня спи с мъже за пари и е изцяло апатична.Протагонистът краде от реалния живот, за да закрепи своя измислен свят и вярва, че тази безскрупулна жена може да запълни неговите липси. Липсата на смисъл в живота му. Той иска да докаже пред себе си, че може да я накара да се влюби в него, за да има поне една собствена заслуга в живота си.Взаимно използване и злоупотреба - това е основният мотив в \"Ева\". Накрая някои са с изпочупени ребра, други продължават да живеят живота си. Вярно е, филмът има добри моменти, но бих се изненадала, ако вземе голямата награда на Берлинале. Причината да смятам така е, че \"Ева\" пасва перфектно в рамките на клишето за европейското кино. На прага е да го преодолее, но не успява.", "date": "2018.02.17", "title": "Ева - френският филм в борбата за Златна мечка на Берлинале"}
{"url": "https://offnews.bg/zimni/stiskame-paltci-na-vladi-zografski-675045.html", "text": "Един-единствен български спортист ще застане на старт на олимпийските игри в Пьонгчанг днес, 17 февруари. Това е ски скачачът Владимир Зографски, който достигна до финала на голяма шанца. Вчера българинът преодоля квалификацията, а битката за медалите започва в 14:30 часа. На нормална шанца Влади се представи над очакванията, като записа 14-о място. Общо девет комплекта медали пък ще бъдат разпределени в днешния ден.Пълна програма за деня:02:05 - Кърлинг (жени): Швейцария - Швеция, ОС Русия - САЩ, Япония - Китай, Дания - Великобритания03:00 - Фрийстайл ски (жени): слоупстайл, квалификации03:00 - Фигурно пързаляне (мъже): волна програма05:00 - Ски - алпийски дисциплини (жени): супергигантски слалом05:10 - Хокей на лед (жени): ОС Русия - Швейцария05:10 - Хокей на лед (мъже): Канада - Чехия06:00 - Фрийстайл ски (жени): слоупстайл, финал 07:05 - Кърлинг (мъже): Южна Корея - Великобритания, Швейцария - Норвегия, Канада - Швеция, Япония - Италия11:30 - Ски бягане (жени): щафета 4x5 км12:00 - Шорттрек (жени): 1500 м, квалификации12:44 - Шорттрек (мъже): 1000 м, 1/4-финали13:00 - Фрийстайл (мъже): акробатика, първа квалификация13:05 - Кърлинг (жени): ОС Русия - Япония, Китай - Дания, Южна Корея - Великобритания, САЩ - Канада 13:13 - Шорттрек (жени): 1500 м, полуфинал13:15 - Биатлон (жени): масов старт - 12,5 км13:20 - Скелетон (жени): трети манш13:43 - Шорттрек (мъже): 1000 м, полуфинал13:45 - Фрийстайл (мъже): акробатика, втора квалификация14:05 - Шорттрек (жени): 1500 м, финал14:10 - Хокей на лед (мъже): ОС Русия - САЩ, Словения - Словакия14:21 - Шорттрек (мъже): 1000 м, финал14:30 - Ски скокове (мъже): голяма шанца, финал14:45 - Скелетон (жени): четвърти манш", "date": "2018.02.17", "title": "Стискаме палци на Влади Зографски"}
{"url": "https://offnews.bg/sviat/moshten-trus-s-magnitud-7-2-v-meksiko-675043.html", "text": "Земетресение с магнитуд 7,2 разтърси южните и централните части на Мексико и бе усетено и в столицата.Епицентър е близо до тихоокеанското крайбрежие, на 2 километра източно от град Пинотепа де Дон Луис, на 148 километра югозападно от град Оахака в южния щат Оахака.Щатът Оахака се намира на около 600 километра южно от столицата на Мексико.Към момента няма данни за загинали при земетресението. Няма издадена тревога за цунами.В столицата на Мексико сградите се люляха повече от минута. Телевизиите показаха как хиляди хора излизат по улиците на мексиканската столица изплашени.Военен хеликоптер, в който са пътували мексиканският министър на вътрешните работи и губернаторът на щата Оахака, катастрофира и няколко души загинаха.Пилотът на хеликоптера загубил управление и машината паднала в района на град Пинотепа Насионал в Оахака.Министър Наварете и губернаторът Алехандро Мурат, както и екипажът, са невредими. За съжаление няколко души на земята са загинали, а други са ранени, написа в Туитър президентът Енрике Пеня Нието и поднесе съболезнования на семействата на жертвите.Посолството на България е обявило дежурни телефони +52 55 55963283 и (+521) 55 79071517, на които гражданите могат да получат актуална информация за обстановката или да подадат сигнал за техни близки.", "date": "2018.02.17", "title": "Мощен трус с магнитуд 7,2 в Мексико"}
{"url": "https://offnews.bg/obshtestvo/oblachna-sabota-do-13-gradusa-dnes-675042.html", "text": "Днес в сутрешните часове на места в равнините ще има ниска облачност или мъгла.Около и след обяд облачността ще намалее, а видимостта ще се подобри.Максималните температури ще бъдат между 8 и 13 градуса.Вечерта от запад облачността ще започне да се увеличава и вплътнява.Над планинските райони през целия ден ще бъде предимно слънчево. Ще духа слаб североизточен вятър. Максимална температура на височина 1200 метра около 4 градуса , на 2000 метра – около минус 1.По Черноморието преди обяд ще има мъгла или ниска облачност, а след обяд ще настъпва подобрение на видимостта и разкъсване на облачността. Ще духа слаб вятър от североизток.", "date": "2018.02.17", "title": "Облачна събота, до 13 градуса днес"}
