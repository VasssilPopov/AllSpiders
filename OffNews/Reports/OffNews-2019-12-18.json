{"url": "https://offnews.bg/zdrave/uvelichava-se-delat-na-horata-gotovi-da-stanat-donori-717877.html", "text": "За периода на активната кампания и раздаването на донорските карти „Да! За живот\", съществено се е увеличил делът на хората, които декларират готовност да станат донори на органи - те лично (от 35% на 51%), или да дадат съгласие за техен близък (от 32% на 46%), отчетоха организаторите на кампанията.Промяната е особено значима сред запознатите с кампанията - 72,4% от тях декларират съгласие за донорство, срещу 37,1% от незапознатите. Това стана ясно от оповестените обществени нагласи към кампанията „Да! За живот!\", представени от Боряна Димитрова, агенция „Алфа рисърч\". Проучването показва, че две трети от хората, които в една или друга степен са се запознали с кампанията, заявяват, че тя е хвърлила повече светлина върху темата и те самите са научили нови неща за донорството.„За този месец и половина, откакто стартира кампанията „Да! За живот!\", бяха разпространени 50 хил. донорски карти. Благодарение на тях, както и на упоритата и последователна работа на партньорите ни от БЧК, медийните ни партньори, на лекарите, трансплантолозите, медицинските координатори, които отделиха от времето си, за да популяризират кампанията, темата за донорството и трансплантацията „влезе\" в много български домове“, заяви зам.-министърът на здравеопазването Светлана Йорданова в рамките на официалното събитие по закриването на Националната кампания в подкрепа на донорството и трансплантацията „Да! За живот!\".„Кампанията е предизвикала повече разговори и дискусии по темата – в приятелските кръгове, но най-вече в семейството (ръст от 12% на 26%). Последното е особено важно, тъй като опитът в редица европейски страни показва, че именно разговорите в семейството и запознаването на най-близките с решението на един човек, дали да бъде донор или не, е ключов фактор за увеличаване на информираното съгласие за донорство\", посочи Боряна Димитрова.\"Настоящият Закон за трансплантация на органи, тъкани и клетки действа от 14 години, но за първи път оттогава досега се прави планирана, организирана и целенасочена информационна кампания. Спорадичните прояви през годините, оказа се, не могат да въздействат върху обществените нагласи. С кампанията „Да! За живот!\" успяхме да постигнем висока информираност по отношение на донорството и трансплантацията\". Това заяви зам.-директорът на Изпълнителна агенция „Медицински надзор\" проф. Петко Салчев.Зам.-министър Светлана Йорданова коментира приетата по-рано днес от Министерския съвет Национална програма за насърчаване на донорството и подпомагане на трансплантацията в Република България 2019 г. – 2023 г. Целта на програмата е да се подобри организационният модел на донорството и трансплантацията на органи в страната и да намали диспропорция между необходимостта от органи и осигуряването им.Основните насоки, за да бъде подобрена дейността по донорство и трансплантация, включват: ангажиране на големите лечебни заведения в системата на трансплантационния процес; за по-малките лечебни заведения – изготвяне на логистичен план за трансфер до донорски или трансплантационен център; въвеждане на програма за оценка и кондициониране на донори; обучение на лекарите; контрол на свършената работа; отчитане и анализиране на резултати, с цел подобряване на настоящия модел и други. За да бъде ефективно управлявана и координирана Националната програма, се предвижда сформиране на Национален координационен съвет.„В изпълнение на програмата ще бъде определен национален координатор, шестима регионални координатори по донорство и до 30 областни координатори, от които до трима за София-град\". Това стана ясно от думите на зам.-министъра.В договорите за управление на изпълнителните директори на лечебните заведения, извършващи дейности по донорство, ще бъде вписана и тяхната изрична отговорност за организиране на процеса по откриване, поддържане и предоставяне на потенциални донори с установена мозъчна смърт. По отношение дейностите по установяване на потенциален донор – предстои актуализиране на процедурите за оценка на потенциалните донори; ще бъдат разработени механизми за улесняване на идентифицирането на донорите на органи, ще бъде закупено и ново оборудване.За привличане на общественото внимание върху темата ежегодно ще бъдат провеждани информационни кампании; предвижда се и засягане на темата в училищното образование, както и включване на темите за донорство и трансплантации в учебните програми на медицинските университети.Заради огромния граждански интерес към донорските карти министерството е предвидило следващ тираж от 35 хил. карти, част от които ще бъдат предоставени на областните структури на БЧК.Всеки желаещ да притежава донорска карта може да пише до МЗ, както и да изпрати имейл до . Друга възможност е да пишете до министерството – дирекция „Връзки с обществеността\" (София, 1000, пл. „Св. Неделя\" № 5). Всеки може да заяви до две карти, които ще му бъдат изпратени по пощата. За целта коректно трябва да бъдат посочени адресът и пощенският код на населеното място. Този механизъм ще работи до изчерпване на тиража.", "date": "2019.12.18", "title": "Увеличава се делът на хората, готови да станат донори"}
{"url": "https://offnews.bg/obshtestvo/odit-tarsi-prichinite-za-finansovia-kolaps-v-hudozhestvenata-akademia-717879.html", "text": "В Националната художествена академия тече одит, назначен с помощта на държавата, който ще установи причините за финансовите проблеми в Националната художествена академия.Това става ясно от позиция на академичната ѝ общност, разпространена днес до медиите, след като миналата седмица се стигна до оставката на ректора проф. Николай Драчев в резултат на протеста на около 200 преподаватели и служители, които не са получили заплатите си за ноември, а вероятно ще останат и без декемврийски възнаграждения.\"Националната художествена академия е била, е и ще бъде водещата образователна институция по изобразително изкуство и дизайн в България. Дори в период на големи финансови затруднения тя изпълнява стриктно задълженията си по обезпечаване на учебния процес.Академичната общност е единна и водена от основното си задължение – да дава висококачествено и съвременно образование.Заявяваме, че има наличие на финансов проблем, причините се установяват от вътрешни комисии и с помощта на държавата е назначен одит. След като се изяснят резултатите от проверката, обществеността ще бъде уведомена своевременно за причините и лицата довели до формирането на финансова криза и ударите по реномето и позициите на НХА.Ние от Академичната общност на Националната художествена академия, оценявайки интереса към институцията ни, молим проблемът й да не бъде манипулиран, съмнително разследван и използван от хора и организации за лични каузи и интереси, чрез публикации на фалшиви новини, уронващи името й, достойнството на преподаватели и служители от НХА\", се казва в позицията.", "date": "2019.12.18", "title": "Одит търси причините за финансовия колапс в Художествената академия"}
{"url": "https://offnews.bg/obshtestvo/mrasen-vazduh-4-kamiona-otpadatci-za-gorene-ot-vietnamskite-obshtezhi-717887.html", "text": "Осем акта съставиха днес екипи на Столичен инспекторат при проверки за източници на замърсяване на въздуха на строителни обекти, автосервизи и пунктове за смяна на автомобилни гуми. Извършени са и проверки за горене на отпадъци на открито. Екипите провериха 33 строителни обекти в районите \"Красно село\", \"Изгрев\", \"Студентски\", \"Лозенец\" и \"Витоша\", където са съставени 7 акта за установени нарушения.Проверени са общо 28 автосервизи и пунктове за смяна на автомобилни гуми и за горене на отработено масло. За горене на отпадъци на открито в район \"Подуяне\" е съставен акт на ул. \"Дан Колов“. Съвместно с район \"Красна поляна\" и екипи на 3 РУ - СДВР бяха извършени проверки в района на бившите виетнамски общежития на ул. „Рижки проход“. Иззети и извозени за депониране са 4 камиона отпадъци, подготвени за горене.Утре акцията по извозване на отпадъци ще продължи, съобщи Столична община. През този месец при проверки в жилищата са съставени и 11 акта.", "date": "2019.12.18", "title": "Мръсен въздух: 4 камиона отпадъци за горене от Виетнамските общежития, 7 акта за строежи"}
{"url": "https://offnews.bg/politika/predkoledno-pravitelstvoto-razpredeli-blizo-400-mln-leva-dava-i-na-717868.html", "text": "Правителството одобри разходи за близо 400 млн. лева, сред които и за извършването на основен ремонт и реконструкция на пречиствателната станция за питейна вода в Перник. Най-много пари ще отидат за погасяване на задълженията за приключване на железопътните инфраструктурни обекти, съобщи пресслужбата на Министерския съвет.208 млн. лева се отпускат по бюджета на Министерството на транспорта, информационните технологии и съобщенията за 2019 г. Парите ще се предоставят за инвестиционни проекти на Националната компания „Железопътна инфраструктура“ за погасяване на задължения и за приключването на железопътните инфраструктурни обекти по Оперативна програма „Транспорт“ 2007-2013 г.161 млн. лева ще отидат за допълнителни разходи/трансфери за реализиране на значими проекти по бюджетите на редица общини и по бюджетите на Министерския съвет, Великотърновския университет „Св. Св. Кирил и Методий“ и Русенския университет „Ангел Кънчев“. Най-много средства ще се вложат за инфраструктура - 136,2 млн. лева, като това включва проекти в сферата на социалната и техническата инфраструктура - реконструкция, рехабилитация и ремонт на улична мрежа и общински пътища, доизграждане и основен ремонт на водопроводни мрежи, основен ремонт и реконструкция на пречиствателната станция за питейни води на Перник, за дофинансиране на разходите за изграждане на регионална система за управление на отпадъците в регион Благоевград, изграждане на спортни и детски площадки, ремонт и възстановяване на централната градска част на някои населени места, ремонт на детски градини, читалища и училища.От тези средства около 21 млн. лв. ще отидат за ремонт на Бачковския манастир, сградата на Старото гръцко училище в Пловдив, манастирския комплекс „Св. Йоан Предтеча“в Кърджали, за изграждане на ГКПП „Рудозем - Ксанти“ и подходен път.За двата университета и на Министерството на здравеопазването се предвиждат 3,4 млн. лв. по бюджетите на двата университета. Близо 1,5 млн. лева са одобрени по бюджета на МВР за 2019 г., като средствата ще се използват за създаване на условия за ефективно и ефикасно функциониране на експертно-криминалистичната дейност, подобряване на качественото събиране на доказателства в рамките на досъдебното производство, както и за доставка на консумативи за нормалното функциониране на лабораториите за ДНК-анализи и непрекъсваемост на процеса по извършване на експертизите.1,2 млн. лева за отпускат по бюджета на Министерството на здравеопазването за 2019 г., като със средствата се предвижда създаването на „Център за комплексна терапия на тумори на простатната жлеза“ и за закупуването на специализирана медицинска апаратура и оборудване за същия в УМБАЛ „Царица Йоана-Исул“.2,5 млн. лева са одобрени по бюджета на здравното ведомство за 2019 г. като допълнителни разходи за държавни лечебни заведения за болнична помощ. За допълнително финансиране на училища и детски градини правителството отпуска близо 400 000 лева по бюджетите на общините за 2019 г. Около 380 000 лева са предвидени за издръжка на паралелки за придобиване на квалификация по защитени специалности от професии и такива, за които е налице очакван недостиг от кадри на пазара на труда за новоприетите ученици в VIII клас за учебната 2019/2020 година. Останалите около 13 000 лева са за допълнително финансиране за новите защитени детски градини и защитени училища. Общините ще получат над 1,5 млн. лева за безплатен транспорт на децата и учениците.Правителството одобри вътрешнокомпенсирани промени на утвърдените разходи по области на политики/бюджетни програми по бюджета на Министерството на икономиката за 2019 г. Около 850 000 лева ще се насочат за финансиране на основната дейност на Изпълнителна агенция за насърчаване на малките и средните предприятия и на Центъра на промишлеността на България в Москва. Средствата се осигуряват за сметка на реализирани икономии по бюджетна програма „Преструктуриране и ефективно управление на държавната собственост“ от „Политика в областта на устойчивото икономическо развитие и конкурентоспособност\".Близо 1,7 млн. лева се отпускат от бюджета на МВнР на външните работи, средствата са предназначени за изплащане на командировъчни разходи за дипломати в чужбина.България дава 1,9 млн. лева безвъзмездна финансова помощ по линия на официалната помощ за развитие за Република Сърбия, Република Северна Македония, Босна и Херцеговина, Косово, Република Албания, Черна гора, Украйна и Грузия. Парите ще отидат за повишаване качеството на образованието и гарантиране на равен достъп в условията на мултикултурна среда, както и за подкрепа за по-качествено здравеопазване, включително и за деца с увреждания, подпомагане на демокрацията и изграждането на активно гражданско общество чрез насърчаване на младите хора на регионално ниво. Близо 15 млн. лева са одобрени за овладяване и преодоляване на последици от бедствия. ", "date": "2019.12.18", "title": "Предколедно: правителството разпредели близо 400 млн. лева, дава и на Перник"}
{"url": "https://offnews.bg/obshtestvo/unss-s-nov-rektor-717888.html", "text": "Университетът за национално и световно стопанство има нов ректор.Той е проф. д-р Димитър Димитров.Избра го днес Общото събрание със 160 гласа срещу 125 за опонента му на балотажа проф. д-р Валентин Гоев.Проф. Димитров ще управлява УНСС от 2019 – 2023 г. \"Пожелавам да продължим да работим нататък като Университет номер едно. Благодаря на членовете на Общо събрание, които участваха в избора. Някои от тях ме подкрепиха, други - другия достоен кандидат в балотажа или другите кандидати. Мисля, че УНСС показа, че е на високо ниво и ние поддържаме тази колeгиална атмосфера и академичен дух. По-сериозната работа предстои\", каза проф. Димитров, цитиран от агенция \"Фокус\".Досегашният ректор проф. Стати Статев пожела \"така, както управляваше катедрата и факултета, два пъти по-успешно да управлява университета\".Проф. Димитър Димитров е декан на факултет \"Икономика на инфраструктурата\" от ноември 2015 г., ръководител на катедра „Национална и регионална сигурност” от 2007 г. и член е на Академичния съвет на УНСС.", "date": "2019.12.18", "title": "УНСС с нов ректор"}
{"url": "https://offnews.bg/kultura/album-na-londonska-grupa-s-balgarsko-uchastie-vleze-v-top-50-na-sp-po-717875.html", "text": "В класацията “Топ 50 на най-добрите рок и метъл албуми за 2019” на музикалното списание Power Play влезе лондонската банда District 13, в която барабанист е българинът Асен Милушев.Дебютният за групата албум Soma е на 39-о място в класацията, в която са включени имена като Alter Bridge, Lacuna Coil, Rammstein.District 13 са една от само двете групи, избрани от списанието, която няма договор с музикален лейбъл. Албумът им е записан в София от саунд инжинера Георги Станев. Миналата седмица най-големият музикален магазин в Европа HMV започна да разпространява Soma в Лондон, а тези дни излезе и видео към едноименния на албума сингъл. Песента е вдъхновена от романа “Прекрасният нов свят” на Олдъс Хъксли, а видеото към нея e заснето в полуразрушена църква в Корнуел, Англия.District 13 са познати на българската публика от участието им в Hills of Rock 2018.", "date": "2019.12.18", "title": "Албум на лондонска група с българско участие влезе в Топ 50 на сп. Power Play за 2019 г."}
{"url": "https://offnews.bg/evropa/belgijskata-stolitca-zabrani-starite-dizelovi-koli-717889.html", "text": "Регионът Брюксел-столица в Белгия въвежда забрана за движение на дизелови автомобили от нормата EURO 3 (с регистрация преди 2005 г.) на територията на т.нар. Зона с ниски емисии /LEZ/, която обхваща целия Брюкселски регион.Забраната влиза в сила на 1 януари 2020 г., а нарушителите подлежат на глоба от 350 евро, съобщиха от българското МВнР. Санкцията няма да бъде въведена незабавно. Предвиден е преходен период от 3 месеца, като глобите ще бъдат ефективни от 1 април 2020 г.Преди да влязат на територията на Брюксел, чуждестранните превозни средства трябва задължително да бъдат регистрирани на . Изисква се информация за типа превозно средство, евростандарт и тип гориво. Сайтът е достъпен на английски, френски, немски и холандски езици. Тази регистрация е безплатна, а всяко нерегистрирано превозно средство подлежи на глоба в размер на 150 евро.Регистрацията на превозно средство за достъп до град Антверпен не е валидна за Брюксел, следователно е необходима отделна регистрация.В брюкселската Зона с ниски емисии може да се шофира, като от същия интернет-сайт Lez.brussels се закупи дневен пропуск на стойност 35 евро на ден. Допускат се максимум до 8 пропуска годишно за едно превозно средство.Нашето външно министерство препоръчва на българските граждани да не се доверяват на уебсайтове, предлагащи закупуване на винетки или стикери, които не са нито необходими, нито валидни за шофиране в брюкселската Зона с ниски емисии. Заплаща се само дневният пропуск като това трябва да се извърши чрез уебсайта Lez.brussels. Всички останали процедури, свързани със Зоната с ниски емисии (искане за специален режим/освобождаване, регистрация на превозни средства, регистрирани в чужбина), са безплатни и трябва да се извършват чрез същия уебсайт.Зоната за ниски емисии е въведена през 2018 г. и обхваща целия Брюкселски регион. Сегашната мярка цели постепенна забрана на най-замърсяващите превозни средства на територията на белгийската столица и се очаква да засегне около 47 000 превозни средства.", "date": "2019.12.18", "title": "Белгийската столица забрани старите дизелови коли"}
{"url": "https://offnews.bg/politika/partiite-veche-s-bezplatni-klubove-no-bez-shansa-da-gi-prevrashtat-v-717881.html", "text": "Всички партии, които на последните избори за народни представители са получили не по-малко от едно на сто от действителните гласове, няма да плащат наеми за централите и клубовете си, но и няма да могат да ги превръщат в кафенета, магазини или кръчми.Това предвижда одобреното днес от правителството Постановление за изменение и допълнение на Правилника за прилагане на Закона за държавната собственост.Партиите вече няма да заплащат наем, а ще се учредява безвъзмездно право на ползване върху имот - частна държавна собственост, за срок не по-дълъг от 10 години.Същевременно политическите формации не могат да използват държавния имот за извършване на икономическа дейност, нито да ги отдават под наем или да ги преотстъпват за ползване.От партийното ръководство ще трябва да декларират, че разполагат с необходимия финансов ресурс за стопанисването на имота.Партиите ще заплащат данък недвижими имоти и такса битови отпадъци за имота, всички експлоатационни разходи, както и тези за текущи поправки и ремонти.При неплащане на разходите повече от три месеца, както и когато партията получи по-малко от едно на сто от действителните гласове на последните парламентарни избори, договорът се прекратява.С промените в Правилника за прилагане на Закона за държавната собственост се разписва подробно и редът за ползване на имоти - частна държавна собственост от синдикатите. При ползването на такива имоти синдикалните организации не могат да осъществяват в тях икономическа дейност, нито да ги отдават под наем или да ги преотстъпват за ползване.Синдикатът, на който е предоставен за безвъзмездно ползване имот - частна държавна собственост, също е длъжен да плаща данък недвижими имоти и такса битови отпадъци за него, както и всички експлоатационни разходи и тези за текущи ремонти.Наемните цени на имоти - държавна собственост ще се определят на база оценка, извършена от независим оценител, отчитаща условията на конкретния пазар и съобразена с приетите по реда на Закона за независимите оценители стандарти за оценяване. ", "date": "2019.12.18", "title": "Партиите вече с безплатни клубове, но без шанса да ги превръщат в кръчми и магазини"}
{"url": "https://offnews.bg/dw/kak-sofia-iziazhda-balgaria-717876.html", "text": "“София не е България” - тази крилата фраза се опитва по популярен начин да обясни разделителните линии между столицата и останалата част на страната. Разликата се вижда и в изборните резултати, и при средните заплати.По данни на Националния статистически институт (НСИ), през третото тримесечие на тази година средната заплата в София е била 1 704 лева, а за страната - 1 266 лева.И още: населението на България се топи с рекордна скорост. От 7 845 841 души през 2002 година, през 2018 то намалява до 7 000 039 души. В същото време населението на София се увеличава от 1 187 786 през 2002 година до 1 326 774 души през миналата. Това означава, че в София живеят около 19% от хората. Според друга таблица на НСИ, озаглавена “Население по градове и пол”, в края на миналата година в българските градове са живели 5 159 129 души. В този брой са включени “лицата, които живеят постоянно (имат настоящ адрес) в страната към 31.12. на съответната година и не са отсъствали от нея за период по-дълъг от една година”. Това число би трябвало точно да отразява броя на градското население без мигриралите. От което следва, че в столицата живеят почти 26% от градското население на България.По пътя на паритеПри това статистическите данни не отразяват реално живеещите в столицата, тъй като - поради системата за гражданска регистрация - постоянен адрес се взима трудно и изисква смяна на всички документи. Голям е броят на учениците, студентите и временните работници, които не живеят постоянно в София. Данните не отразяват реално и емигриралите, тъй като те нямат задължение да оповестяват напускането на страната пред властите.Но вътрешната миграция в България не е насочена само към София. Хора се местят от село към град, после към по-голям град, към столицата и накрая към чужбина. Понякога обаче и софиянци се местят в други градове. През миналата година столицата е загубила 18 450 души, а заселилите се в нея наброяват 23 613 души. Най-много софиянци са избрали да живеят в Пловдив - 1 013 души. За миналата година Пловдив е един от малкото градове освен София, който има механичен прираст от 2 318 души - тоест, там са се заселили повече хора, отколкото са напуснали. След него е област Кърджали с 2 321 души прираст, но тук числото е за всички общини в областта. Другите градове, увеличили населението си през миналата година, са Варна с 1 058 души, Шумен със 706 и Бургас с 531. На обратния полюс са Сливен, Плевен и Враца, които са намалели с по над 1 200 души.Българските градове, които увеличават населението си, имат два общи белега: приток на инвестиции и откриване на нови работни места. В Пловдив най-големият магнит за преселване е икономическата зона “Тракия”, в шуменската индустриална зона също се откриват нови производства, а в област Кърджали, освен новите заводи предимно за автомобилни части, високи заплати дава и мината за злато до Крумовград.София обира лъвския пай от инвестициитеИнвестициите обаче не са равномерно разпределени в страната. До края на 2017 година чуждестранните инвестиции възлизат на повече от 24 милиарда лева, като над половината от тях са насочени към София. Столицата е лидер и по качество на образованието и здравеопазването.Парите по европейски програми също не се разпределят пропорционално. Премиерът Бойко Борисов често говори за нуждата от инфраструктура, но най-големият получател на тези пари пак е София. Да вземем проекта, който е най-отчетлив пример за успеха на европейските програми: софийското метро. Само за настоящия програмен период 2014-2020 г. метрото ще глътне близо една четвърт от парите по Оперативна програма „Транспорт и транспортна инфраструктура\". При общ бюджет на програмата от над 4,42 милиарда евро, за метрото ще отидат 1 милиард лева.Под черта може да се каже едно: нормално е София да привлича хора от останалите части на страната - в столицата заплатите са по-добри, образованието е като цяло на по-високо ниво, а и има повече възможности за по-добър живот. Но тази гравитация се превръща в канибализъм, тъй като другите области се обезлюдяват.Какво да се правиНо София изобщо не е изключение в международно сравнение. По цял свят големите градове изсмукват население от по-малките населени места. Редица европейски държави вече се опитват да противодействат на тази тенденция. Преместват например цели държавни институции в по-бедни региони. Във Великобритания централите на различните данъчни служби на кралицата са физически разположени далеч от Лондон, а държавната пътна полиция е в Суонзи.В България единствено тогавашният финансов министър Симеон Дянков направи опит да премести агенция “Митници” в Русе, но идеята му се прие на нож. Преместването на тези 500 работни места и наемането им в Русе със сигурност би създало икономическо оживление. Докато за трудовата борса в София 500 души са незначителна бройка. Тези 500 служители получават заплатите си от пари на данъкоплатците, които живеят в цялата страна. Така че не е нито логично, нито справедливо ползата в случая да остава само в София. Да не говорим, че в наши дни интернет дава възможност да се работи отвсякъде.Друг британски проект, който може да служи за пример, е решението на държавния медиен гигант БиБиСи да изгради в Манчестър така нареченото Media City. Държавната телевизия премести осем свои отдела на терена на бившите докове в Солфорд, а това създаде 4 600 работни места, 2 000 от които са преместени от други места. 4 200 допълнителни работни места възникнаха за съпътстващите бизнеси, а районът в Солфорд се превърна във втори модерен център на Манчестър.Срещу миграцията към София и другите големи градове държавата може да използва и този инструмент: данъчна политика на общинско ниво, която с изгодни условия да привлича граждани и фирми. В България този инструмент теоретически съществува, но не се прилага реално - поради сегашната данъчна система, а често пъти и поради предизборни сметки. За последните български правителства София е очевидно приоритет. Но презаселването на столицата води до извънмерно струпване на хора, а оттам и до все повече проблеми.", "date": "2019.12.18", "title": "Как София изяжда България"}
{"url": "https://offnews.bg/evropa/paketat-mobilnost-ek-pak-otceniava-efekta-ot-vrashtaneto-na-kamioni-717882.html", "text": "Европейската комисия ще направи допълнителна оценка на влиянието на клаузите от пакета \"Мобилност\" за връщането на камионите на 8 седмици в страната, в която те са регистрирани, както и на ограниченията за комбинираните транспортни операции, съобщи говорител на Комисията, предаде БНР.Каква е целта на оценката, съобщи говорителят на Комисията по въпросите на транспорта Стефан де Керсмекер: „Комисията изразява съжаление за тези две клаузи, тъй като те не изглеждат в синхрон с амбициите на Зеления пакт и доброто функциониране на общия пазар. Затова Комисията иска да направи оценка точно на тези две разпоредби“.Де Керсмекер уточни, че споразумението по пакета ще бъде разгледано на заседание на посланиците на страните-членки, а решението на Комисията е отделно и засяга влиянието на тези две клаузи върху Зеления пакт. След оценката Комисията ще реши дали ще направи допълнителни законодателни предложения в тази насока. Говорителят не се ангажира със срока, в който оценката ще бъде направена.Миналата седмица бе постигнато споразумение по пакета между Комисията, Европейския парламент и Съвета. Клаузите за връщането на камиона в страната отправна точка на 8 седмици, както и на водача на 4 седмици, предизвикаха негодувание сред част от периферните страни, сред които и България. Те заплашиха, че ще заведат колективен иск в Съда на ЕС.Това заяви в извънреден брифинг министърът на транспорта Росен Желязков по повод решението на Eвропейската комисия да направи допълнителна оценка на влиянието на клаузите от пакета \"Мобилност\" за връщането на камионите на 8 седмици в страната, в която те са регистрирани, както и на ограниченията за комбинираните транспортни операции.Министърът посочи, че позицията на България е ясна, категорична и не търпи промяна. България е окуражена, че комисията със своите изявления и подход наистина следва едни основен принцип - синхрон на политиките и пропорционалност към всички държави-членки, каза още Желязков:\"Много ясно изразяваме нашата позиция по отношение на вижданията ни като държава членка за целите на пакета за мобилност. Ясно е посланието и това днес беше подчертано и от говорителите на Комисията - позицията на нашият премиер затова, че България твърдо и неотклонно ще следва поведението, свързано с отстояване на правата, в това число и завеждането на дело. Ние в края на краищата не търсим в лицето на комисарите разделението на комисари от Алианса, от неутралните или от единомислещите. Ние търсим в лицето на Комисията позиция, която самата Комисия като изпълнителен орган, като предложител на основните политики, и като гарант за тяхното спазване“.", "date": "2019.12.18", "title": "Пакетът \"Мобилност\": ЕК пак оценява ефекта от връщането на камионите"}
{"url": "https://offnews.bg/sviat/arestuvaha-maria-ot-pussy-riot-podkrepiala-politzatvornitcite-v-moskv-717893.html", "text": "Полицията в Москва задържа Мария Альохина от Pussy Riot, причината е участието й в ноемврийския протест в подкрепа на политическите затворници, организиран от проекта „Декомунизация“.„Новая газета“ припомня, че на 14 ноември демонстрантите са окачили голям транспарант на известния Болшой Каменнъй мост с надписа „Стоп Гулаг“ и фотографиите на политзатворниците – участници в летните протести в Москва.По-рано заради същата проява в ареста за 5 денонощия бе пратен основателят на движението „Декомунизация“ Дмитрий Цорионов. Той бе задържан на летището на път за сватбата на приятел.", "date": "2019.12.18", "title": "Арестуваха Мария от Pussy Riot, подкрепяла политзатворниците в Москва"}
{"url": "https://offnews.bg/112/kak-izglezhda-profesionalna-oranzheria-za-marihuana-snimki-i-video-717849.html", "text": "Голяма оранжерия за производство на марихуана бе разбита при спекакция на няколко дирекции на полицията в село Новград в русенската община Бяла.След акцията МВР разпространи снимки и видеокадри от мястото, което представлява две халета и административна постройка. Вътре са открити 1743 саксии и 140 кг сухи растения.. Съоръжението е оборудвано е цялостна система за поливане, датчици за температурата, отопление и вентилация.Акцията е проведена в момент на събиране на реколтата и приготвянето ѝ за транспортиране.Арестувани са седем души - всички от София-област. Иззети са три автомобила, използвани от задържаните. Една от колите е оборудвана с бидони за транспортиране на наркотика. Иззети са и множество документи, сочещи към фирми, свързани с покупки на части от оборудването, мобилни телефони, компютърни конфигурации, таблети, системи за видеонаблюдение и радиовръзка между лицата.Задържани са и двамата собственици на имота, извършени са претърсвания на обитаваните от тях адреси, иззети са автомобил „Мерцедес“ и мобилни телефони, допълват от полицията.Арестуваните ще остават в ареста за 72 часа. ", "date": "2019.12.18", "title": "Как изглежда професионална оранжерия за марихуана (снимки и видео)"}
{"url": "https://offnews.bg/politika/neno-dimov-ot-mosv-ne-e-iskano-saglasie-za-prevoz-na-otpadatci-ot-ita-717886.html", "text": "В МОСВ няма постъпило заявление за съгласие за превоз на отпадъци с жп транспорт от Италия за България, не е издавано и уведомление за възложен превоз, заяви екоминистърът Нено Димов в парламента днес, цитиран от БНР.„Съгласно изискванията на (европейския) регламент, в случаите на съмнение за незаконен превоз съответният компетентен орган по прилагането му следва незабавно да информира останалите заинтересовани компетентни органи. МОСВ в качеството си на компетентен орган по прилагане на регламент 1013/2006 до този момент не е уведомяван от италианските компетентни органи за задържане на незаконен превоз, предназначен за България. Контролът по транспортиране, превоз на отпадъците е засилен още през лятото на тази година“.Министърът на околната среда и водите Нено Димов даде информация пред депутатите за начина, по който у нас е пристигнала пратка с отпадъци от Италия и какви са предприетите от ведомството действия по въпроса. Изслушването на министъра в Народното събрание беше по настояване на БСП. От левицата поискаха поемане на отговорност от страна на компетентните институции, разрешили пристигането на отпадъците у нас.Димов посочи, че е забранено в България да се изгарят количества отпадъци, които надвишават половината от годишния капацитет за инсталациите.Едва 3% е количеството на изгорените отпадъци в България, като процесът ще бъде разширен, тъй като изискването на ЕС е отпадъците да бъдат максимално рециклирани, а не депонирани., коментира Евгения Ташева от екосдружение „За Земята“ в предаването „Нещо повече“. „От години имаме сигнали, че доста големи количества отпадъци влизат в България през пристанищата в Бургас и във Варна. Явно същото нещо се случва и по жп транспорта. Явно нашите граници са доста пропускливи. Нашите данни са, че от доста време циментовите заводи в България са изградили капацитет за изгаряне на отпадъци, специални съоръжения. Те имат капацитет от около 800 000 тона годишно, общо. \", посочи тя.Според нея количествата, влизащи у нас, са много по-големи. \"Но не са само те са проблемът, защото и нашите общини започват да произвеждат гориво от отпадъци, защото са притиснати от това, че депата се запълват все по-бързо... Изгарянето не е печелившо от социална, от екологична гледна точка. Европейската общност гледа към кръговата икономика като новия модел на развитие. Тази икономика изключва депонирането и изгарянето на отпадъци, защото това е унищожаване на отпадъци, временно складиране в земята или унищожаване на материали, които иначе, ако бъдат рециклирани, ще захранват икономиката“, допълни Ташева.", "date": "2019.12.18", "title": "Нено Димов: От МОСВ не е искано съгласие за превоз на отпадъци от Италия за България"}
{"url": "https://offnews.bg/zimni/schupena-raka-vadi-manuel-shmid-ot-pistite-za-mesetc-i-polovina-717852.html", "text": "Алпиецът Мануел Шмид e претърпял операция за фрактура на ръката и ще отсъства около шест седмици от пистите. Това съобщи немската федерация по ски.Германецът се е контузил по време на тренировка в Италия и е бил опериран в понеделник в Мюнхен.Лекарят на националния отбор Мануел Кьоне обясни, че Шмид ще поднови тренировки след шест седмици, ако неговото възстановяване премине според плановете.Така той ще пропусне спусканията от Световната купа във Вал Гардена, Венген и Китцбюел. Шмид има три топ 20 класирания в световната купа през кариерата си.", "date": "2019.12.18", "title": "Счупена ръка вади Мануел Шмид от пистите за месец и половина"}
{"url": "https://offnews.bg/nashite-avtori/200-godini-ot-publikatciata-na-svetat-kato-volia-i-predstava-717848.html", "text": "Вдъхновен от победата, която Демократичният свят печели в Студената война над тоталитарно управлявания Източен блок, през 1992 г. Франсис Фукуяма тържествено обявява \"края на историята\". Днес вероятно поруменява всеки път, когато се сети за тогавашния си хлапашки ентусиазъм, бликнал от неохегелиански оптимизъм. \"Краят на историята\" трябваше да означава край на антагонизмите в света. Очакваше се в единомислие всемирната общност да почувства облекчение от преодолените заблуди, да набележи общите си проблеми, както и начините за тяхното решение и – да ги реши…В обозрими срокове се предсказваше на човечеството хармония със себе си и света, добруване и безметежност.Днес не можем да окачествим предсказанието на Фукуяма като нещо различно от детински възглас, който често чуваме при вида на излитащ самолет. Тегобите на човешкия род може оттогава формално да промениха \"външния си облик\", но с това нито изчезнаха, нито дори намаляха.Хегел, настойникът на Фукуяма, явно не сработва и е добре да се огледаме за алтернативи…Това отрезвяване е повод да насочим погледа си към първите десетилетия на 19 в., когато младият немски философ Артур Шопенхауер предлага алтернатива. Той възроптава основно срещу системата на титуляра Хегел. Хегел тогава е най-влиятелният философ в Германия, а е добре познат и отвъд границите й. Тезите му обаче за смисъла на историята като диалектически прогрес с триумфален завършек в нещо като рай – \"победа на духа над материята\", Шопенхауер още през 20-те години на 19 в. нарича \"шарлатанство\". Счита, че са пропити от глупост и тщеславие. Оттогава, та до самия край на живота си не спира да критикува и окарикатурява Хегел, неговите последователи, както и публиката, която им ръкопляска. Стига и до цинизми от сорта \"философия на задника\"(\"Afterphilosophie\"). В „Критика на Кантовата философия“, която издава през 1844 г., Шопенхауер критикува и популярните по негово време теории на Фихте и Шелинг. За пореден път ги обвинява в посредственост и неискреност. В същия абзац, едва ли не по традиция, не пропуска отново да вземе на мушка Хегел: „Най-голямото нахалство обаче в сервирането на чиста глупост, в надраскването на безсмислени, налудничави плетеници от думи, които до тогава бяхме чували само в лудниците, се появи чрез Хегел.“Искам само да припомня, че марксовият диалектически материализъм, от който 45 г. чакахме безкласовия земен рай, наречен \"комунизъм\", също е производен на хегелианските \"плетеници от думи\" и иманентния им оптимизъм.Струва си да проверим по-задълбочено на какво основание младият Шопенхауер предприема опит за дръзко детрониране на водещата философия на своето време и иска трона за себе си. И по-важния за нас въпрос: можем ли чрез Шопенхауер да проумеем неволята, която, каквито и усилия да полагаме, все успява да ни застигне?*** Уф, този несвършващ наш преход, който вместо към \"рая\" май отново Бойко крачи към авторитаризъм… ***В периода 1814-1818 г., или когато е само на 26-30 годишна възраст, Шопенхауер пише основния си труд \"Светът като воля и представа\". През настоящата година се навършват 200 години от неговата публикация. При второто издание през 1844 г. е добавен и втори том, съдържащ пояснения към първия. До края на живота си Шопенхауер счита, че всичко друго, което е написал, е само добавка към това централно негово произведение.Още в предговора заявява, че целта на книгата е да представи една единствена революционна мисъл. Тя е, че светът съществува единствено като представа на възприемащия го субект и че е \"съграден\" от ирационалната, сляпа воля на същия този субект, защото тя моделира представите му. Позовавайки се на Кант, Шопенхауер показва, че досег до \"реален\", \"обективен\" свят - това което Кант нарича Ding -an-sich, нещото само в себе си, независещо от възприемащия го субект - е непостижим за човешкия ум. Склонността да мислим, че възприятието ни за света, представите за него, са следствие от сетивни дразнения, произтичащи от реални неща извън нас, е \"бъг\" на ума.Първоначално философската система на Шопенхауер противоречи на вродената ни интуиция и усвоената още от детството концепция за обективен външен свят. Поради това може първоначално да прозвучи абстрактно, дори отчуждаващо или противоестествено. Шопенхауер обаче е един от признатите майстори на логиката. Разпознава и критикува дори грешки в аргументацията на високо ценения от него Кант. Логическата защита на неговата теза е дълга – целите два тома на \"Светът като воля и представа\", но можем да разчитаме, че е прецизно премислена.Според Шопенхауер трябва да се разделим с представите си за обективен, самостоен свят извън нас. Той е илюзия, плод на несъвършенствата на човешкия ум. \"Няма обект без субект\", пише Шопенхауер. С възприятията си, представите, които вътре в нас се появяват, ние сами сътворяваме света, който познаваме. Мотивацията и творческата енергия да го правим е нашата воля (нагони, интереси, склонности, ламтежи, въжделения, страхове и т. н.). А след като интереси и ламтежи дирижират процеса по \"сътворение на света\", едва ли нещо добро може да се очаква… Всъщност и адът, и раят са вътре в нас, И само там – вътре, адът може да бъде прогонен, а раят постигнат. Сходства между философията на Шопенхауер и тази на древна Индия не са случайни:\"…признавам, че дължа най-доброто в моето собствено развитие освен на впечатленията от осезаемия свят, на сътвореното от Кант, на свещените писания на индусите и на Платон.\"Упанишадите са настолната книга на Шопенхауер, а в кабинета си освен бюст на Кант има и позлатена статуетка на Буда. Нерядко човешката нагласа за обективен свят назовава със санскритската дума माया māyā (мая), която означава илюзия, заблуда. Заимства я директно от Упанишадите.Като цяло Шопенхауер е песимист за света и участта на човека в него. Според него не само, че светът не е приятно място за живеене, а няма и надежда някога нещо да се промени. Оптимизмът на колегите си философи счита за цинизъм. Мнението му е, че те го ползват единствено като рекламен трик за налагане на философските си системи, защото публиката търси упование.\"И към този свят, това обиталище на измъчени и уплашени същества, които само така оцеляват, че едното изяжда другото; където съответно всяко разкъсващо животно е живият гроб на хиляди други, а неговото самосъхранение е верига от мъченически смърти, … към този свят искаха да нагодят системата на оптимизма и да демонстрират, че той е най-добрият свят между всички възможни. Крещящ абсурд.\"Теорията му е противоположност на хегелово-фукуямската доктрина за изцелителен напредък (\"прогрес\") на човечеството. Подвеждаща ли е тогава въобще толкова любимата на съвремието дума \"напредък\"?Според Шопенхауер :\"Най-важната истина на философията е, че винаги всичко е било едно и също, всяко възникване и зачеване е само привидно...\"Не ви ли напомня това постулата на шопенхауеровия наследник Ницше за \"Вечното завръщане на същото\" (\"Die Ewige Wiederkunft des Gleichen\")?В чест на 200-годишния юбилей на \"Светът като воля и представа\" - \"Архив Шопенхауер\", който е част от университетската библиотека на франкфуртския университет \"Й. В. Гьоте\", организира в периода 23.10.2019 г. - 19.1.2020 г. изложба. Мотото е:\"Мисли самостоятелно!\"\"Архив Шопенхауер\" съхранява реликвите на известния философ, който е прекарал във Франкфурт последните 27 години от своя живот – ръкописи, лични вещи, голяма част от неговата библиотеката и др. Директорът на Архивния център към библиотеката, д-р Матиас Йен, бе така добър да ме разведе сред експонатите и да насочи вниманието ми към важни моменти от историята на шопенхауеровия opus magnum.Концепцията на изложбата е изготвена от сдружението \"Шопенхауерово общество\", обединило в Германия и по света изтъкнати познавачи на шопенхауеровата мисъл. Създадено е през 1911 г. от проф. Паул Дойсен, дългогодишен шопенхауерианец, философ и индолог. (Дойсен е приятел на Ницше от гимназията до смъртта му.) Той подготвя първото историо-критично издание на шопенхауеровите текстове. Днес сдружението се грижи за опазване на наследството, разпространява идеите на философа по света, организира научни конференции и редовно обявява конкурси за есета.Шопенхауер е признат майстор на афоризма. Затова нека последната дума е негова.\"Наистина не е за вярване колко безлично и безсмислено, погледнато отвън, и колко притъпено и безсъзнателно, усетено от вътре, тече животът на огромното мнозинство хора. Той е глух копнеж и мъчение, мечтателно клатушкане към смъртта през четирите възрасти на живота, в компанията на редица от тривиални мисли.\"", "date": "2019.12.18", "title": "200 години от публикацията на ''Светът като воля и представа''"}
{"url": "https://offnews.bg/obshtestvo/planat-na-atanas-rusev-za-dovezhdane-na-voda-v-iazovir-studena-717890.html", "text": "Накратко ще разясня, на достъпен език, I етап от Аварийния ни план, с които започваме веднага от днес 18.12.2019 г. Успоредно подготвяме и II етап, който ще започне след 5 дни.I ЕтапПалакарийски воден канал -> р. Струма -> Губилищата -> извор Врелото -> яз Студена1. Палакарийски воден каналПалакарийският воден канал е част от съоръжението яз. Студена - той е проектиран и построен от невероятно находчиви инжинери, които са предвидили възможността да добавят вода към яз. Студена от огромния водосборен район на р. Палакария (по-голям от този на самата р. Струма в горното й течение). Водата от него се влива в коритото на р. Струма и от там постъпва в яз. Студена. Палакарийският воден канал е с дължина 8.8 км. и може да проведе максимално 930 л/с.Неговото огромно предимство (при зимни условия) е, че се намира на сравнително ниска надморска височина средно 1320 м и всички обединени водоизточници (7 каптажа) в него идват от огромни склонове на планината с южно изложение.За огромно съжаление този канал в момента е почти напълно дискредитиран, като части от него са унищожени или водата е пренасочена умишлено в друга посока.Действия: Спешно възстановяване на пълната функционалност на Палакарийския воден канал. (Направена е пълна инспекция и мероприятия от нас по цялото протежение на канала през последните 2 месеца.)2. Река Струма и ГубилищатаВодата от Палакарийският воден канал се влива в р. Струма и само след 1.7 км и 70 м по-ниско, всички води в коритото на р. Струма по време на маловодие, потъват под земята в 12 основни губилища. От тук (при маловодие) цялата вода се транспортира под земята за около 25 - 35 часа в огромната пещерна система Екстрем-Врелото, за да излезе след приблизително 5 километра по права линия и 150 метра по-ниско, през извора Врелото.(Забележка: по-надолу по течението на реката, има друга група съвсем отделни и независими губилища, които захранват пещерната система Духлата (18 км дължина) - двете групи губилища са разделени естествено функционално от различна геоложка структура преминаваща през коритото на р. Струма)Действия: Почистване на губилищата за максимална проводимост за постъпващата вода.3. Изворът ВрелотоИзворът Врелото е най-големият карстов извор в Боснешкия карстов район, с минимален дебит 78 л/с и максимален над 2000 л/с. Зад извора се намира огромната пещерна система Врелото, която изследваме от 1990 г. насам с дължина над 8 километра към този момент, с потенциал да нарасне на 60-80 км дължина! Изследвали сме подземната река в продължение на няколко километра под земята и сме установили, че тази пещерна система може да проведе огромни водни количества - вероятно надхвърлящи и 10 000 л/с., ако ги приеме. В пещерата Врелото постъпват и други подземни притоци към основната подземна река, от други водосборни райони различни от този на р. Струма, идващи отново от Витоша.Изворът Врелото се намира на 500 метра от чашата на язовир Студена и на около 30 метра по-високо от средните водни нива на яз. Студена, и по естествен гравитачен път се влива в язовир Студена. Има изградено старо водовземно съоръжение (за ПС Крапец -> Радомир), което е претърпяло през времето груби модификации след първоначалното му изграждане преди повече от 40+ години и в момента (при маловодие) вкарва цялата налична вода, която извира, във водовземното съоръжение (било е предвидено около 1/4 да постъпва в него, а другата част да се отича към яз. Студена).Действия: Гарантиране, че по-големите водни количества, които ще постъпят от Палакарийския воден канал, както и цялата вода от извор Врелото, ще отидат директно в язовир Студена.-------------Време за изпълнение: 7-15 работни дни (или за Коледа!)Моля гражданите, да не проявяват излишна самоинициатива и активност относно описаните мероприятия с оглед бързото им и правилно реализиране. При необходимост от помощ или съдействие ще обява тук в групата публично от какво се нуждаем.", "date": "2019.12.18", "title": "Планът на Атанас Русев за довеждане на вода в язовир Студена"}
{"url": "https://offnews.bg/sviat/erdogan-zapadat-se-provali-na-izpita-po-problemite-na-bezhantcite-717892.html", "text": "„Развитите и богати страни от Запада се провалиха на изпита по проблемите на бежанците. Същото може да се каже и за редица арабски държави“.Това заяви турският президент Реджеп Ердоган пред журналисти в Женева, цитиран от Анадолската агенция.Според него глобалните проблеми могат да се решат единствено по пътя на международното сътрудничество. „Световната общественост не трябва да игнорира проблема с бежанците, защото подобен подход не помага за неговото решаване“, посочи Ердоган.Той коментира, че ако Анкара успее да създаде зона за безопасност в Сирия, това ще стане историческо събитие, а Турция ще влезе в историята като страна, изградила град или градове за бежанците, което е много важно.Турският лидер отбеляза, че нито една държава от водещите в световната икономика не е подкрепила идеята му за създаване на зоната за безопасност в Сирия. Турция все още очаква подкрепа по този въпрос, подчерта той.Ердоган коментира и ситуацията с Кипър, където вчера се приземи първият турски боен безпилотен летателен апарат. „При необходимост Турция може да увеличи броя на тези самолети в северната част на Кипър. Това зависи от променящите се цели и задачи“, предупреди той.Пред участниците в международната конференция по миграцията в Женева турският президент заяви, че решението на проблема със сирийските бежанци чрез задържането им в Турция е погрешен в основата си подход по въпроса. „Срамно е да се опитваш да постигнеш политически цели, като се възползваш от драмата на бездомните хора и ръста на ксенофобията в обществото“, каза той.Според него е наложително да се разработят варианти за доброволното връщане на сирийците в родината им. Ердоган предложи да се договори съвместен добив на нефт от находищата в Сирия, а приходите от продажбата му да се насочват за реализирането на проекти за нуждите на бежанците в сирийските райони, прочистени от терористите.Той посочи, че в сирийските райони, освободени с подкрепата на турската армия, от Турция са се завърнали 371 000 бежанци. Ердоган изрази увереност, че ако се реализира проектът, предложен от него пред Генералната асамблея на ООН, броят на завръщащите се сирийци още на първия етап ще достигне 1 милион души.", "date": "2019.12.18", "title": "Ердоган: Западът се провали на изпита по проблемите на бежанците"}
{"url": "https://offnews.bg/ikonomika/ae-ventures-izbra-chetiri-novi-blokchejn-startapa-v-koito-shte-invest-717865.html", "text": "Позиционираната в България компания  избра четири нови стартиращи проекта, в които ще инвестира като част от своя глобален акселератор . С това компанията потвърждава своя ангажимент да подкрепя блокчейн екосистемата, инвестирайки в най-обещаващите проекти в тази област, въпреки дългогодишните проблеми на пазара на криптовалути. Четирите нови стартъпа са Assetify, Cannomy, King Football и Smart Credit. Всеки от тях ще получи до 100 000 щ. долара рискова инвестиция, както и още шест месеца участие в акселераторската програма, включително подкрепа в областта на технологиите, бизнес развитието, маркетинга и правните въпроси от екипа на AE Ventures. Най-важното е, че те ще се възползват от сериозната менторска мрежа, база със знания и експертиза на акселератора.Ситуирано в Малта – страна, позната като международен блокчейн хъб – третото издание на акселератора Starfleet има глобално покритие и вече привлече стотици стартъпи от целия свят. Microsoft Innovation Center, Малта е водещ партньор и домакин на третото издание. През следващата година акселераторът ще стартира първата си програма в Бангалор, Индия, разширявайки обхвата на своята дейност.“С четирите нови инвестиции стъпваме на нашия сериозен опит в развитието на блокчейн проекти, силната експертиза на нашите ментори и подкрепата от страна на бързо – развиващата се блокчейн екосистема и ще фокусираме усилията си в подкрепа за новите компании в семейството на AE Ventures. Нямаме търпение да обединим сили с тези обещаващи стартъп екипи и да покажем целия потенциал на блокчейн технологиите да променят света“ - сподели Никола Стоянов, Главен изпълнителен директор на AE Ventures.“Вярвам, че Starfleet Malta е най-добрата програма, която сме правили до този момент. Качеството на екипите е изключително и съм убеден, че през следващите няколко месеца ще имаме страхотни продукти, базирани на платформата æternity blockchain. Партньорството ни с Microsoft Innovation Center едва започва и аз съм развълнуван за всички бъдещи проекти, които планираме съвместно в Малта“ - добави Лука Сушич, ръководител на акселератора Starfleet.Ето повече информация за четирите нови екипа в акселератора Starfleet:Assetifyе b2b платформа за заеми, която позволява на кредитиращите институции да предоставят кредити, използвайки като гаранция крипто и други дигитални активи. Тя автоматизира отношенията между потребителите на заеми и заемодателите, създавайки нов тип портфейли, наречени multi-signature wallets. Това намалява цената на услугата, както и риска. Компанията вече има два клиента – една Швейцарска банка и един заемодател от България.Cannomyе пионер в т.нар. „канабис икономика“, комбиниращ предимствата на обещаващите блокчейн технологии и бързо развиващата се канабис екосистема. Екипът използва т.нар. Distributed Ledger Technology (DLT) за да осигури финансиране за нови начинания в тази област, да улесни техните операции, както и да управлява взаимоотношенията между партньорите.King Footballизползва чипове и æternity блокчейн платформата за да помага на футболните фенове да проследяват по-лесно различни продукти и артикули от отборите, както и да определят дали те са оригинални. Екипът надгражда тази функционалност, създавайки социална платформа, която позволява на феновете да получават персонализирани съобщения от футболни звезди, както и да търгуват помежду си оригинални артикули, създавайки голям вторичен пазар. Известният футболист Димитър Бербатов също е ангажиран с проекта и четиринадесет серии негови артикули вече са в платформата.SmartCreditси е поставил за цел да демократизира сегмента на предоставяне на заеми, използвайки т.нар. прехвърляеми токенизирани кредити, като по този начин позволи на всеки заемодател да се превърне в своеобразна банка. Този огромен сектор днес е отговорен за 90% от достъпните пари и неговата децентрализация може да донесе сериозни предимства. Платформата ще създава потребителски кредити с два клика, както и редица инструменти, позволяващи на заемодателя да управлява процеса.", "date": "2019.12.18", "title": "AE Ventures избра четири нови блокчейн стартъпа, в които ще инвестира"}
{"url": "https://offnews.bg/ikonomika/vasil-velev-minimalno-izmenenie-na-tcenata-na-toka-po-veroiatno-v-po-717833.html", "text": "\"Минимално изменение на цената на тока, по-вероятно в посока нагоре, но не заради либерализацията, а заради скъпите въглеродни емисии, които трябва да се плащат\" прогнозира председателят на АИКБ Васил Велев след извънредната среща на работодатели и синдикати при премиера Бойко Борисов. На нея присъстваха и вицепремиерът Томислав Дончев и финансовият министър Владислав Горанов.Велев посочи, че сред важните теми в разговора са били тези за Зелената сделка, която беше оповестена от Брюксел, и съответно измеренията за България: необходимостта България да се включи в програмата \"Въглищни региони в преход\". Велев смята, че през следващата година, когато българската енергийна система през Румъния, Унгария се свърже с европейската, се очаква даже да има и движение на цената и в обратна посока.Предложението на АИКБ е 30% либерализация, което означава варирането на цените на тока като проценти да не бъде повече от 2-3% в двете посоки.Велев подчерта, че за да се нотифицира механизмът за търг за капацитети, необходимо условие е да има план за либерализация на пазара за бита.Според него това е необходимо условие, което се поставя от Брюксел.Велев добави, че за тях необходимото условие е прекратяване на договорите с ТЕЦ-1 и ТЕЦ-3 в Маришкия басейн, за да може те да участват в тези търгове за капацитети и съответно - да бъде плавен този преход.Като минимизиране на риска от поскъпване на цената работодателите предлагат това да става поетапно в рамките от 3 до 5 години, такъв е европейският опит, добави Велев.По темата с болничните той заяви, че това не е най-важният въпрос и днес не е коментиран.Велев посочи, че има решимост за постигане споразумение за комплекс от мерки, които да ограничат злоупотребите и да създадат възможност за ускоряване на икономическия растеж. Председателят на АИКБ добави, че ще се върнат в тристранката, когато в дневния ред има предложени мерки и решения.Велев добави, че на срещата са обсъдени 40 мерки и програми, които ще залегнат в тристранно споразумение.\"Постигнали сме договорености между работодатели и синдикати по 4 направления за реформи, които предлагаме да започнат да се извършват през следващата година: бизнес среда и икономика, енергетика, демография, образование, пазар на труда, трудова миграция и социални въпроси\", коментира той.Очаква се документът да бъде подписан в края на януари.На 6 януари е планирано заседание на лидерите на работодатели и и синдикати.", "date": "2019.12.18", "title": "Васил Велев: Минимално изменение на цената на тока, по-вероятно в посока нагоре, заради скъпите въглеродни емисии"}
{"url": "https://offnews.bg/interviu/patcient-s-infarkt-otkaza-zhivotospasiavasht-stent-sled-reportazhite-z-717856.html", "text": "40-годишен мъж е бил докаран днес в Спешното отделение на УМБАЛ \"Св. Анна\"-София с остър инфаркт. Хоспитализиран е в Клиниката по инвазивна кардиология на болницата, но е отказал всякакви инвазивни изследвания и поставянето на стент, за което се е подписал, съобщиха от болницата. Според специалистите при тези обстоятелства има сериозна опасност най-малко от инвалидизиране. Пред екипа пациентът казал, че е чел медийни публикации за злоупотреби със стентове и затова отказва лечението. За коментар потърсихме доц. Божидар Финков, завеждащ Кардиологичната клиника в лечебното заведение:- Доц. Финков, как ще коментирате случая и с какви аргументи пациентът отказа да му се постави стент?Мъж на 41 години, възникнал остър инфаркт от 40 минути, рядкост е толкова бързо да бъде докаран до болницата. Приемаме го, подписва се, че отказва коронарография. Дежурният лекар го пита дали отказът му е предизвикан от публикациите напоследък, той казва: „Да, не искам да ми се прави коронарография.“ Казва, че няма проблем да се подпише и отказва да му се приложи лечението.- Какво се случва с този пациент оттук нататък?Той отказва инвазивно лечение. Отказва да му се отпуши артерията и да му се сложи стент, за да не възникне инфаркт. Сега ще си направи инфаркта и ще се инвалидизира.- Какви са вашите възможностите за реакция в тази ситуация?Ще го лекуваме. Имаме много възможности за реакция, ще прилагаме лечение отпреди 20 години. Лежи си, получава всички медикаменти, ако има усложнения - оправяме се с тях. Но инфарктът ще се реализира. Ако бяхме отпушили артерията и бяхме сложили стент, въобще нямаше да направи инфаркт. В подобно състояние един-два часа са фатални. А той идва на 40-та минута и е на 41 години. Както и да е... Не е първият между другото.- Тъкмо щях да Ви попитам дали това е прецедент.Има много хора, които идват и казват „не искам стент“ през последната година, но здраве да е, при тях не е толкова фатално. Ние вече започнахме да се шегуваме със ситуацията, даже тази сутрин коментирахме на шега как ще ни се контролира занапред дейността, в контекста на събитията напоследък. Ще трябва да питаме пациента – „Като виждате това стеснение на тоя съд, бихте ли ни разрешили да ви сложим стент?“ И това да е в присъствието на медицинска сестра. Такава тактика започваме да изграждаме.- Поставени сте в абсурдна ситуация...Ситуацията има две страни – едната е много трагична, другата е смешна и сега вече сме малко във втората фаза.- Пациентът сега е при вас, лекувате го с методи отпреди 20 години, а можете ли да прогнозирате в какво състояние в крайна сметка ще бъде изписан?Прогнозирам, че ще направи един голям долнолатерален инфаркт, може да възникне и друго усложнение. Решението си е негово. Изборът е негов. Той е взел крайното решение и е положил подписа си. Но мисля, че е важно да се знае какво се случва. Решихме спонтанно да дадем гласност днес, но истината е, че напоследък все по-често имаме такива случаи. Особеното в този е, че човекът е с остър инфаркт, на 40-ата минута е при нас, млад мъж, а не можахме да реагираме максимално адекватно.", "date": "2019.12.18", "title": "Пациент с инфаркт отказа животоспасяващ стент след репортажите за лекарски измами"}
{"url": "https://offnews.bg/kultura/grupa-eks-zakriva-podobavashto-godinata-s-kontcert-na-28-dekemvri-717861.html", "text": "На 28 декември в столичния клуб City Stage на сцената ще стъпят ЕКС-клузивните членове на група ЕКС – Ерол, Светльо Витков и Кольо Гилъна.Преди броени дни емблематичните вокалисти се завърнаха от първото си общо голямo турне в Европа, което ще приключи на 28 декември с концертa в София.Турнето на тримата стартира от Кьолн в края на ноември и премина шеметно през Брюксел, Амстердам, Карлсруе, Берлин, Мюнхен, Франкфурт и Виена.Стотици българи, познавачи и ценители, не пропуснаха да се забавляват с творчеството на добре познатите ни пънк и рок герои. Живеещи там или чули за турнето и специално пристигнали до точките на събитията – всички те нямаха търпение да се срещнат с ЕКС, a след финалните акорди - да се снимат с тях, да си поговорят или просто да си кажат “Наздраве”.“На всички фенове в Европа, които станаха част от първото в историята турне на група ЕКС, благодарим, а всички вие, които ще се присъедините междупразнично на финалния концерт от турнето (на 28-ми в Сити Стейдж) – не се ослушвайте, а се гответе най-сериозно и отговорно от сега” - споделят младежите от ЕКС.В навечерието на новата година тримата оригинални вокалисти обещават да ни зарадват на живо само с най-най-най-големите хитове (на ЕКС) бандите си, сред които: “Обичам”, “Бий хлапето”, “Let me да те лов ю”, “Боби”, “Леле Како”, “Скакауец”, “Най-щастливият ден”, “Бате Гойко”, “Мариана” и още много, все емблематични парчета.Билетите за закриващия годината и турнето концерт на група ЕКС на 28 декември се продават с пълна сила. Можете да ги намерите в системата на Eventim.bg –  или в EpayGo – Предлагат се още в Билетен център в НДК, билетна каса на зала “Арена Армеец”, бензиностанции ОМВ, касите на Epay и на място в клуба. Цената им е от 20 до 40 лв - според мястото в клуба. Предлагат се и цели ВИП сепарета за групи до 8 човека, за които е нужна предварителна резервация.Присъединете се към събитието във ", "date": "2019.12.18", "title": "Група ЕКС закрива подобаващо годината с концерт на 28 декември"}
{"url": "https://offnews.bg/tehnologii/elektronen-dnevnik-na-patcienta-pozvoliava-na-lekarite-da-slediat-zdra-717866.html", "text": "„Дневник на пациента“ е името на най-новата услуга за електронно здравеопазване, достъпна за българските граждани. Тя е част от медицинската платформа  и може да бъде достъпвана през нейното мобилно приложение. Дневникът позволява на потребителите да описват различни събития, свързани с тяхното здравословно състояние – например промени в кръвното налягане и други показатели, хранителни навици и др.Освен това те могат да споделят своя дневник с лекуващия си лекар или други медицински лица, а ако състоянието е по-сериозно, последните могат да избират да получават съобщения в реално време за промени в състоянието на пациента.„Дневникът на пациента е уникална за България услуга, която може да бъде от полза за гражданите по много начини. От една страна тя спестява време както на пациентите, така и на лекарите, а от друга – позволява на медицинските лица да реагират бързо, когато това наистина е важно. Не на последно място дневникът има превантивен и образователен характер. Той създава полезни навици, обучавайки хората да мислят за своето здраве и да следят ключови показатели за здравословното си състояние.Същевременно дори най-малкият повод за притеснение може да бъде забелязан на време от лекарите и да бъдат взети мерки преди да е възникнал сериозен проблем“ - споделя Константин Траев, управител на Consento.В бъдеще екипът на здравната платформа планира да обвърже дневника с разнообразни носими устройства (wearables) и други джаджи, които биха могли да проследяват различни телесни показатели и да изпращат автоматично информация, достъпна за лекарите.„Дневникът на пациента“ работи изключително лесно. Той е достъпен в мобилното приложение на Consento – в менюто Дневник. След избор на пациент и категория, в него могат да се записват различни събития, свързани със здравословното състояние, да се добавят снимки и друга информация. След това при желание на пациента, лекарят може да получи достъп и да проследява историята на неговото състояние.Платформата за електронно здравеопазване Консенто поддържа медицински кол-център, мобилни приложения за лекари и пациенти, както и уеб приложение. За последните две години през нея са запазени часове за провеждането на над 115 000 прегледа.Платформата предлага за своите потребители - лекари и пациенти – и редица други услуги като: телемедицина, електронно здравно досие, комуникационни кампании лекар-пациент, нотификации за предстоящи събития и т.н. Всеки желаещ може да се убеди в лекотата на използване на Онлайн рецепцията на сайтовете на Неоклиник, Поликлиника България и Консенто.", "date": "2019.12.18", "title": "Електронен дневник на пациента позволява на лекарите да следят здравословното му състояние автоматично"}
{"url": "https://offnews.bg/futbol/cherno-more-i-beroe-shte-se-podsilvat-s-futbolisti-ot-chuzhbina-717820.html", "text": "Поне двама нови футболисти ще бъдат привлечени в Черно море по време на зимната пауза, пише \"Тема Спорт\". Още след края на мача срещу Арда стана ясно, че на \"Тича\" ще търсят централен нападател и крило.Ако за първия пост варненци засега са се ориентирали към Георги Минчев от Царско село, то за втория гледат смело към чужбина. Играчите, които Илиан Илиев ползва на фланговете, са Мартин Минчев, Букаси, Аристот Ндонгала, Жоао Кардосо. Често в тези зони по време на мачовете се включва и Родриго Енрике.Трудно Илиан Илиев ще намери точния според изискванията си футболист на тази позиция у нас. Ако има играч от родната сцена, който да се впише в неговата философия, то финансовите му претенции са завишени или пък до последно изчаква оферта от чужбина, споделиха близки до наставника.Специалистът иска бърз футболист, който да вдигне още класата на отбора. Не се ли намери такъв, е твърде вероятно отново да се погледне към някой от юношите, на когото да бъде даден шанс.При Берое пък спортният директор на старозагорци Валентин Грудев е на скаутска мисия в чужбина. Шефът на \"зелените\" е гледал на живо набелязани футболисти. Той е бил в Турция и Португалия.Както е известно, треньорът Димитър Димитров обяви, че се нуждае от доста попълнения. Четирима си тръгват - Иван Бандаловски, Ерол Алкан, Петко Цанков и Юлиан Ненов, а Александър Василев е пред трансфер в Левски.Херо държи задължително да бъдат привлечени нападател, двама защитници и халф. Той иска да засили конкуренцията и най-вече да има вариативност при определянето на състава.", "date": "2019.12.18", "title": "Черно море и Берое ще се подсилват с футболисти от чужбина"}
{"url": "https://offnews.bg/zdrave/5000-dushi-ezhednevno-sa-zhertva-na-mrasnia-vazduh-v-zapadnite-balkani-717827.html", "text": "5000 души са жертва на мръсния въздух на Западните Балкани. Заради замърсяването продължителността на живота се е скъсила средно с 1,3 години. Това съобщи Майлинда Брегу, генерален секретар на Съвета за регионално сътрудничество (СРС), цитирана от БГНЕС.Брегу огласи проучване на Балкански барометър, според което 84% от гражданите в региона възприемат климатичните промени като проблем.9 от 10 човека смятат, че замърсяването на въздуха е нещо сериозно за тяхната общност. В същото време 32 % признават, че не са готови да използват екологични продукти.В доклада се посочва, че броят на компаниите, които са въвели екологично производство, е намалял с 13 %. Брегу подчертава, че Сараево, Белград и Скопие са между десетте най-замърсени градове в света.През 2018 г. в този списък са попаднали 6 от градовете в Западните Балкани. Затова е нужно да се вземат спешни мерки по линията на регионалното сътрудничество, смятат от Съвета за регионално сътрудничество. Информацията е публикувана в коментар, озаглавен „На климатичните промени им е необходима шенгенска виза\", съобщава МИА.", "date": "2019.12.18", "title": "5000 души ежедневно са жертва на мръсния въздух в Западните Балкани"}
{"url": "https://offnews.bg/kultura/bratia-argirovi-kiril-marichkov-i-kubinkata-dolores-estrada-na-novogo-717829.html", "text": "Празничен концерт отново ще отбележи посрещането на новата 2020-та година на столичния площад \"Александър Първи\" (\"Батенберг) на 31 декември.Организатор на събитието за 20-та поредна година е БНТ.Режисьор и сценарист на спектакъла \"Сцена под звездите“ е Борис Радев, а на сцената на открито ще излязат Кирил Маричков, Иван Лечев, Дони, Славчо Николов и Венко Поромански от „Фондацията“, Братя Аргирови, кубинската изпълнителка Долорес Естрада, хитовата поп певица от 90-те Тони, провокативните таланти от Expose Team и брас бенд „Виво Монтана“. Водещи ще бъдат Райна Налджиева и Мирослав Димитров от предаването „Туризъм.бг” на БНТ. И този път концертът ще е придружен от фойеверки и светлинни ефекти.По традиция всяка година на пл. ”Княз Александър І” с БНТ празнуват хиляди хора и над милион зрители пред телевизионните екрани. Новогодишният концерт ще бъде излъчен на живо по БНТ1.В последните минути на отминаващата 2019-та обществената телевизия ще излъчи новогодишното обръщение на Президента на Република България Румен Радев.Във връзка с концерта ще има промени на движението - след 20.00 ч. на 28 декември 2019 г. ще бъде въведена забрана за паркиране на автомобили на паркингите на площад „Княз Александър I“ и ул. „Дякон Игнатий“. На 31 декември 2019 г., след 15.00 ч. ще бъде забранено преминаването на МПС по бул. „Цар Освободител“. Движението ще бъде възстановено след 06.00 ч. на 01 януари 2020 г. Паркингът ще може да се използва след 23.00 ч. на 01 януари 2020 г.", "date": "2019.12.18", "title": "Братя Аргирови, Кирил Маричков и кубинката Долорес Естрада на новогодишния концерт на 'Батенберг'"}
{"url": "https://offnews.bg/zdrave/varnatata-shefka-na-telk-lovech-ustanovih-neveroiatno-narushenie-717830.html", "text": "\"Връщайки се на работа, аз установих едно невероятно нарушение. То е толкова сериозно, че аз дори не повярвах, че може да се случи това нещо\", заяви пред Нова телевизия шефката на ТЕЛК Ловеч д-р Донка Минкова, която в началото на годината беше арестувана по подозрение, че е издавала експертни решения срещу подкуп, и по-късно беше оправдана.По думите й всички решения от 31 януари досега \"може би са нищожни\". Следващата й стъпка щяла да бъде да обжалва всички решения.Д-р Минкова беше възстановена на работа след като съдът реши, че може да изпълнява служебните си задължения. Според шефката на лекарската комисия обвинението й е било лично отмъщение на определен кръг хора.\"Няма как да съм взимала хиляди левове и да живея в жилище 64 квадрата, както и да карам автомобил от 2001 година”, заяви тя. Тя обясни, че е взела от пациентка подарък – печена пуйка. Това било описано и в досъдебното производство, но тя първоначално отказала подаръка.Връщането на работа на д-р Минкова предизвика вълна от оставки в ТЕЛК Ловеч. Колегите й отказаха да работят с нея. Това принуди Областната болница да закрие комисията. Решението предизвика напрежение, тъй като в тази комисия се обслужват 3000 души.„Решението на Ловешкия окръжен съд и фактът, че прокурорът не обжалва това решение, за мен говори само едно нещо – че не ме признават за виновна. Би трябвало да нямам проблем да се върна на работа. Когато направих опит, ми беше предложено от изпълнителния директор на болницата д-р Нановска споразумение да ми изплатят 4 брутни заплати и да се оттегля. Но аз няма да се оттегля, защото 13 години съм работила за стабилизирането на тази институция и мисля, че съм я стабилизирала”, каза още д-р Донка Минкова. ", "date": "2019.12.18", "title": "Върнатата шефка на ТЕЛК Ловеч: Установих невероятно нарушение"}
{"url": "https://offnews.bg/futbol/stanaha-iasni-chasovete-v-koito-shte-igraiat-ludogoretc-i-inter-717854.html", "text": "Вече са ясни началните часове на двата мача на Лудогорец срещу Интер. Разградчани се паднаха с \"нерадзурите\" на 1/16-финалите на Лига Европа.Лудогорец ще приеме съперника в Разград на 20-и февруари, като началният част на срещата е 19:55. Реваншът между двата тима в Милано е на 27-и февруари от 22:00 часа българско време.Междувременно медиите в Италия обърнаха сериозно внимание на разградчани. Изданието \"IlPost\" напомни за победата на \"зелените\" над Лацио през 2014 година в елиминационната фаза на Лига Европа.\"\", пише IlPost.", "date": "2019.12.18", "title": "Станаха ясни часовете, в които ще играят Лудогорец и Интер"}
{"url": "https://offnews.bg/sviat/avstralia-registrira-naj-goreshtia-den-v-istoriata-si-717838.html", "text": "Метеоролозите в Австралия регистрираха най-горещия ден в историята на страната със средни температури от 40,9 градуса по Целзий (105,6 по Фаренхайт).Синоптиците обявиха, че екстремните горещини във вторник, 17-ти декември, са надминали предишната най-висока среднодневна температура. Тя е измерена на 7 януари 2013 г. и е 40,3 градуса.В разгара на горещините страната се бори с драстично засушаване и пожари.Прогнозата бе, че най-големите горещини се очакват в края на тази седмица. Не е изключено новият рекорд съвсем скоро да бъде задминат.", "date": "2019.12.18", "title": "Австралия регистрира най-горещия ден в историята си"}
{"url": "https://offnews.bg/futbol/zlatan-e-v-naprednali-pregovori-s-evertan-717857.html", "text": "Шведската суперзвезда Златан Ибрахимович е пред сензационно завръщане във Висшата лига на Англия с екипа на Евертън, пише британският \"Exspress\".Според изданието нападателят води напреднали преговори с ръководството на \"карамелите\" и нищо чудно отново да акостира в английския елит, след като преди известно време имаше два престоя в Манчестър Юнайтед.Любопитното е, че именно срещу Евертън шведът отбеляза едно от най-атрактивните си попадения с екипа на \"червените дяволи\".В момента ветеранът е свободен агент, след като договорът му с Лос Анджелис Галакси изтече и той категорично отказа да го поднови.Ибра има няколко оферти пред себе си, като сред тях са предложения от италианските Болоня, Милан и Наполи. Очаква се съвсем скоро да има малко повече яснота около бъдещето на шведския гигант.", "date": "2019.12.18", "title": "Златан е в напреднали преговори с Евертън"}
{"url": "https://offnews.bg/temida/noviat-glaven-prokuror-ivan-geshev-obeshta-poveche-spravedlivost-obno-717831.html", "text": "\"Знам, че ще е трудно и тежко, но цената е една по-добра правова система, която да оставим на децата си. Ще работим, за да отговорим на очакванията на българските граждани за  и това ще постигнем, ако сме единни и не прехвърляме отговорността. Ще цитирам Ейбрахам Линкълн - Може да вървим бавно, но да вървим\".С тези думи се обърна Иван Гешев към председателя на парламента Цвета Караянчева, министрите на правосъдието и вътрешните работи Данаил Кирилов и Младен Маринов, представители на политическото и професионалното ръководство на МВР, членове на ВСС, висши магистрати, политици и представители на академичната общност, след като се закле като главен прокурор.Гешев обеща прокуратурата да бъде по-близо до проблемите на хората. Той благодари на колегите си прокурори и следователи за подкрепата и за това, че \"показаха, че прокуратурата е екип, който може и има право да решава сам собствените си проблеми и да ръководи съдбата си\". Според него в институциите трябва да се вижда партньор, а не враг и „трябва сами да решаваме собствените си проблеми, а не да прехвърляме отговорността на някой друг”. \"Знаем, че не сме безгрешни, но трябва да защитаваме всеки един от нас и прокуратурата от политически и всякакви други атаки. Знам, че ще е трудно и тежко в този мандат, но никога не е било лесно. Цената си заслужава. Да помним думите на Апостола на свободата Васил Левски: „Дела трябват, а не думи”! Благодаря ви!\", завърши словото си Гешев.Новият ръководител на държавното обвинение положи клетва пред оригинала на Конституцията на Републвика България, който се съхранява в Народното събрание. Актът за встъпването му в длъжност е подписан от тримата му заместници. \"Вчера, на 17 декември, приключи моят мандат като главен прокурор. За мен бе огромна чест и предизвикателство. Г-н Гешев, аз нямах лесен мандат. Няма да имате и вие. Лесен мандат в съдебната власт имат само хората, които не правят нищо”, каза в речта си при предаването на поста досегашният главен прокурор Сотир Цацаров. И допълни, че първото предизвикателство пред наследника му ще бъдат започналите вече дебати за промени в конституцията.Гешев зае поста предсрочно, след като предшественикът му Сотир Цацаров подаде оставка месец преди да изтече мандатът му, за да поеме ръководството на Комисията за противодействие на корупцията и отнемане на незаконно придобито имущество (КПКОНПИ).По-късно през деня Иван Гешев ще председателства заседанието на Прокурорската колегия на Висшия съдебен съвет (ВСС).Номинацията на Гешев бе съпроводена от  Процедурата по номинирането и избора на нов главен прокурор започна официално на 15 юли и продължи няколко месеца, а Гешев бе единственият кандидат. Той бе издигнат единодушно от всички 11 членове на прокурорската колегия на Висшия съдебен съвет.Това породи съмнения за предрешеност на избора и доведе до серия от протести. В отговор на критиките \"заваляха\" писма и становища в подкрепа на кандидатурата на Гешев.", "date": "2019.12.18", "title": "Новият главен прокурор Иван Гешев обеща повече справедливост (обновена)"}
{"url": "https://offnews.bg/temida/desetima-sa-podvedeni-pod-otgovornost-za-razprostranenie-na-droga-717863.html", "text": "Специализираната прокуратура привлече към наказателна отговорност 9-ма за участие в организирана престъпна група за разпространение на наркотици във Варна, както и на снабдител на групата с дрога на едро от София, обвинен като извършител на престъпление по поръчение на групата.Десетимата са задържани на 16 и 17 декември 2019 г. във Варна и в столицата при съвместни действия по разследването на Специализираната прокуратура, ГДБОП и ТС БОП-Варна.У повечето участници, както и в ползвани от тях жилища и автомобили, са намерени и иззети близо 4 кг наркотични вещества, в т.ч. метамфетамини, хероин, марихуана. Наркотици са намерени и у задържания в София снабдител на групата, който „захранвал“ варненските разпространители.Събраните до момента доказателства сочат, че за определен период от време групата придобила монопол върху разпространението във варненския ромски квартал „Максуда“. Има данни, че е пласирала и в други райони на града.На девет от задържаните е наложено прокурорско задържане до 72 часа. За седем от тях (в т.ч. и на обвинения за сналбдител на едро) Спецпрокуратурата ще внесе в Специализирания наказателен съд искане за задържане под стража.На двама от участниците в групата ще бъде поискана мярка за неотклонение \"домашен арест\", а един е оставен без мярка поради необходимост от спешно лечение.", "date": "2019.12.18", "title": "Десетима са подведени под отговорност за разпространение на дрога"}
{"url": "https://offnews.bg/zdrave-i-krasota/koleda-idva-vnimavajte-s-mandarinite-717835.html", "text": "Мандарините, портокалите, грейпфрутите и другите цитрусови плодове се смятат за най-добрия източник на витамини през зимните месеци. Те са емблематично присъствие и на коледната трапеза. Диетолозите обаче предупреждават, че безконтролната консумация на цитруси може да навреди.Разумната порция мандарини е 3 плодчета наведнъж, за портокалите здравословното количество е 1 брой. Ако ви се хапва повече, е добре да почакате два часа, твърдят специалистите по хранене и диететика, цитирани от Medik Forum.Ако обичате да си приготвяте фреш от цитруси, трябва да имате предвид, че плодовете все пак са за предпочитане, защото съдържат фибри, които не позволяват бързото покачване на кръвната захар. Хората, които имат проблеми със стомашно-чревния тракт, също трябва да бъдат внимателни, дори да се откажат от консумацията на цитруси, за да не дразнят допълнително стомашно-чревната лигавица.„Най-добре е плодовете да се хапват цели, тъй като съдържат фибри. Фибрите снижават способността на продукта да снабдява с глюкоза кръвта и понижават гликемичния индекс. Препоръчително е да се консумират след хранене, така ще бъда изядено и по-малко количество. Ако основната храна съдържа протеини, можете да си позволите малко повече цитруси, защото протеините също намаляват способността на продуктите да засищат кръвта с глюкоза“, казва Олга Декер, нутрициолог, член на Европейската асоциация по изучаване на затлъстяването.При децатаВажно е да се следи за умереното потребление на цитрусовите плодове и да се предлага малко количество след основния прием на храна, съветват специалистите.„Мандарините не засищат, ефектът от консумацията им е като при изпиването на чаша сок. Глюкозата рязко се покачва, тъй като инсулинът я е коригирал и след час и половина чувството на глад се завръща още-по-остро“, казва Декер.", "date": "2019.12.18", "title": "Коледа идва, внимавайте с мандарините!"}
{"url": "https://offnews.bg/futbol/shahtior-ludogoretc-i-chfr-kluzh-otsramiha-futbola-v-iztochna-evropa-717894.html", "text": "В понеделник бе изтеглен жребият за елиминациите в Шампионската лига и Лига Европа, които ни очакват в края на февруари 2020 г. Нека хвърлим един поглед върху географията на отборите, които достигнаха до тази престижна фаза в европейските клубни турнири.Както можеше да се очаква в груповата фаза на Шампионска лига доминираха клубовете от Топ 5 (Англия, Испания, Германия, Италия и Франция). 16 от 19-те отбора, които идват от тези първенства се класираха за осминафиналите в турнира. За първи път в историята на турнира всички, които достигнаха до елиминационната фаза са представители на петте най-силни европейски първенства.Ролята на останалите клубове от Западна Европа бе поддържаща и 4 от 5-те отбора от Белгия, Холандия, Австрия и Португалия завършиха на трето място в групите си, с което си гарантираха участие в 1/16-финалите за Лига Европа напролет. За страните от бившия соцлагер остана само място в миманса. Те бяха класирали 6 отбора в груповата фаза на турнира, но само украинският Шахтьор (Донецк) успя да завърши на трето място и така да продължи в Лига Европа през 2020 г. Турция и Гърция, страни от Източна Европа, които не са били част от бившия съветски блок, имаха по един отбор – Галатасарай и Олимпиакос, но само грандът от Пирея се пребори за европейска пролет.Турнирната завесаНакратко: Западна Европа доминира в Шампионската Лига и за отборите от Изтока главната цел си остава влизането в групите и по някой и друг силен мач като Цървена звезда – Ливърпул (2:0) от миналата година или Динамо Загреб – Аталанта (4:0) от тази. Разбира се, освен солидните приходи от УЕФА и билети, това дава възможност на тези клубове да вдигнат цените на актуалните си звезди за бъдещи трансфери.Така например, испанският нападател на Динамо Загреб Дани Олмо изигра поредица от силни мачове в турнира, включително и в гостуването на Манчестър Сити, което изстреля трансферната му сума в космическите за клубовете от Балканите 30 млн. евро.Положението в Лига Европа не е много по-различно. Сред 48-те отбора в груповата фаза Топ 5 се отчете с 14 участника, а други 10 страни от Западна Европа добавиха още 19. Източна Европа бе представена от 10 отбора, идващи от 8 страни. Турция и Кипър класираха още 4 отбора от тази част на Европа.От групите излязоха 9 от 14-те отбора от Топ 5, и 11 от 19-те участника от останалата част на Западна Европа. Само два от 10-те източноевропейски представители се класираха за 1/16-финалите. Това са българският Лудогорец и румънският ЧФР Клуж. Към тях се добавят турският Истанбул Башакшехир и кипърският Апоел Никозия. Съотношението Запад – Изток тук е 20:4.Очевидно футболът в Източна Европа изостава много от този в Западна и то във всяко отношение. Руските и балканските грандове не успяха да окажат почти никаква съпротива на големите клубове от Англия, Испания или Германия, а в тези мачове някои от тях записаха и загуби с разгромен резултат. Това се получи и с българския представител в Лига Европа. Лудогорец се представи отлично срещу два източноевропейски отбора – ЦСКА Москва и Ференцварош, но два пъти бе надигран, а в Испания и разгромен от резервите на изпадащия тим на Еспаньол.Къде сме ние?За поредна година българското участие в по-престижна фаза на европейските турнири се свързва основно с Лудогорец. Шампионите на страната в последните осем години успяха да излязат от групата си в евротурнирите за 4-ти път, но както и в предишните участия българските играчи на терена не бяха повече от трима. Вратарят Пламен Илиев и защитниците Антон Недялков и Георги Терзиев са единствените наши играчи, които ще играят в елиминациите на двата турнира. Жребият не бе никак благосклонен и изпрати в Разград лидера в Серия А - гранда Интер (Милано).Трябва да отбележим, че в групите на Шампионската лига нямаше нито един български футболист или треньор, а освен триото от Разград в групите на Лига Европа игра само капитанът на Слован (Братислава) Васил Божиков и полузащиникът на Карабах Симеон Славчев.Допреди няколко дни можехме да се похвалим с това, че български треньор ще води отбор на 1/16-финалите в турнира, но и това няма да стане, защото Лудогорец смени Станислав Генчев с опитния чех Павел Върба.В 98 отбора от Топ 5 първенствата няма нито един български играч и нито един български треньор. В 32 отбора от групите на Шампионската лига нямаме нито играчи, нито треньори. В 48 отбора от групите на Лига Европа имаме петима играчи, а доскоро и един треньор. От тях за елиминациите останаха само тримата играчи на Лудогорец. България има около 50 професионални футболисти зад граница, но те са в клубове, които нямат почти никакво присъствие в европейските клубни турнири. Това важи и за малцината наши треньори в чужбина. В това отношение ние сме сред най-изостаналите балкански страни. Сърбия и Хърватия имат над 60 играчи в първенствата от Топ 5, а грандовете им играят групи на ШЛ с преобладаващо собствени играчи и треньори. Македония има футболист на осминафинал в ШЛ, Румъния има двама души в първенства от Топ 5 и още трима в Аякс, Гент и Нотингам.Положителна промяна се забелязва в иначе доволно слабото ни съдийство. За първи път от доста време насам български съдия се доближи до елита на европейското футбол. 33-годишният пловдивчанин Георги Кабаков вече ръководи няколко срещи от груповата фаза на Шампионската лига и има всички шансове да получи наряд поне за някой от 1/16-финалите в Лига Европа.Синдромът на придобитото изоставанеПричините за изоставането на футбола в Източна Европа и в частност в България са тема за отделен и много по-сериозен анализ, но все пак основните си личат отдалеч. При подрастващите това са: (1) относително ниска масовост на трениращите, (2) все още лошата инфраструктура, (3) преобладаващо неподготвените кадри, (4) почти изцяло липсваща методика и (5) недостатъчно конкурентни мачове в детско-юношеските първенства. От своя страна професионалният футбол на Изтока страда най-вече от порочния си модел на управление, в който парите идват от различни политически, икономически или егоистични обвързаности, в който клубовете нямат изразен интерес да развиват и налагат силни играчи, които да играят добър футбол, да пълнят стадионите, да носят успехи, а след това и солидни приходи от трансфери. Така все още, в преобладаващата си част, на подчертано празни и стари стадиони множество посредствени играчи демонстрират предимно демодиран, скучен, а често и съмнителен футбол. Това отваря широко поле за изява на всякакви тарикати и експлоатирането на примитивни схеми за отклоняване на средства при трансфери на набедени футболисти и откровено манипулиране на резултати за залагане на легално и черно тото.От това дали успешно ще бъдат решени по-голямата част от тези проблеми, до голяма степен зависи и каква ще е тенденцията в развитието на източноевропейския футбол (и нашия в това число) в обозримо бъдеще.Разбира се, фактор е и икономическото изоставане на тези страни. В същото време вече има доста примери за източни клубове, които са богати по западните стандарти, но нивото им на управлението и играта на терена е далеч от това на по-скромни западни клубове и отбори.ПродукциятаТрима играчи - Пламен Илиев, Антон Недялков и Георги Терзиев, както и трима съдии – Георги Кабаков с асистентите му Мартин Маргаритов и Диян Вълков. Това са българите, които имат някакво по-сериозно присъствие в европейския клубен футбол. Това, към днешна дата, е почти и цялото по-сериозно производство на целокупния ни футбол в последните 15 – 20 години.С този кадрови потенциал не е ясно кой е по-лошият сценарий за националния ни отбор – да се класира за Евро 2020 или да отпадне още на полуфиналния бараж с Унгария.", "date": "2019.12.18", "title": "Шахтьор, Лудогорец и ЧФР Клуж отсрамиха футбола в Източна Европа"}
{"url": "https://offnews.bg/tehnologii/silvia-georgieva-vivacom-stremim-se-klientite-ni-vinagi-da-sa-dovoln-717836.html", "text": "- Г-жо Георгиева, ако клиентът избира мобилен оператор според търговските оферти и покритието на мрежата, то обслужването на клиентите е основният фактор дали потребителят ще остане или ще се прехвърли в друга компания. Как измервате степента на удовлетвореност на абонатите и какво показват данните ви?- За клиентите ни е важно цялостното изживяване и затова ние във VIVACOM работим за отлични резултати по всички изброени параметри. Стремим се да дадем на най-добрите търговски оферти с най-много включени услуги и атрактивно съдържание на най-добрата цена. Работим в посока да имаме най-доброто покритие с последните технологии, които предлага индустрията, за да може клиентите ни да имат бърза връзка и информация, където и да се намират. Напълно сте прави за важността на обслужването и затова фокусът ни е насочен към това да представим на нашите клиенти едно изключително обслужване.Степента на клиентската удовлетвореност в индустрията се измерва чрез NPS (Net promoter score) параметър. Това е инструмент за управление, който може да се използва за измерване на лоялността на клиентите към дадена компания. Стойността на този параметър се формира от клиентите, които ни дават висока оценка за нашата работа и с желание биха ни препоръчали на своите близки и познати. Измерванията ни през тази година показват, че на ниво услуга за всички услуги ние имаме най-висока оценка сред нашите конкуренти.- В каква посока работите за подобряване на обслужването на клиентите?- Стремежът ни винаги е да обслужваме нашите клиенти бързо и точно, по всяко време на денонощието. Целта ни е не просто да подобряваме обслужването, защото по същество това е нашата ежедневна задача. Най-важно за нас е да им предоставяме цялата необходима информация и решенията, от които имат нужда, още от първия контакт с нас и да надхвърлим техните очаквания.Една от важните посоки, в която се развиваме, е да им предоставим повече възможности за самообслужване. Мобилното приложение My VIVACOM е един от каналите, в който инвестираме много време и усилия. Стараем се чрез него да предложим все повече възможности на нашите клиенти, така че сами да успеят бързо да извършат определени действия, за които преди им са били необходими повече време и усилия.Сега през месец декември, всеки уикенд, дори подаряваме по 5 000 MB на клиентите ни на мобилни услуги. Подаръка могат сами да си заредят през My VIVACOM. Съвсем наскоро успяхме да реализираме и електронен магазин, чрез който отново сами, потребителите да могат да харесат и заявят желания от тях смартфон, с най-подходящия план и с любим аксесоар, само с няколко клика на мишката и разбира се на изключително атрактивни цени. В плановете ни попадат и други нововъведения и автоматизации, които ще се отразят положително на обслужването ни, като повече от тях ще видим през 2020 година. В паралел с това, работим за опростяване процесите на обслужване, така че да е по-лесно за нашите клиенти да се възползват от услугите ни.- Каква информация и помощ търсят най-често клиентите, когато се обаждат в „Обслужване на клиенти “?- Една от основните теми, от които нашите клиенти се вълнуват, е какви са актуалните промоции за мобилни тарифни планове в комбинация с нов смартфон. В този период на годината това е най-актуалната тема, но в същото време търсят нова информация и оферти за другите услуги, които предлагаме. В периода на празниците българите пътуват много и отчитаме голям интерес към допълнителните пакети за роуминг, които предлагаме. И сега предстои увеличение на квотата на безплатни мегабайти в роуминг.Интересно нещо е пазарът и всъщност предлагането до някаква степен определя и задаването на въпроси към нас. Получаваме доста въпроси и за музикалната платформа TIDAL, безплатен абонамент за която включваме в определени тарифни планове. Това е нормално, тъй като това е нова услуга за българския пазар. Също много популярна и провокираща въпроси е друга наша услуга TV GO, която успяхме да позиционираме като интерактивен медиен портал, който клиентите ни могат да използват навсякъде, за да гледат изключително богато телевизионно съдържание – филми, спортни канали, детски предавания, най-гледаните национални телевизии и много други.Нашите служители са подготвени да предоставят актуална информация по всички въпроси и да решат всяко възникнало затруднение.- Колко време средно трае един разговор със сътрудник на номер 123 и успявате ли в него да разрешите клиентското запитване?Целите, които сме си поставили, са амбициозни, тъй като знаем, че времето на нашите клиенти е ценно и всяка минута е важна за тях. Средното време при общите запитвания, в което успяваме да се вместим, е 3:00 минути, а при ситуациите, когато клиентите се нуждаят от технически съпорт, времето е между 5:00 -6:00 минути. Времето ни за обслужване изцяло съответства със световните тенденции в бранша.- По празниците винаги има по-интензивен трафик от обичайното. Очаквате ли повече обаждания и в кол центъра?- Определено е така. С наближаването на Коледните и новогодишни празници, броят на обажданията към нас се увеличава.Може да се каже, че получаваме почти двойно повече обаждания в този период на годината в сравнение с някой от по-спокойните месеци. Ние се стремим да построим работния си график така, че да покрием оптимално периодите, в които се очакват най-много обаждания, и да отговорим на всички въпроси.- Как мотивирате екипа си да работи ежедневно с казусите на толкова много потребители?- Мотивирането на екипа на „Обслужване на клиенти“ несъмнено представлява ежедневно предизвикателство, като под „мотивиране“ далеч не визирам само финансовото стимулиране. Психологическият ефект от едно увеличение на заплатата е твърде краткотраен и затова смело мога да заявя, че парите не са най-важният мотиватор. Това е причината непрекъснато да търсим и други механизми и да експериментираме с нови идеи.Смятам, че това, което най-добре работи при нас, е създаването на уютна семейна среда за нашите служители. Човек се чувства комфортно, когато си е у дома и е обграден от любимите си хора. Ето защо, ние изграждаме работна среда, която максимално се доближава до семейната. С течение на времето нашите служители създават помежду си устойчиви приятелства, понякога дори семейства, т.е. те идват с желание на работа, за да общуват с близките си. Ежедневно правим малки жестове към тях, които да им носят положителни емоции – стремим се да подобряваме качеството на офис средата, обновяваме мебелите и оборудването, правим им малки подаръчета по различни поводи, а също така организираме различни съвместни инициативи – излизания, екскурзии, кулинарни дни, спортни активности за разтоварване и т.н.Това, което отличава „Обслужване на клиенти“ на VIVACOM от останалите колцентрове, е именно усещането за екипност и емоционалната връзка между служителите – феномен, който се явява и като специфичен невидим механизъм за задържане на лоялните членове на екипа. Защото, съгласете се, един човек избира да остане на настоящата си работа не просто заради финансови причини, а най-вече заради вътрешното си усещане за комфорт. А щастливите служители, от своя страна, генерират повече положителна енергия и водят до по-висока степен на удовлетвореност и у клиентите.", "date": "2019.12.18", "title": "Силвия Георгиева, VIVACOM: Стремим се клиентите ни винаги да са доволни"}
{"url": "https://offnews.bg/obshtestvo/12-chasa-bez-voda-v-chast-ot-krastova-vada-dnes-717745.html", "text": "„Софийска вода” временно ще прекъсне водоснабдяването в част от кв. „Кръстова вада“ днес, съобщиха от дружеството. Във връзка с пресвързване на уличен водопровод на ул. „Проф. Георги Йолов“ в кв. „Кръстова вада“ се налага спиране на водоподаването от 09:00 до 21:00 часа на ул „Проф. Георги Йолов“ №2.  ", "date": "2019.12.18", "title": "12 часа без вода в част от Кръстова вада днес"}
{"url": "https://offnews.bg/obshtestvo/hristianite-pochitat-sv-modest-patriarh-jerusalimski-717808.html", "text": "Църквата почита днес паметта на св. Модест. Той се родил в Севастия Кападокийска в християнско семейство. От ранни години го привличал строгият живот на монасите. Св. Модест станал монах и настоятел на създадената през IV век обител на преподобния Теодосий Велики - основателя на общежитийното монашество в Палестина. По същото време - през 614 г., персийският цар Хозрой предприел опустошително нашествие срещу християните в Сирия и Палестина.Десетки хиляди били убити, храмове били разрушени, Йерусалимският патриарх Захарий и много други християни били взети в плен заедно със Светия Кръст Господен. На св. Модест било възложено временно да управлява Йерусалимската църква. Той грижливо събрал телата на убитите монаси от обителта на св. Сава Освещени и с почет ги погребал. С помощта на св. александрийски патриарх Йоан Милостиви, той прекратил разрушаването на Йерусалимския храм на Гроба Господен, на Храма във Витлеем и на други християнски светини.Четиринадесет години по-късно патриарх Захарий се върнал от плена с Господния Кръст. След неговата смърт, св. Модест бил поставен за патриарх на Йерусалим (632 г.).Св. Модест починал на 18 декември 634 година на 97-годишна възраст.", "date": "2019.12.18", "title": "Християните почитат св. Модест, патриарх Йерусалимски"}
{"url": "https://offnews.bg/ikonomika/veche-sme-otdelna-kategoria-samo-balgarite-sa-s-nad-40-po-bedni-ot-s-717766.html", "text": "Потреблението на глава от населението в България е малко над наполовина на средното за страните членки на ЕС.Според статистиката на Евростат, фактическото индивидуално потребление (ФИП) у нас възлиза на 56% от средното за Европейския съюз. Това ни поставя на последно място по този показател.На обратния полюс е Люксембург със 134%.Фактическото индивидуално потребление (ФИП), изразено в стандарти на покупателната способност (СПС), измерва материалното благосъстояние на домакинствата.Данните, публикувани от статистическата служба на ЕС Евростат, са базирани на ревизираните паритети на покупателната способност (ППС) и на последните актуални данни за БВП и населението.Равнището на ФИП на човек от населението е най-високо в Люксембург - 34%, следвана от Германия - 20% над средното за ЕС-28 ниво. Австрия, Дания, Белгия, Нидерландия, Обединеното кралство, Финландия, Швеция и Франция отчитат нива между 7 и 17% над средното равнище за 28-те страни в ЕС.ФИП на човек от населението за четиринадесет държави членки варира до 30% по-ниско от средното равнище за ЕС-28. В Италия, Ирландия, Кипър и Испания равнищата на ФИП на човек от населението са до 10% под средното за ЕС-28, като в Литва, Португалия, Чешката република и Малта са от 10% до 20% по-ниски, а в Словения, Гърция, Полша, Естония, Словакия и Румъния - от 20% до 30% по-ниски от средното равнище за ЕС.Четири държави членки бележат ФИП на човек от населението повече от 30% под средното за ЕС равнище. Латвия, Хърватия и Унгария имат от 30% до 40% по-ниско равнище, а България има над 40% по-ниско равнище на този показател от неговото средно ниво за държавите от ЕС.БВП е основният измерител на икономическата активност. През 2018 г. БВП на човек от населението, измерен в СПС, е в границите от 51% на последната България до 261% в Люксембург спрямо неговата средна величина в 28-те страни членки на ЕС.", "date": "2019.12.18", "title": "Вече сме отделна категория: Само българите са с над 40% по-бедни от средния европеец"}
{"url": "https://offnews.bg/ikonomika/bdzh-organizira-patuvane-s-paren-lokomotiv-po-tesnolinejkata-717814.html", "text": "В навечерието на предстоящите коледни и новогодишни празници БДЖ организира атракционно пътуване по теснолинейката между Септември и Велинград. На 21-и декември /събота/ всички клиенти на националния жп превозвач, които проявяват интерес към ретро подвижния състав и живописния маршрут, могат да се включат в специалното пътуване. Пътническата композиция ще бъде теглена от теснопътния парен локомотив № 609.76 – доставен у нас точно преди 70 години.Атракционният влак ще се движи в състав от шест вагона и ще потегли от гара Септември в 10:50 ч. В обратното направление композицията с ретро локомотива ще замине от гара Велинград в 15:55 ч.Ретро влакът ще бъде украсен от Сдружение „За теснолинейката”, които ще се погрижат и за доброто настроение на пътниците. За всички деца ще бъдат осигурени подаръци.Цената на билета за влака с парния локомотив № 609.76 между Септември и Велинград e 29 лв. за пътуване в двете посоки (с включени запазени места). Децата до 7-годишна възраст ще пътуват безплатно без да ползват отделно седящо място, като при закупуване на билети е необходим документ, удостоверяващ тяхната възраст. Всички деца до 10 години задължително пътуват с придружител.Продажбата на билети и резервация на запазени места за пътуване с атракционния влак № АВ16291/АВ16292 стартира от днес. Билети могат да бъдат закупени онлайн на следния линк https://bileti.bdz.bg/ и от билетните каси и железопътните бюра във всички гари в страната.Теснопътен парен локомотив № 609.76 е произведен в заводите Chrzanow Полша през 1949 г., след което е въведен в експлоатация по теснолинейните 760 mm железопътни линии Септември-Добринище и Варвара-Пазарджик. Експонат е от музейната колекция на БДЖ. Възстановен е отново за движение точно преди 15 години и към момента е единственият парен локомотив по теснолинейката в експлоатация.Извършва атракционни, юбилейни, туристически пътувания и участва във филмови продукции по една от най-атрактивните железопътни дестинации в България от Септември до Добринище.", "date": "2019.12.18", "title": "БДЖ организира пътуване с парен локомотив по теснолинейката"}
{"url": "https://offnews.bg/obshtestvo/ochakvat-ni-do-19-gradusa-dnes-717813.html", "text": "Мъгли или ниска слоеста облачност ще има сутрешните часове днес на много места в котловините, низините и около водните басейни, показва прогнозата на НИМХ.Минималните температури ще са между минус 3° и 4°, в София - минус 2°.През деня ще преобладава слънчево време. Привечер от запад ще се появи разкъсана средна и висока облачност. Ще духа слаб южен вятър.Максималните температури ще останат в широки граници - от 8° в местата с по-трайна мъгла до 19° на места в Предбалкана.Слънчево и необичайно топло ще бъде и в планините с максимални температури по най-високите върхове - плюс 7°, плюс 8°, в курортите – около 15°. Ще духа умерен, по високите и открити части – до силен югозападен вятър.", "date": "2019.12.18", "title": "Очакват ни до 19 градуса днес"}
{"url": "https://offnews.bg/futbol/vreme-e-za-el-klasiko-717815.html", "text": "Барселона и Реал Мадрид ще се изправят един срещу друг тази вечер от 21:00 часа в изтеглена среща от 10-ия кръг на испанската Ла Лига. Стадион \"Камп Ноу\" ще бъде арена на истинска битка между колосите, които се намират в любопитна ситуация на този етап от сезона.В момента двата отбора са с еднакъв брой точки (35) и единствено головата разлика дава преимущество на каталунците във временното класиране на първенството.През уикенда Реал Сосиедад сложи край на серията от седем поредни победи на Барса във всички турнири с равенство 2:2 в Сан Себастиян. Почти през цялата среща баските бяха по-активни и стигнаха до повече положения за гол, но не съумяха да спечелят пълния актив от точки.Реал Мадрид пък завърши наравно 1:1 с Валенсия в дербито на 17 кръг в неделната вечер. Кралският клуб бе на път да загуби, но гол на Карим Бензема в последната минута му донесе успех и важна точка, която го оставя на върха с равни точки с Барселона.С оглед показаното от двата отбора, Валенсия и Реал Мадрид заслужаваха да си поделят по един пункт. Така Реал Мадрид остава непобеден в Ла Лига от 19 откомври, когато загуби с 1:0 гостуването си на Майорка.Ел Класико е традиционно трудно предвидима среща и рядко статистиката от предишните мачове играя решаваща роля. В 178 мача в Ла Лига, и двата отбора имат по 72 победи, а 34 мача са завършили наравно.", "date": "2019.12.18", "title": "Време е за Ел Класико"}
{"url": "https://offnews.bg/offtopic/misteriata-e-razbulena-eto-kakav-seks-predpochita-balgarinat-717788.html", "text": "Изключително любопитна статистика, която е неподвластна на текущите геополитически конфликти, разкриват порно предпочитанията в различните държави. Данните са от годишната статистика на най-посещавания сайт в света Pornhub.com.Изследването на сексуалните вкусове на Меката за порно феновете, праща българите в доста странна компания.Нашенеците, турците, иракчаните, афганистанците, мароканците, алжирците, но също така и западняци като германците, французите, швейцарците, шведите, австрийците и други, се оказва, че гледат предимно видеа с анален секс. Тази категория е популярна в някои европейски държави, Близкия изток и Северна Африка. В останалия свят следовници на алтернативното проникване почти липсват.Всъщност Старият континент е най-нашареният откъм сексуални предпочитания.Британците, ирландците, норвежците, финландците, белгийците, холандците, гърците и братята ни от Македония са заклети фенове на лесбийското порно. Сърбите, румънците, испанците и хърватите си падат по видеата с възрастни (б. ред. - единствените четири държави в света с преобладаващи предпочитания в тази категория). А поляците и босненците са си собствена губерния. Само те предпочитат видеата от категорията MILF. Разшифровката на тази абревиатура е Mom I'd Like to Fuck или Mature I'd Like to Fuck (смислово разяснение - жена в разцвета на сексуалната си мощ, която е твърде вероятно вече да е раждала. Терминът е наложен благодарение на филма \"Американски пай\" от 1999 г. Иконичният първообраз е майката на Стифлър).В североизточна Африка доминиращата категория е на арабското порно. Такива клипове предпочитат в Египет, Либия, Тунис, Сомалия, Северен Судан, Сирия и Йемен, но не и в Саудитска Арабия, например. Кой знае защо, но в богатата на петрол държава са фенове на японското порно. Всъщност в индустрията за възрастни Страната на изгряващото слънце се радва на огромно културно влияние. Японското порно е любимо на огромна част от населението на държавите в Далечния Изток. Списъкът от държави е много дълъг - Оман, Казахстан, Таджикистан, Киргизстан, Монголия, Мианмар, Индонезия, Тайланд и, дръжте се да не паднете - Китай. А Поднебесната империя чисто исторически си има хилядолетни и то доста груби закачки с островната държава отсреща.Много забавно е да се видят и предпочитанията на руснаците. Оказва се, те също са повлияни от... Япония! Най-популярната категория порно, гледана в най-голямата държава в света, е \"хентай\". Иде реч за манга и аниме порно рисувани филмчета, в които женските персонажи са надарени с особено впечатляващ бюст и големи очи. В тази категория братушките биха били абсолютни самотници, ако не бяха още две други държави - Беларус и... Украйна! Американците са невероятна скука! Във всички държави от Северна Америка гледат преобладаващо видеа с лесбийки. Това е и основната категория в повечето държави на юг от Панамския канал. Женските ласки са предпочитани и в Австралия и Нова Зеландия.От липса на разнообразие страда и Африка на юг от Сахара. На практика там има една-единствена категория порно - \"абаносов\". Същото е и край Индийския океан. В Индия, Шри Ланка, Бангладеш и Непал се гледат преобладаващо видеа от продукцията на Боливуд за възрастни.", "date": "2019.12.18", "title": "Мистерията е разбулена, ето какъв секс предпочита българинът"}
{"url": "https://offnews.bg/tenis/v-roterdam-viarvat-che-grigor-mozhe-da-specheli-mestnia-turnir-717822.html", "text": "Най-добрият ни тенисист Григор Димитров ще преследва трофея на турнира от сериите АТР 500 в Ротердам, смята директорът на надпреварата Рихард Крайчек.Той вярва, че Гришо има силите и качествата да вдигне титлата от турнира през 2020 година. Още преди два дни стана ясно, че българинът ще участва в провеждащия се в зала турнир.\"Григор Димитров има много специална връзка с Ротердам. Той е сред големите любимци на феновете тук и със сигурност ще иска да вдигне титлата през следващата година\", споделя Крайчек.Българинът записа първата си голяма победа при мъжете именно в зала \"Ахой\", когато като тийнейджър през 2009 година победи Томаш Бердих в първия кръг. След това отстъпи в три сета на тогавашния водач в световната ранглиста Рафаел Надал.Димитров игра финал в турнира през 2018 година, но тогава загуби спора за титлата от Роджър Федерер. Тази година Гришо отново ще срещне сериозна конкуренция.Сред останалите участници в турнира личат имената на Даниил Медведев, шампионът от финалите на АТР Стефанос Циципас, победителят в Ротердам през 2019-а Гаел Монфис, Стан Вавринка, Давид Гофен и Денис Шаповалов.", "date": "2019.12.18", "title": "В Ротердам вярват, че Григор може да спечели местния турнир"}
{"url": "https://offnews.bg/futbol/tcska-si-uredi-kontrola-s-niurnberg-717816.html", "text": "ЦСКА ще играе контрола с Нюрнберг по време на лагера си в Марбейя. Спарингът ще бъде през януари. Първенството във Втора Бундеслига се подновява на 31-и същия месец.Мачът на Нюрнберг срещу Зандхаузен е насрочен за 2-и февруари. Проверката между ЦСКА-София и немците ще е една от първите за “армейците” от лагера им в Испания.Преди малко повече от година Нюрнберг привлече от Лудогорец Върджил Мисиджан, а в периода 1999-2002 година за тима игра Стойчо Стоилов.\"Червените\" редят контроли също с китайци и японци.", "date": "2019.12.18", "title": "ЦСКА си уреди контрола с Нюрнберг"}
{"url": "https://offnews.bg/112/za-shest-dni-mvr-otne-676-knizhki-na-nedobrosavestni-shofiori-717840.html", "text": "Само за шест дни МВР отне книжките на 676 шофьори, които не са платили глобите си. Връчени са 4490 електронни фиша на водачи и 279 на пътници.Това стана в рамките на специализираната операция от 9 до 15 декември, която е част от календара на Европейската мрежа на службите на Пътна полиция – TISPOL. Акцията бе насочена към недопускане на управление след употреба на алкохол и наркотични вещества на шофьори на моторни превозни средства.Проверени са общо 29 784 водачи, установени са 355 нарушения. 286 от тях са на шофьори, употребили алкохол и 69 - на водачи, управлявали МПС след употреба на наркотични вещества и/или техните аналози.По време на проверките пътните полицаи са извършвали контрол и за наличието на задължителна застраховка “Гражданска отговорност” на автомобилистите. Установени са 408 нарушения.В хода на проверките са установени още 23 случая на притежаване на наркотични вещества и техните аналози, 3-ма нелегални мигранти, хванати са и 10 издирвани лица.", "date": "2019.12.18", "title": "За шест дни МВР отне 676 книжки на недобросъвестни шофьори"}
{"url": "https://offnews.bg/ikonomika/dnes-glasuvat-zakona-anti-airbnb-hiliadi-balgari-shte-postradat-717817.html", "text": "Днес народните представители ще трябва да гласуват окончателно поправките анти-Airbnb и Booking, които ще засегнат хиляди българи, предлагащи апартаменти за краткосрочно настаняване. Скандалните промени Народното събрание ще гласува новите текстове, срещу които се обяви и огромната част от туристическата индустрия, чрез промени в Данъчно-осигурителния процесуален кодекс. Между двете четения на закона, управляващите предложиха собствениците, които отдават имоти под наем чрез платформите за споделени услуги, да плащат патентен данък.Предвижда се патентен данък да се дължи от собствениците на места за настаняване с до 20 стаи, които са регистрирани по Закона за туризма.Така с промените всички, които предлагат дори една стая за краткосрочно отдаване под наем, ще се приравнят към хотели, като няма да са задължени да се категоризират, а само да се регистрират.За тези места за настаняване ще се прилага размерът на патентния данък, определен в границите от 25 до 250 лева, според местонахождението на обекта.", "date": "2019.12.18", "title": "Днес гласуват закона анти-Airbnb, хиляди българи ще пострадат"}
{"url": "https://offnews.bg/sviat/kamarata-na-predstavitelite-glasuva-dnes-impijchmant-na-prezidenta-tra-717824.html", "text": "Председателката демократ на Камарата на представителите на САЩ Нанси Пелоси съобщи, че долната камара на Конгреса ще гласува днес в пленарна зала по основанията за импийчмънт на президента Доналд Тръмп, предадоха ДПА и БТА.Пелоси призова всички конгресмени демократи да присъстват на това заседание.\"За жалост фактите ясно показват, че президентът е злоупотребил със служебното си положение за своя лична и политическа изгода и че е възпрепятствал работата на Конгреса с настояването си да не му се търси сметка и да е над Конституцията и над американския народ. В Америка никой не е над закона\", се казва в изявление на Пелоси.Днес Камарата на представителите ще осъществи едно от най-сериозните правомощия, които ѝ дава Конституцията на САЩ, и ще гласува за приемане на две основания за импийчмънт на президента на САЩ, добави тя.За да бъде започната процедура по импийчмънт, Камарата трябва да гласува с обикновено мнозинство. Ако това стане днес, следващият етап е процедурата да премине в ръцете на Сената. Там започва т.нар. \"процес\" по импийчмънт.", "date": "2019.12.18", "title": "Камарата на представителите гласува днес импийчмънт на президента Тръмп"}
{"url": "https://offnews.bg/futbol/treniorat-na-loko-pd-mnogo-pati-reagiram-nepravilno-kam-sadiite-717819.html", "text": "Треньорът на Локомотив Пловдив Бруно Акрапович коментира пред \"Тема Спорт\" честите си реакции против съдиите по време на мачовете на \"черно-белите\".\"Доста често се сърдя на себе си за това си поведение, но желанието да постигнем добър резултат е по-силно от мен. Много пъти реагирам и неправилно към съдиите. Вярвам, че реферите не грешат нарочно.Те също имат своите притеснения. Не им е лесно. Някои имат качества, правят случайна грешка и моята реакция не прави ситуацията по-лесна. Съжалявам, че не мога да се променя и да реагирам по друг начин по време на мачовете. Но съм такъв и просто не мога да се променя.Искам справедливостта да е водеща. С тези си реакции искам да покажа на моя отбор, че го подкрепям, когато е ощетен. Това е мой стил на работа и не желая да се променя. Ако съм навередил така на някого, аз имам сила да се извиня на съдиите.В последно време виждам и някои провокации към мен, с които не мога да се съглася. Още повече че после, като гледам дадената ситуация на видео два-три пъти и виждам, че съм прав.Лудогорец е силен отбор и въобще не трябва да има подкрепа от съдиите. Имат толкова качествени играчи, че не се нуждаят от това. Но за мен Лудогорец не е тема на разговор, а само това, което се случва с Локомотив\", каза Акрапович.", "date": "2019.12.18", "title": "Треньорът на Локо Пд: Много пъти реагирам неправилно към съдиите"}
{"url": "https://offnews.bg/zdrave/balgaria-e-v-chelnata-trojka-po-tcezarovi-sechenia-717823.html", "text": "България е на трето място в Европа по брой извършени Цезарови сечения, показва статистиката на Евростат, публикувана на страницата на агенцията.През 2017 г. извършените цезарови сечения са били над 1,4 млн. Данните показват сериозни различия при ражданията по оперативен път в общността. Рекордът държи Кипър, където повече от половината раждания са осъществени по оперативен път. На второ място е Румъния с 44,1%, след нея се нарежда нашата страна с 43,1% раждания на живо дете/деца със секцио. Следват ни други две бивши социалистически страни – Полша с 39,3% и Унгария с 37,2%.В дъното на класацията, с относително малък дял на ражданията по оперативен път, е Финландия с 16,5%, следвана от Швеция с 16,6%, Естония и Литва с 19,4% И Франция с 19,7%.През 2016 г. родените със секцио деца в България са 385 на 100 хил. души, което ни е отредило петото място в данните на Евростат. ", "date": "2019.12.18", "title": "България е в челната тройка по Цезарови сечения"}
{"url": "https://offnews.bg/politika/anti-airbnb-promenite-minaha-okonchatelno-na-vtoro-chetene-v-parlament-717851.html", "text": "Без дебати законовите промени, станали популярни като анти-Airbnb, минаха окончателно на второ четене в парламента.Според промените собствениците на места за настаняване с не повече от 20 стаи ще плащат патентен данък. Данъкът ще варира спрямо местонахождението на имота - от 25 до 250 лева.Спорните текстове в Данъчно-осигурителния процесуален кодекс бяха внесени от Менда Стоянова от ГЕРБ и Валери Симеонов от НФСБ.Така с промените всички, които предлагат дори една стая за краткосрочно отдаване под наем, ще се приравнят към хотели, като няма да са задължени да се категоризират, а само да се регистрират.", "date": "2019.12.18", "title": "Aнти-Airbnb промените минаха окончателно на второ четене в парламента"}
{"url": "https://offnews.bg/obshtestvo/obmisliat-2-g-gratisen-period-za-vavezhdaneto-na-zadalzhitelno-preduc-717842.html", "text": "Обмисля се въвеждането на двугодишен гратисен период за въвеждането на задължително предучилищно обучение за 4-годишните деца, заяви министърът на образованието Красимир Вълчев пред БНР и допълни, че в момента в МОН подготвят нормативната база за целта.\"Може би ще подходим като при 5-годишните – да има двугодишен гратисен период, в който общините да решат дали да се включат в мярката, така че не говорим за задължително, повсеместно  от идната учебна година\", каза той.Той мотивира политиката с необходимостта децата, за които българският език не е майчин, да го научат, за да мога да се справят в училище и да не отпадат.\"Предучилищната възраст е периодът, в който в най-голяма степен се формират когнитивните социално-емоционални, най-вече езикови способности. В най-голяма степен тогава се формират нагласи за учене, създават се най-много мозъчни връзки, които формират интелигентността, езиковите способности. Лишаването на децата от образователна среда в този период може да има отрицателни последствия\", подчерта министърът.Много трудно училището компенсира образователните дефицити на децата, в чиито семейства не се говори български и които не са посещавали градина. Обикновено тя ги \"избутва\" до пети, шести клас и след това отпадат - допълни той.Министърът подчерта, че в групите за 4-годишни не става въпрос за образование - там няма да се учат да пишат и да четат и да им пишат оценки, говорим изцяло за педагогически взаимодействия с игра.Обхванатите в момента в задължителните предучилищни групи (сега те обхващат 5- и 6-годишните) са 78-79% от децата. България е поела ангажимента за достигането на 95% включени в образованието деца от 4 до 6 г. С включването на 4-годишните в градините ще трябва да влязат още около 15 хил. деца, но от МОН очакват реално те да са между 8 хил. и 10 хил.По закон има санкция за родителите, които не пускат децата в задължителна за образование възраст. Тя е между 50 и 100 лева. По-значимата обаче е спирането на социалните и семейните помощи. От тази година бяха добавени и енергийните. Според министъра обаче основният инструмент не трябва да бъде санкциониращият, а мотивиращият. Затова и са назначени над 200 медиатори, в т.ч. в детските градини, които да убеждават родителите, че е правилно да пускат децата.Недостигът на места в градините в София и други големи градове Вълчев коментира с думите, че за последните 10 г. в столицата са построени 100 градини, които осигуряват още около 1000 места, а актуалният недостиг варира от 500 до 1500. За 2020 г. са предвидени 70 млн. лева за строеж на градини и дострояване на училища. Към тях ще бъдат добавени и 13 млн. лева по механизма на ЕИО. Очаква се през 2020 и 2021 г. да бъдат построени между 80 и 100 градини в цялата страна, включително села. С тях ще могат да се осигурят места за още между 8000 и 10 000 деца.В София ще трябва да продължи да се работи и след това, защото там проблемът няма да се реши напълно - ще останат проблемите с високата пълняемост на групите и наличието на подготвителни групи в училище, което е компромисен вариант, разрешен заради недостига в градините.", "date": "2019.12.18", "title": "Обмислят 2 г. гратисен период за въвеждането на задължително предучилищно обучение за 4-годишните"}
{"url": "https://offnews.bg/obshtestvo/mrasen-vazduh-v-sofia-bufernite-parkingi-sa-bezplatni-717821.html", "text": "Буферните паркинги днес са безплатни за всеки които, остави колата си и използва градския транспорт. Мярката се предприема във връзка с прогноза за превишения на ФПЧ над две от станциите на ИАОС над 150 мкг/куб.м., съобщи Столична община. Безплатните паркинги са разположени по линиите на метрото на бул.“Цариградско шосе“, бул.“Черни връх“, бул.“Ломско шосе“, бул.“Александър Малинов“ и на бул.“Драган Цанков“.Продължава и миене на столични булеварди с автоцистерна.Екипи на Столичен инспекторат извършват и проверки за източници на замърсяване от строителни, търговски, промишлени обекти и по сигнали на граждани.На сайта https://air.sofia.bg всички граждани могат да следят в реално време измерваните стойностите на ФПЧ, прогнозите за следващите дни. На специално мобилно приложение SofiAir, което може да се свали и използва на телефони с Android и iOS операционни системи, гражданите могат да получат информация за предприетите мерки при повишена концентрация на ФПЧ.", "date": "2019.12.18", "title": "Мръсен въздух в София, буферните паркинги са безплатни"}
{"url": "https://offnews.bg/temida/geshev-pred-mediite-ideiata-za-nezavisim-prokuror-e-obidna-717843.html", "text": "Пред медиите новият главен прокурор Иван Гешев обяви, че го чака най-трудният мандат поради две причини - \"ние сме достигнали предела, имам предвид държавата, а не само прокуратурата, в който най-после трябва да отговорим на очакванията на българските граждани за повече справедливост и прокуратурата е в добра кондиция и работи на високи обороти през последните години\". Но затова е подложена на сериозни атаки, които целят дестабилизация.Без да навлиза в подробности Гешев обяви, че въпросните атаки идват от \"различни хора, които се притесняват от закона\".За пръв път Иван Гешев коментира и предложената от правителството нова правна фигура – независим прокурор, който да разследва главния прокурор, както настоява Венецианската комисия.\"Терминът \"независим прокурор\" е обиден за прокуратурата. Всички прокурори са независими. Всички магистрати базират решенията си на вътрешното си убеждение, закона и доказателствата по делото\".На въпроса как ще опази прокуратурата от евентуални опити за политически натиск Гешев отговори лаконично: \"Като спазваме закона\".Гешев отговори на питане за консултациите при президента Радев за промени в конституцията така: \"Аз не виждам дискусия за конституционни реформи. Аз виждам политически заявки в най-общ план. Никой не е казал какво иска да променя в конституцията.", "date": "2019.12.18", "title": "Гешев пред медиите: Идеята за 'независим прокурор' е обидна"}
{"url": "https://offnews.bg/politika/ep-obsazhda-koruptciata-i-konflikta-na-interesi-pri-evroparite-balgar-717826.html", "text": "Европейският парламент обсъди днес темата за корупцията и конфликта на интереси при харченето на европейски средства, предаде БТА.Европейската комисия не търпи измамите и злоупотребите със средства от ЕС, заяви еврокомисарят Йоханес Хан. ЕК възприема много сериозно всяко съмнение и го препраща към европейската служба за борба с измамите ОЛАФ, независимо откъде го е научила, добави той.Групата на Европейската народна партия (ЕНП) отбеляза, че участници във взимането на решенията за бюджета на ЕС имат пряк интерес от разпределението на средствата, защото имат фирми, обвързани с европейски програми. Подобни проблеми има не само в Чехия (където премиерът Андрей Бабиш е проверяван за злоупотреба със средства от ЕС - бел. кор.), но и в Словакия, Румъния, България и Малта - политиката е тясно свързана с корупция и европейски средства, посочиха от ЕНП.Групата на социалистите и демократите упрекна Еврокомията, че дълго стои бездейна при ясни улики за злоупотреби с европейски средства. ЕК трябва да направи невъзможен конфликтът на интереси и да се намесва, когато националните власти са неспособни да разследват, призоваха социалистите.Групата \"Обнови Европа\" призова да се изчакат заключенията от проверките срещу Бабиш и заяви, че са необходими са ясни и общи правила за всички държави в ЕС.Зелените заявиха, че европейският бюджет финансира олигарси и Чехия не е единственият случай. Трябва да ускорим разследванията и да спрем плащанията от общия бюджет (за нарушителите), казаха от групата.От групата \"Идентичност и демокрация\" на свой ред коментираха, че в конструкцията на ЕС явно има недостатъци, след като са налице злоупотреби. Опасността в областта на земеделието и сближаването е очевидна. Трябва да се спира финансирането, а правилата трябва да бъдат много опростени, смятат членовете на групата.Европейските консерватори и реформатори (ЕКР) посочиха, че наблюдението над разходите е обща отговорност на ЕК и на държавите в ЕС и добавиха, че външните инвеститори в земя трябва да бъдат обезкуражени.", "date": "2019.12.18", "title": "ЕП обсъжда корупцията и конфликта на интереси при европарите, България сочена за негативен пример"}
{"url": "https://offnews.bg/obshtestvo/otlagat-s-6-mesetca-zakona-za-sotcialnite-uslugi-717846.html", "text": "Народното събрание ще отложи с шест месеца гласуването на промените в Закона за социалните услуги. За това са се договорили политическите сили, съобщи съпредседателят на парламентарната група на „Обединените патриоти“ Искрен Веселинов, цитиран от .\"Всъщност, като изключим ДПС, всички се солидаризират, че в рамките на тази сесия трябва да се приемат текстове за отлагане на влизането в сила на законопроекта с шест месеца. Тоест - нашето предложение да бъде подкрепено\", обяви Веселинов.Законопроектът на патриотите, заедно с още три проекта за промяна на закона, са в дневния ред на парламента за петък.Единият от законопроектите е внесен от Десислав Чуколов и група независими депутати и предвижда отмяна на Закона за социалните услуги. Другият проект, на независимия депутат Ангел Исаев, предлага терминът „социални услуги“ да се замени със „социална подкрепа“. Текстове, внесени от депутати от „Воля“, предвиждат отлагане влизането в сила на закона до 31 декември 2020 година. В проекта, внесен от Искрен Веселинов и депутати от „Обединени патриоти“, също се иска отлагане на действието на закона до 1-ви юли 2020 година. Именно по този вариант е постигнат политически консенсус.Социалният министър Деница Сачева също коментира, че отлагането на действието на закона е \"разумно предложение\". \"Това дава възможност, от една страна, да се влезе от режим на протести в режим на разговори. И от друга страна, дава възможност да се видят всички гледни точки\", каза Сачева.Междувременно и днес пред парламента имаше протест срещу промените в закона.Според протестиращите законът дава твърде много власт на държавата и неправителствените организации. \"Не искаме да ни взимат децата, грубо казано. Това е\", обявиха участници в демонстрацията, цитирани от БТА.Протестите продължават вече с месеци въпреки .", "date": "2019.12.18", "title": "Отлагат с 6 месеца Закона за социалните услуги"}
{"url": "https://offnews.bg/bojni/antani-dzhoshua-napravi-liubopitno-predlozhenie-na-tajsan-fiuri-717818.html", "text": "Световният шампион в тежката категория на професионалния бокс Антъни Джошуа отправи изненадващо предложение към Тайсън Фюри да трени­рат заедно.На Циганския крал му предстои ре­ванш с Дионтей Уайлдър, който държи единствения шампионски пояс извън тези на Ей Джей в свръхтежка категория.Британецът пък има да защитава тит­лата си на Международ­ната боксова федерация срещу Кубрат Пулев. Ма­чът почти е договорен, като ще бъде през март в Лондон.\"Готов съм да помогна на Тайсън да стане шам­пион. Защото смятам, че ще е много по-добре да направим обединителния мач с него. И то във Велико­британия. Това ще бъде върхът и за двамата\", обясни решението си Джошуа.До месец трябва да ста­не ясно кой промоутър ще спечели наддаването за мача на Кобрата с Джошуа. Битката ще е между Еди Хърн и Боб Аръм. Аръм се закани, че българинът ще прекрати карие­рата на англичанина, след като го нокаутира.Плановете на Джошуа поне за момента е да ми­не през двете си задъл­жителни защити на тит­лите - срещу Кубрат Пу­лев и Олександър Усик, след което да търси обе­динение на титлите.", "date": "2019.12.18", "title": "Антъни Джошуа направи любопитно предложение на Тайсън Фюри"}
{"url": "https://offnews.bg/zdrave/vania-grigorova-direktor-na-chastna-bolnitca-poluchava-100-hil-lv-me-717847.html", "text": "Директор на частна столична болница взима заплата от 100 000 лева месечно, в същото време има лекари, които получават 800 лв., твърди Ваня Григорова, икономически експерт от КТ „Подкрепа“ в коментар по темата „Къде отиват парите за здраве“ по Нова телевизия.„Това е болница, която получава средства и от НЗОК. Това е порочното според нас”, допълни тя, но отказа да назове болницата.По думите й темата отново е придобила актуалност след срещата на медицинските сестри с премиера Борисов, на която те са настояли частните болници да не получават пари от Касата.Бившият шеф на „Пирогов“ д-р Спас Спасков се усъмни в достоверността на тази информация и допълни, че ако болницата е частна, това е неин проблем, не на обществото.Той оспори и ширещото се мнение, че се дават пари, а няма резултати и цитира статистика, според която средната продължителност на живота у нас се е увеличила със 7 години.„Всички знаем, че най-тежките случаи, които носят най-сериозни разходи, отиват в „Пирогов”, отиват в ИСУЛ, в големите държавни болници. Затова твърдим, че частните болници не трябва да получават пари от НЗОК”, смята Григорова. „Изкривяванията са твърде много, източването на системата се случва по хиляди начини”.Относно протеста на медицинските сестри, Спас Спасков коментира, че когато е бил директор на „Пирогов”, и той е бил обект на упреци заради заплатите. „Съотношението на заплатите беше едно към две към три – лекари, сестри и останал персонал”, заяви Спасков. „Когато вкараме много емоция, тя винаги изкривява нещата в общ план. Сестрите в момента подхождат изключително емоционално”.По повод проверките на болниците, д-р Спасков обясни, че те са почти ежедневни, но не се забелязват от персонала, защото засягат най-вече администрацията.", "date": "2019.12.18", "title": "Ваня Григорова: Директор на частна болница получава 100 хил. лв месечно, но има лекари с 800 лв. заплата"}
{"url": "https://offnews.bg/zdrave/dve-transplantatcii-i-edna-liubov-717844.html", "text": "Вече пет години и двамата са с трансплантиран бъбрек. Миряна води пълноценен живот благодарение на своята леля, която решава да стане донор. Калоян днес държи ръката на любимата си жена, защото в най-голямата си мъка едно семейство е взело трудното решение да дари органите на свой близък, изпаднал в мозъчна смърт. Единият бъбрек е трансплантиран на Калоян.През 2013 г. Миряна завършва висшето си образование. Убедена, че я чакат само хубави моменти, готова за нови предизвикателства и професионална реализация, тя заминава за Германия. Съдбата обаче има различни планове.След вирусна инфекция Миряна отключва автоимунно заболяване, което нарушава правилното функциониране на бъбреците ѝ. Налага се младата жена да се завърне в родния Добрич. Следват месеци, прекарани в лечебни заведения. Миряна си спомня до най-малката подробност 11 май 2013 година – денят, в който по спешност е включена на диализа – денят, в който всичко се променя.Доскоро лъчезарна и жизнерадостна, Миряна се затваря в себе си, спира да общува с приятели и познати. Постоянно присъстващи в ежедневието ѝ са единствено семейството и медицинските специалисти в диализния център, който младата жена посещава три пъти седмично. Не закъснява и неприятната новина: необходима е трансплантация!Връщайки се към онзи период от своя живот, Миряна недоумява силата на родителите си, които са били принудени да гледат как детето им гасне, но нито за секунда не са си позволили да се откажат.„Аз не живеех. Аз съществувах. Човек не може да си представи колко са ценни нещата, които приемаме за даденост – като разходките с любими хора, като на пръв поглед най-елементарното – да пиеш вода колкото и когато поискаш.Дори на Коледа бях на диализа. В моето семейство 2013 година не съществува – не искаме да си спомняме за нея.“Освен родителите, в битката за живота на младата жена се включат и двете лели. За щастие, десетките изследвания показват съвместимост с едната от тях... Усмивката се връща на лицето на Миряна. Трансплантация ще има. Грипна епидемия обаче налага насрочената операция да бъде отложена.По това време Миряна все още е в листата на чакащите за бъбречна трансплантация. Дни след отлагането на плановата операция, тя получава телефонно обаждане – за нея има подходящ донор и тя веднага трябва да замине за София.За същата донорска ситуация е извикан и Калоян.Там, в болничния коридор, пред поредното изпитание, което съдбата им поднася, пътищата им се пресичат за първи път.Изследванията показват, че лелята на Миряна е по-подходящият донор и тя се връща в Добрич да изчака определянето на нова дата за трансплантацията.Този 18 януари и благородното решение на едно семейство да дари органите на своя починал близък се оказват съдбовни за Калоян. Налице е съвместимост с донора. Калоян е успешно трансплантиран в Университетска болница „Александровска“.„Не познавам семейството на моя донор, но не минава и ден, без да си кажа, че им благодаря. Това, което направиха, е повече от благородно, повече от добрина. Това е Живот! По-голямо жест не съществува! Те ми позволиха да бъда пълноценен, да работя и обичам. Щастлив съм. Благодаря!“Пътят, който младият мъж извървява, докато получи шанс за втори живот, е изпълнен с премеждия. Още като дете Калоян е диагностициран с генетично заболяване. Въпреки това той не се предава и опитва да живее като всеки друг млад човек – учи, работи, вижда се с приятели. И така, докато здравословното му състояние не се влошава до степен, в която се налага да бъде включен на хемодиализа и да се надява на чудо.Близо пет години той е на поддържаща диализна терапия – седмица след седмица, ден след ден, по строг график, постоянно свързан с медицинските машини в болничната стая. Днес Калоян е категоричен, че животът му е започнал след трансплантацията.На 11 февруари 2014 година Миряна и нейната леля също влизат в операционната зала на „Александровска“. Трансплантацията е успешна.Още докато се възстановява Миряна намира Калоян в социалните мрежи. Днес с усмивка разказват, че не са типичната романтична двойка, и дават пример с първите си разговори на тема кой колко вода може да пие, с какво му позволяват лекарите да се храни, дали го е страх да излиза навън и т. н. След дълго общуване в интернет идва и първата среща на живо. Резултатът – вече четири години двамата са неразделни.Миряна с гордост и нескрито вълнение показва годежен пръстен. Споделят, че всяка година празнуват четирите си рождени дни. Веднъж рождените си дати и веднъж датите на трансплантациите. Обясняват, че освен любовта, също толкова силно ги свързва и преживяното. Вярват, че хората са добри и съпричастни, говорят спокойно за донорството и трансплантацията, защото от личен опит знаят, че за немалко хора това е единственото спасение.И двамата са категорични, че важното е да се радваме, да обичаме, да сме благодарни и да оценяваме и най-малките неща. Продължават да са съпричастни с нуждаещите се от трансплантация и приемат популяризирането на донорството като лична кауза.Миряна: „Темата за донорството не трябва да бъде табу. Никой не е застрахован. Никога не съм предполагала как за една година животът ми може да се обърне на 180 градуса, буквално – да изтича през пръстите ми. Аз съм щастливка, че имам прекрасна леля, която и за миг не се поколеба да ме спаси. Но толкова много хора нямат моя късмет. Трябва да сме съпричастни, да говорим, да не ни е страх\".Калоян: „За съжаление, за много хора трансплантацията е единствен шанс. Трябва да проявяваме разбиране и към болката на семействата, които губят свой близък, а им предстои да вземат трудното решение за донорството. Искам да ги уверя: подарявате Живот!”.Миряна: „След трансплантацията казвам „обичам те” по-често. Странно е – сутрин си отваряш очите и си щастлив – щастлив, че живееш! Казваш си: хайде, ставай, и днес трябва да направя нещо полезно за другите”.Калоян: „Всеки ден е празник. След една трансплантация, гледаш на живота по друг начин. Разбираш стойността му. Днес мечтая да трупаме спомени заедно, да сме заобиколени от хората, които ни обичат, и да правим добро“.Историята на Миряна и Калоян е доказателство, че надежда винаги има. Има и любов.", "date": "2019.12.18", "title": "Две трансплантации и една любов"}
{"url": "https://offnews.bg/zdrave/nad-80-ot-stradashtite-ot-podagra-imat-bolni-babretci-717839.html", "text": "51 от пациентите, които са прегледани в рамките на кампанията „Подагра&Бъбрек. Направи връзка“, са с болни бъбреци. Общо 61 души са минали през Клиниката по нефрология към УМБАЛ „Св. Иван Рилски“, съобщиха от лечебното заведение. Целта на инициативата е да се популяризират най-честите рискови фактори, водещи до увреждане на бъбреците.„Известно е, че увеличеното ниво на пикочна киселина, което причинява подаграта, е сред основните фактори за бъбречни усложнения, тъй като има пряка връзка с метаболитния синдром и артериалната хипертония. Почти половината пациенти с високо кръвно налягане имат и висока пикочна киселина. Подаграта се преплита като сериозен сърдечносъдов фактор и с диабета“, обясни доц. Атанас Кундурджиев, началник на клиниката.Средната възраст на хората, които са прегледани, е 53 години - 38 мъже и 23 жени. При 56 е установена  хиперурикемия (повишено ниво на пикочната киселина). „Добре е да се знае, че над 50% от подагрозните кризи се предизвикват от диуретици, които се използват много често при артериална хипертония, при сърдечна недостатъчност. Много е важно при пациентите в напреднала възраст, които имат повече заболявания, терапията задължително да се назначава от квалифициран лекар“, подчертава доц. Кундурджиев.На всички пациенти са дадени препоръки за хранителния режим и начин на живот, които трябва спазват при наличие на високи концентрации на пикочна киселина и подагра. Препоръчва се избягване на месото и местните продукти, алкохола и газираните напитки (поради съдържанието на фруктоза). На болните с метаболитен синдром са дадени допълнителни разяснения за проследяване.От изследваните 51 пациенти, при които се установи нефрологичен проблем, най-често се наблюдават:• Хронично бъбречно заболяване II-IV стeпен• Насложени уроинфекции• Нефролитиаза (камъни в бъбреците)• Кисти на бъбрецитеПри 28 пациенти е оптимизирано медикаментозното лечение, а 14 са насочени за хоспитализация към Клиниката по нефрология. Двама души на възраст 24 и 31 години са насочени за провеждане на генетично изследване за Umod.При 9 пациенти е установена нефролитиаза (наличие на камъни в бъбреците). На тези пациенти бяха дадени разяснения за допълнителни изследвания. Двама са насочени за консултация с уролог, а други двама със ставни болки ще бъдат консултирани от ревматолог заради предполагаем реактивен/ревматоиден артрит.", "date": "2019.12.18", "title": "Над 80% от страдащите от подагра имат болни бъбреци"}
{"url": "https://offnews.bg/obshtestvo/prezidentat-otkri-pametnik-na-kapitan-petko-vojvoda-v-borisovata-gradi-717864.html", "text": "Неустоимият стремеж към свобода и човешко достойнство на Капитан Петко войвода не се вместваше в национални граници и не признаваше многократното числено превъзходство на противника. И във време на робство, и в дните на свободна България, той стоеше прав и непоколебим в защита на онеправданите и подтиснатите.Това заяви президентът Румен Радев на тържествената церемония по откриването на паметник на Капитан Петко войвода на „Алеята на бележитите българи“ в Борисовата градина. Днес се навършват 175 години от рождението на великия революционер и борец за свобода.Държавният глава подчерта, че „Алеята на бележитите българи“ събира онези, които със слово и оръжие са посветили живота си на свободата и благоденствието на българския народ, а техните паметници напомнят за предизвикателствата, борбите и върховете в националния ни летопис.„От днес своето заслужено място тук има и великият борец за свобода, едно от най-тачените лица на тракийската кауза – безсмъртният Капитан Петко войвода“, каза Радев.„Днес той заема своето място сред бюстовете на Левски и Ботев, на Делчев и Александров като един от най-големите закрилници на Родопите и Беломорието и е сред колосите на национално-освободителното ни движение“, каза още президентът.По думите му стожерите на българщината и на националното ни достойнство в 13-вековната ни история са много, но Капитан Петко войвода е един от най-значимите, пленил сърцата на поколения българи със смелост, чест и всеотдайност.„Убеден съм, че този паметник няма да запустее така, както и името на Капитан Петко войвода се носи от София през Киев, през Рим до Антарктида“, заяви още държавният глава в словото си на церемонията и подчерта, че идните поколения винаги ще намират в него пример за родолюбие, достойнство и мъжество.", "date": "2019.12.18", "title": "Президентът откри паметник на Капитан Петко войвода в Борисовата градина"}
{"url": "https://mamaninja.bg/%D0%B4%D0%B5%D1%86%D0%B0/%D0%B2%D1%8A%D0%B7%D0%BF%D0%B8%D1%82%D0%B0%D0%BD%D0%B8%D0%B5/item/3895-krastat-na-maykata", "text": "", "date": "2019.12.18", "title": null}
{"url": "https://offnews.bg/obshtestvo/prebroiavane-2021-proveriavat-gramotni-li-sme-i-zhiveli-li-sme-v-chuz-717853.html", "text": "Всички държави членки на ЕС ще проведат изчерпателни преброявания на населението и жилищния си фонд през 2021 г. Какво ще включват въпросниците разкрива Програма на преброяването, приета от Министерския съвет в края на ноември. 18-ото преброяване в историята на страната ще се проведе от 22 януари до 1 февруари. Както и през 2011 г., ще има възможност да се преброим електронно или да изчакаме преброител. С цел сигурност на хората от НСИ ще осигурят единна телефонна система, чрез която ще можем да проверим кого да очакваме, да получим методическа помощ или разрешим проблем.Участието в преброяването е задължително, но анкетите ще съдържат и въпроси, на които може и да не отговорим. Те се отнасят до етническата ни група, вероизповеданието, майчиния ни език и дали имаме намалена работоспособност.Проверката на целия инструментариум ще бъде направена догодина (между януари и април) чрез пробно преброяване сред няколко общини.Важни датиПреброяване 2021 започва в 0.00 часа на 22 януари 2021 г. и всички събрани данни ще се отнасят към тази дата.У нас преброяването ще се проведе на два етапа:• Чрез онлайн електронна преброителна карта - от 0.00 часа на 22 януари до 24.00 часа на 31 януари 2021 г.• Чрез посещение на домакинствата от преброител от 8.00 часа на 1 февруари до 20.00 часа на 15 февруари 2021 г.Какви данни ще искат от насПо отношение на населението ще се събират данни само за обичайно пребиваващите в България, не и за българите в чужбина. Според този принцип населението се дели на: налично, временно отсъстващи  временно присъстващи лицаХората с незаконен или нерегистриран престой, търсещи убежище и поискалите или получили статут на бежанец или друга международна закрила ще бъдат преброени като население на страната, ако отговарят на критериите за обичайно местопребиваване в държавата. От населението на страната ще изключат чуждестранните военни у нас, военноморските и дипломатическите служители и техните семейства.В първата голяма група въпроси - демографските характеристики в анкетната карта ще попълваме: пол, възраст, статут на пребиваване, юридическо семейно положение (брак), фактически семеен статус, брой деца (вкл. осиновените).В групата на икономическите характеристики се вписват: заетост, безработица, професия, икономическа дейност, статус в заетостта.Трудовият статус обхваща:• Текущото икономически активно население (работната сила) - всички, които се определят като  (всички на и над 15 г., които извършват работа дори 1 час, срещу която получават заплата или друг доход; не работят, но имат работа, от която отсъстват временно поради болест, годишен отпуск, отпуск поради бременност, раждане и отглеждане на дете, обучение, свързано с работата, стачка и др.); (всички на и над 15 г., които: нямат работа през наблюдавания период; търсят работа през период от четири седмици; имат готовност да започнат работа през наблюдавания период или до две седмици след края му);  (лица извън работната сила, които през наблюдавания период не са нито заети, нито безработни. Тук се включват учащи и пенсионери (ако не са икономически активни), лица под 15 години и др.);• професия (длъжност);• икономическа дейност - вид производство или дейност на предприятието (или сходна структура), в което през наблюдавания период е местоработата на дадено заето лице;• статус в заетостта: наети; работодатели; самостоятелно заети (без наети); други.Под \"други\" се имат предвид: неплатени семейни работници, които работят без заплащане във фирма, предприятие или стопанство на родствено лице от същото домакинство; членове на производствена или земеделска кооперация, които са членове на кооперацията и работят в нея, за което получават възнаграждение, а не само рента.• местоположение на работното място или на учебното заведение.Втората група изискуеми данни са образователните характеристики. Те включват:- грамотност (грамотен е всеки, който може да пише, да чете, да събира, изважда, умножава и дели);- степен на завършено образование;- участие във формално (училища, колежи, университети) или неформално (курсове, семинари, конференции, лекции, частни уроци и др.) образование или обучение.Третата група е миграция.Тук обект на наблюдение при преброяването са:- държава/място на раждане;- гражданство;- миграционен статус:• пребивавало ли е лицето някога в чужбина и година на пристигане в страната;• предишно обичайно местопребиваване и дата на пристигане на сегашното място;• обичайно местопребиваване една година преди преброяването.Следващата - етнокултурни характеристики - не е задължителна за попълване. Доброволно ще споделяме каква е етническата ни принадлежност, вероизповеданието ни, майчиният ни език и религията.Ако имаме степен на трайно намалена работоспособност (удостоверени с експертно решение от ТЕЛК и/или НЕЛК), също ще решим сами дали да споделим тази информация, както и какви са видът и степента на увреждане.Във въпросника ще попълваме и данни за характеристиките на домакинствата и семействата. От тях ще стане ясно каква част от населението попадат в групата \"домакинство\" (едно или повече лица, които живеят самостоятелно със самостоятелен бюджет); колко души живеят в пансиони, интернати, домове, колко са бездомните, на които е осигурен подслон; колко са семействата у нас, като в тази група попадат както живеещи заедно родители и деца, така и делящи един покрив двойки без деца или родители, които отглеждат детето/децата си сами, без майката или бащата на децата.Жилищен фондВтората част от преброяването включва събиране на данните за жилищните сгради, броя на жилищата, в които живеят хора и необитаемите жилища; нежилищните сгради и тези със смесено предназначение, както и \"други\", като хижи, колиби, бараки, каравани, плаващи къщи, хамбари, мелници и друг вид подслон.Тук попадат и въпросите за географските характеристики за принадлежността на анкетираните към даден географски район и за местоположението им (адрес). Ще се събират и данни за характеристиките на жилищните сгради (брой етажи, жилища, във или извън регулация; тип на строителната конструкция). Така ще разберем и \"възрастта\" на сградите у нас, в колко от тях има асансьор, достъпни ли са за хора с увреждания. Ще стане ясно и колко хора притежават собствено жилище и колко живеят под наем; колко са големи жилищата у нас, с колко стаи са. Има и група въпроси за енергийната осигуреност, включително за наличието на алтернативни източници на енергия в жилището, както и за външната и вътрешната му изолация.Предварителни резултати от преброяването (общ брой население, жилища и сгради) ще бъдат оповестени от НСИ до 6 месеца след края на работата на терен, а окончателните - за броя, структурите и характеристиките на населението, жилищата, сградите, домакинствата и семействата - до 12 месеца след края на работата на терен.Извадкови изследванияПаралелно с преброяването на населението и жилищния фонд, което ще обхване цялото население на страната, ще се проведат и извадкови изследвания. Те ще са за изучаване на раждаемостта и репродуктивното поведение и за миграцията и миграционното поведение на населението. За целта ще има допълнителни анкетни карти и едно домакинство ще може да попадне в извадката само за едно от изследванията.РаждаемостОсновна цел на изследването на раждаемостта и репродуктивното поведение е осигуряването на надеждни и обективни статистически данни, които да подпомогнат вземането на решения в областта на демографската политика на страната, става ясно от Програмата за преброяването през 2021 г.Задачите на изследването са да установи:• Репродуктивните идеали и нагласи на населението в репродуктивна възраст;• Репродуктивното поведение;• Намерения, бъдещи планове и очаквания;• Факторите, които определят репродуктивното поведение на населението.Обект на наблюдение ще са всички жени на възраст 15 - 49 г. и всички мъже на възраст 15 - 59 г. с обичайно местопребиваване в страната. Планираният обем на извадката е приблизително 12 500 души.МиграцияОсновната цел на изследването на миграцията и миграционното поведение на населението е изучаване на миграционните процеси в годините между двете преброявания (от 2011 г. до 2021 г.), очакванията и факторите, които определят това поведение. Чрез изследването се установяват:• Обхватът, интензивността и направлението на вътрешно- и външномиграционните процеси;• Социално-демографските категории население, които формират миграционните процеси;• Промените в характера и тенденциите в развитието на вътрешната и външната миграция;• Факторите, които определят миграционното поведение на населението;• Очакванията, свързани с бъдещата вътрешна и външна миграция на населението.Обект на наблюдението са хората възраст 15-74 г. с обичайно местопребиваване в страната, независимо дали са мигрирали някога през живота си. Планираният обем на извадката е около 28 000 души.Изследване на бюджета на времетоСлед приключване на преброяването, в периода октомври 2021-октомври 2022 г., НСИ ще проведе извадково изследване „Бюджет на времето“ на населението. Данните от него ще покажат как хората у нас разпределят времето си, колко време отделят за домакинска работа - каква част от нея поемат мъжете и каква - жените, дали се включваме в доброволна помощ, пътуваме ли, колко време се грижим за себе си.Различията в бюджета на времето по пол биха могли да допринесат за разработване на политики за преодоляване на неравенството, обясняват от НСИ. Те могат да бъдат и основа за разработване на програми, целящи оптимизиране на дейността на транспортните и комуналните услуги, изграждане на детски заведения, спортно-развлекателни заведения, за разработване на политики, подпомагащи включването на подрастващите и младежите в социалния живот.Анкетите ще попълват хора на и над 10 г. от обикновени домакинства. Планираният обем на извадката е около 6000 души.", "date": "2019.12.18", "title": "Преброяване 2021: Проверяват грамотни ли сме и живели ли сме в чужбина. Броят бараки, каравани и плаващи къщи"}
{"url": "https://offnews.bg/obshtestvo/karakachanov-vrachi-na-kubrat-pulev-pagonite-na-lejtenant-ot-rezerva-717870.html", "text": "Чест е за Българската армия, че една от легендите на българския спорт е боксьор и спортист, който носи военната униформа.Това каза министърът на отбраната Красимир Каракачанов на церемонията, на която връчи на боксьора Кубрат Пулев пагоните на лейтенант от резерва на Въоръжените сили днес.„Пожелавам му още много успехи. Лично аз, надявам се и всички вие, ще бъдем горди с всяка негова победа, защото ще знаем, че неговият противник е бит и мачкан от български офицер“, подчерта министърът на отбраната Красимир Каракачанов. Началникът на Централното военно окръжие полковник Георги Петров връчи на лейтенант Кубрат Пулев знак за принадлежност към Въоръжените сили на Република България.„С голямо удоволствие изрекох думите „Служа на Република България“. За мен те не са просто част от протокола, а ги казвам от сърце и душа. За мен е чест, престиж и авторитет да бъда част от Българската армия, независимо с какъв чин“, заяви Пулев.За спортните си постижения през 2019 г. бе отличен още златният медалист от Седмите световни летни военни игри в турнира по джудо Ивайло Иванов (цивилен служител във военното формирование 22 980 - София) - с почетен плакет и парична награда.С грамота бе отличен капитан II ранг Тодор Димитров от Военната академия „Г. С. Раковски“ - за съществен принос към българския военен спорт и издигане авторитета на Министерството на отбраната чрез участия в спортни събития със силен обществен интерес и медийно отразяване. През 2019 г. капитан II ранг Тодор Димитров пробяга най-дългото състезание в света (3100 мили) и стана 44-ият човек, успял да финишира в това състезание. За 2019 година той има официално пробягани над 6000 км в състезания.Грамота получи и старши лейтенант от Служба „Военна полиция“ Стойко Гашоров, носител на сребърен медал от Световното първенство по самбо в Лимасол, Кипър, в категория мастърс ветерани.Редник Веселин Веселинов от авиобазата във Враждебна, изкачил седемхилядника Ленин в Памир, заедно с двама свои колеги от Планинската спасителна служба, също бе отличен с грамота.Министърът награди с грамота и цивилния служител от Централното военно окръжие Николай Колев - световен шампион в дисциплината малокалибрен спортен пистолет на Световното първенство в Германия, носител на още два сребърни медала.Традиционно бе наградена десетката на най-добрите спортисти на Министерството на отбраната. Военен спортист на годината стана майор Илия Куцаров от военното формирование 22 800 София, който се състезава успешно в спортовете маратон, лека атлетика и планинско бягане.Командирът на Сухопътните войски генерал-майор Михаил Попов получи купата за първото място в комплексното класиране от Държавните военни шампионати през 2019 г. за първото място на военното формирование 22 450 – София.", "date": "2019.12.18", "title": "Каракачанов връчи на Кубрат Пулев пагоните на лейтенант от резерва"}
{"url": "https://offnews.bg/sviat/sasht-odobri-sanktcii-sreshtu-severen-potok-2-i-turski-potok-717862.html", "text": "Американският Сенат одобри законопроект, известен като Закона за национално разрешение за отбрана (NDAA), който предвижда икономически санкции, свързани с газопроводите \"Северен поток-2\" и \"Турски поток\". Причината е засилването на руското влияние на Стария континент, съобщи CNBC. NDAA покрива широк спектър от мерки - финансови ограничения за компании, свързани със строежа на разширението на \"Северен поток\" под Балтийско море. Тази тръба ще изнася газ за Германия, заобикаляйки Украйна и Полша. По предварителен план \"Северен поток-2\" трябваше да заработи в средата на 2020 година, но заради американските санкции е възможно строежът да спре в района на Дания.Тръбопроводът е под ръководството на Русия под егидата на държавния енергиен гигант Газпром, но е финансиран частично от няколко европейски енергийни компании, включително Shell, OMV и Engie.Турция ще бъде санкционирана както заради газопровода под Черно море, така и заради закупуването на руски ракети С-400.Турският проект TurkStream, който се простира от Русия до Турция, се очаква да струва около 12 млрд. долара.Сенатът на САЩ забранява на Анкара да бъдат продадени американски изтребители Ф-35.Законопроектът ще вдигне оръжейното ембарго над Република Кипър, наложено преди десетилетия. Целта на САЩ е да задълбочи стратегическото си партньорство с Кипър.Гласуваният бюджет за отбрана на САЩ възлиза на 738 млрд. долара и е един от най-големите в историята на страната, и се очаква Тръмп да го одобри. Предвижда се и увеличение на заплатите на американските военнослужещи, както и финансиране на планираните от Тръмп космически войски. ", "date": "2019.12.18", "title": "САЩ одобри санкции срещу 'Северен поток-2' и 'Турски поток'"}
{"url": "https://offnews.bg/obshtestvo/v-petak-obiaviavat-bedstveno-polozhenie-v-pernik-717869.html", "text": "В петък в Перник вероятно ще бъде обявено бедствено положение заради водната криза, съобщи кметът на града Станислав Владимиров, цитиран от БНТ. \"Въпреки че въведохме воден режим – една закъсняла мярка, която можеше да бъде въведена много по-рано, разходът от яз. \"Студена\" остава 350 литра, докато притокът е 50 литра. Това е огромен дисбаланс\", поясни Владимиров. Абсурдната ситуация с пресъхването на язовир \"Студена\" и бездействието на отговорните институции доведе до тежкото положение. Владимиров алармира вече повече от месец, че перничани са обречени на безводие и режимът на водата няма да спаси ситуацията.Стана ясно и че завод , отколкото е плащал.Властта обеща да съдейства, но и до момента се търсят различни алтернативи, за да се докара вода в язовир \"Студена\".", "date": "2019.12.18", "title": "В петък обявяват бедствено положение в Перник?"}
{"url": "https://offnews.bg/obshtestvo/detca-ot-sotcialno-slabi-semejstva-poluchiha-podaratci-ot-tetc-ej-i-es-717867.html", "text": "Общо 169 деца от социално слаби семейства в Гълъбово бяха подпомогнати от инициативата „Дървото на ангелите“, организирана от ТЕЦ „ЕЙ И ЕС Гълъбово“. За десета поредна година в навечерието на коледните празници компанията и нейните служители подариха на малчуганите топли дрехи и обувки. Изпълнителният директор на „ЕЙ И ЕС България“ Иван Цанков и представители на ръководството на ТЕЦ „ЕЙ И ЕС Гълъбово“ връчиха подаръци на децата на 18-ти декември в Младежкия център в Гълъбово.Инициативата „Дървото на ангелите“ се финансира със средства на служителите на компанията и има за цел да подпомогне децата от семейства с ниски доходи, като им осигури необходимите за зимата якета и ботуши. С помощта на общината в Гълъбово, „ЕЙ И ЕС България“ събира данни за нуждаещите се деца във възрастовата група от 1 до 7 клас и след консултация с учителите им определя нуждите на всяко дете. След като бъде събрана информацията за необходимите бройки якета и ботуши, служителите на компанията набират средствата чрез участие в благотворителна томбола.Корпоративната програма за социална отговорност на „ЕЙ И ЕС България“ за последните години надхвърля 14 милиона лева. С отделените средства се реализират различни програми и проекти с фокус върху три основни приоритета – образование, здравеопазване и инфраструктура.ЕЙ И ЕС присъства от 2001 г. в България и е най-големият инвеститор в енергийния сектор за последните 30 години с вложения, надхвърлящи 3,2 млрд. лева. ЕЙ И ЕС България е собственик на най-новата и модерна топлоелектрическа централа в Югоизточна Европа – ТЕЦ „ЕЙ И ЕС Гълъбово”, на Съоръжението за депониране на отпадъци от експлоатацията на централата край село Обручище, както и е мажоритарен собственик на ЕЙ И ЕС Гео Енерджи, която оперира най-големия в страната ветроенергиен парк – „Свети Никола”, край Каварна.", "date": "2019.12.18", "title": "Деца от социално слаби семейства получиха подаръци от ТЕЦ ЕЙ И ЕС Гълъбово за Коледа"}
{"url": "https://offnews.bg/ikonomika/odobriha-tol-taksite-100-lv-shte-sabirat-ot-kamion-s-evro-iv-za-sof-717871.html", "text": "Министерският съвет одобри тарифата за таксите, които се събират за преминаване и ползване на републиканската пътна мрежа (тол таксите).Регионалният министър Петя Аврамова и Агенция Пътна инфраструктура твърдят, че те нямало да напомпат голяма инфлация и че цените на храните ще се увеличат минимално, но превозвачите са на обратното мнение - твърдят, че ни очаква ценови шок.Тол таксите за масовия тежкотоварен трафик – с тегло между 3,5 тона и 12 тона, ще са от 4 до 7 ст. на километър, в зависимост от емисионния клас на превозното средство.Камионите с най-високите еко класове Евро V, Евро VI или EEV ще плащат по 4 ст. на километър. За тези с емисионен клас Евро III или Евро IV тарифата ще е 5 ст. на километър, а за тези с най-ниската екокатегория – клас Евро 0, I или II – 7 ст. на километър.Така например камион с маса между 3,5 т и 12 т и емисионен клас Евро V, би платил за преминаване по маршрута София – Бургас тол такса от 14,40 лв., за София – Варна – 16,11 лв., а за маршрута Варна – Бургас – 4,03 лв. Ако е с по-нисък еко клас – Евро IV, за София – Бургас тол таксата би била 17,89 лв., за София – Варна – 20,09 лв., а за Варна – Бургас – 5,05 лв.Тежкотоварните автомобили с тегло над 12 т и с две или три оси ще плащат в зависимост от емисионния си клас между 11 ст. и 22 ст. на километър за автомагистрали, между 10 ст. и 21 ст. на километър – за първи и втори клас пътища.Камионите с тегло над 12 тона, с четири и повече оси ще плащат в зависимост от емисионния си клас между 18 ст. и 36 ст. на километър за автомагистрала, между 17 ст. и 35 ст. – за първи клас пътища, и между 16 ст. и 34 ст. на километър – за втори клас пътища. Камион над 12 тона, с четири и повече оси и еко клас Евро V, би следвало да плати за пътя София – Бургас 71,72 лв., за София – Варна – 77,66 лв., а за Варна – Бургас – 19,27 лв. При по-нисък екологичен клас – Евро IV примерният маршрут София – Бургас би струвал 89,65 лв., София – Варна – 97,73 лв, а за Варна – Бургас – 24,32 лв.Днес регионалният министър Петя Аврамова напомни, че изискването таксуването на пътни превозни средства над 3,5 т да е чрез тол такса беше въведено с измененията и допълненията на Закона за пътищата, а до момента в тарифата липсваха текстове, които да дават възможност на Агенция „Пътна инфраструктура“ да таксува на база изминато разстояние.Министърът напомни, че винетните такси за пътни превозни средства до 3,5 тона не се променят. Приетите такси са за тежкотоварните превозни средства над 3,5 т и чрез тях се въвежда справедливият модел за таксуване на принципа който руши повече да плаща повече. Тол таксите са обвързани с екологичната категория на превозното средство и с класа на пътя, по който ще се движи – автомагистрали, първи и частично втори клас пътища.Тези тарифи са окончателните, на които се спряхме след множество разговори с превозвачите след заседанията на Обществения консултативен съвет, като направихме сериозни отстъпки от първоначалния вариант на тарифи, представен за обсъждане в Съвета, каза Петя Аврамова. Нашето мнение е, че сме направили разумните отстъпки и че тарифите, които предлагаме, са оптималният вариант, с който трябва да бъде плащано за преминаване по пътищата от републиканската мрежа на територията на България за всички превозни средства над 3,5 тона.Обхватът на тарифата включва 6050 км от общо 20 хил. километра републиканска пътна мрежа. За останалите 14 хил. км тежкотоварните превозни средства няма да дължат нито винетна, нито тол такса. Смятаме че това е оптималният вариант, каза министърът.Министърът изрази увереност, че въвеждането на тол системата ще даде възможност за акумулиране на средства, необходими за ремонт и рехабилитация на пътната мрежа. Тя напомни, че в поръчано от АПИ социологическо проучване 77% от българските граждани са отговорили, че тол системата трябва да се въведе като справедлив модел за заплащане за преминаване по републиканската пътна мрежа.Според Аврамова проблемни за автобусните превозвачи са дългосрочните договори с общините, които не могат да бъдат променяни, и нерегламентираните превози.Мнението ни е че няма как проблеми, които не касаят таксите за преминаване по републиканската пътна мрежа, да се решават чрез въвеждане на тол такси, посочи тя и допълни, че решението им трябва да бъде намерено в други нормативни документи.Министърът напомни, че според решението на Народното събрание тол системата трябва да бъде въведена до 1 март 2020 г.", "date": "2019.12.18", "title": "Одобриха тол таксите - 100 лв. ще събират от камион с Евро IV за София-Варна"}
{"url": "https://offnews.bg/zimni/treniorat-na-albert-popov-toj-shte-pokazhe-che-mozhe-mnogo-poveche-717872.html", "text": "Треньорът на Алберт Попов - Иво Борисов сподели, че е много доволен от предствянето на най-добрия ни скиор в последно време. Специалистът коментира и формата на алпиеца ни.\"Доволен съм от резултата на Алберт от слалома във Вал д'Изер. Знам какво може Алберт на тренировки и съм сигурен, че и в състезанията може да покаже много повече през януари, когато са основните слаломи за Световната купа.Първият манш той бе една идея по-сигурен, а във втория вече бе по-освободен и кара както всички го познаваме. Сега сме вече във Пфелдерс и заледяваме трасе, на което да тренираме до стартовете в Алта Бадия (22-23 декември).Ще направим няколко тренировки за паралелен гигантски слалом, защото Алберт може да участва в Алта Бадия в тази дисциплина\", каза Борисов.", "date": "2019.12.18", "title": "Треньорът на Алберт Попов: Той ще покаже, че може много повече"}
{"url": "https://offnews.bg/sviat/nansi-pelosi-za-tramp-toj-e-opasen-za-natcionalnata-sigurnost-717895.html", "text": "„Това е доказан факт – президентът наруши Конституцията. Той представлява опасност за националната сигурност и заплаха за честността на изборите ни“, заяви председателят на Камарата на представителите на САЩ Нанси Пелоси, цитирана от Би Би Си.Тази вечер късно се очаква долната камара на Конгреса да гласува в пленарна зала основанията за импийчмънт на президента Доналд Тръмп. По същото време той ще бъде на предизборен митинг в щата Мичиган. Шест часа продължиха разискванията по регламента на процедурата по отстраняването му.Той е обвинен за злоупотреба с правомощията на президента, като е задържал военната помощ за Украйна, за да изнуди властите там да разследват сина на съперника му за предстоящите догодина избори Джо Байдън. Второто обвинение е за възпрепятстване разследването на Конгреса, като е отказал да се подчини на поканите да даде показания и да предостави документи на законодателите.През януари 2020 г. процесът ще се състои в Сената. Но горната камара на Конгреса е контролирана от републиканците и така нужното мнозинство от две трети, необходимо за отстраняването на президента от власт, едва ли ще бъде събрано и вероятно Тръмп ще остане на поста си.Преди гласуването Тръмп отново заяви в серия изявления в Туитър, че не е извършил нищо осъдително и подложи на критики воденото срещу него разследване. „Можете ли да повярвате, че днес радикално леви безделници демократи ще ме подложат на импийчмънт, а аз не съм извършил нищо лошо! Това е ужасно, прочетете стенограмите. Подобно нещо не бива отново да се случва с нито един американски президент“, възмущава се той.Вчера Тръмп изпрати до председателката на Камарата на представителите Нанси Пелоси писмо в 6 страници, в което посочва, че именно демократите, а не той, са извършили действия, визирани в клаузите за импийчмънта. Той определя процеса като недействителен, зловреден, несъстоятелен, необоснован, лицемерен и абсурден.Пелоси обаче отвърна с остра критика на писмото, обърна се към Камарата на представителите с напомнянето, че разглеждането на въпроса за подлагането на президента на импийчмънт е едно от най-важните правомощия, които Конституцията им възлага.Днес републиканецът Бари Лаудермилк заяви, че Исус Христос е имал повече възможности да се оправдае, отколкото Тръмп. Според конгресмена от Джорджия, когато първосвещениците в Ерусалим обвинили Христос в богохулство, Пилат Понтийски му дал възможност да им отвърне. Така демократите, за разлика от Пилат, не предоставят на Тръмп подобен шанс, каза той. Но това не е съвсем вярно – председателят на правната комисия Джери Надлер канеше президента и юристите му на изслушванията по импийчмънта, пише VoA в сайта си / Радио Гласът на Америка/.Републиканецът от Флорида Джон Ръдърфорд направи неочаквано изявление. Той посочи, че мнозинството на демократите в Камарата на представителите играе в полза на руския президент Владимир Путин. Според него Путин се е намесил в изборите през 2016 г. с цел да внесе раздор в американската политика. „Путин днес ни се смее“, каза конгресменът.Разбира се, Тръмп следи събитията от Белия дом. От началото на изслушванията 45-ият президент на САЩ написа 45 съобщения в любимата си платформа Туитър.", "date": "2019.12.18", "title": "Нанси Пелоси за Тръмп: Той е опасен за националната сигурност"}
{"url": "https://offnews.bg/futbol/el-klasiko-ne-izlachi-pobeditel-717898.html", "text": "Футболното Ел Класико не излъчи победител, след като Барселона и Реал Мадрид завършиха наравно 0:0 в изтеглена среща от 10-ия кръг на испанската Ла Лига, играна на стадион \"Камп Ноу\".Това е първи двубой без отбелязани голове между двата отбора от 17 години насам. Последното нулево реми бе на 23 ноември 2002 година именно в каталунската столица.Koлосите бяха максимално предпазливи в своите действия, което доста лимитира опасните положения пред вратарите. Най-близо до гола за \"блаугранас\" беше Жорди Алба през първата част, докато попадение на Гарет Бейл през втората част бе правилно отменено поради засада.Все пак трябва да се отбележи, че футболистите на треньора Зинедин Зидан трябва да съжаляват повече за резултата, тъй като несъмено създадоха повече опасности в двубоя.Така промяна на върха в класирането на първенството не настъпи. Двата отбора продължават да са с еднакъв брой точки - 36, като каталунците са с малко по-добра голова разлика.", "date": "2019.12.18", "title": "Ел Класико не излъчи победител"}
{"url": "https://offnews.bg/futbol/tcska-glezi-legendite-si-s-praznichen-obiad-predi-koleda-717850.html", "text": "От ЦСКА отново ще организират специален коледен обяд за ветерани и деятели на клуба, обявиха в официалния сайт на \"армейците\". Той ще бъде на 20 декември.\"По традиция преди Коледа ръководството на ЦСКА ще събере ветерани и деятели на празничен обяд. Клубът ни никога не забравя своите славни футболисти, донесли толкова много успехи на червените и България през годините.Празненството ще се състои в петък (20 декември) от 12:00 часа в ресторанта на стадион \"Българска армия\", съобщават от ЦСКА.По-рано днес пък стана ясно, че Ахмед Ахмедов е преминал обстойни прегледи миналата седмица. Новото попълнение на \"червените\" е показал отлични резултати по време на физическите и медицинските тестове, които са му били направени.24-годишният таран е много мощен физически. Той не е страдал от сериозни контузии в професионалната си кариера, подчертава \"Тема: Спорт\".", "date": "2019.12.18", "title": "ЦСКА глези легендите си с празничен обяд преди Коледа"}
{"url": "https://offnews.bg/sviat/milioni-migranti-po-sveta-izprashtat-miliardi-dolari-na-blizkite-si-717897.html", "text": "Броят на мигрантите, напуснали своите държави с цел намиране на работа, обучение или заради проблеми с безопасността, през 2018 г. е достигнал 272 милиона души, съобщава Международната организация по миграция (МОМ), предаде БГНЕС.Тези хора през изминалата година са изпратили в родината си общо 689 млрд. долара.По данни на МОМ, ако през 2000 г. в света е имало 173 млн. мигранти, през 2005 г. броят им вече е нараснал до 191 млн. души. Мигрантите през 2010 г. са били 222 млн. човека, а през 2019 г. наброяват 272 милиона.Делът мигранти спрямо общия брой на населението на Земята през 1990 г. е бил 2,9 %, а през 2019 г. е достигнал 3,5 %. Това на практика е 1 на всеки 28 жители на планетата.Жените съставляват 47,9% от общия брой мигранти в света, отбелязва Анадолската агенция.141 млн. мигранти живеят в Европа и в Северна Америка.В списъка на страните с най-голям брой имигранти водещо място заемат САЩ (50,7 млн.), следвани от Германия и Саудитска Арабия (13,1 млн.), Русия (11,6 млн.) и Великобритания (9,6 млн.).Индия оглавява класацията по брой емигранти – 17,5 млн. души. След нея се нареждат Мексико (11,8 млн.), Китай (10,7 млн.) и Русия (10,5 млн.). Сирия, която от началото на кризата през 2011 г. е напусната от 8,4 млн. граждани е на пето място в този списък.Най-много средства от живеещите в чужбина мигранти през 2018 г. са получени в Индия (78,6 млрд. долара), Китай (67,4 млрд. долара), Мексико (35,7 млрд. долара) и Филипините (34 млрд. долара).", "date": "2019.12.18", "title": "Милиони мигранти по света изпращат милиарди долари на близките си"}
{"url": "https://offnews.bg/razsledvane/zavod-stomana-e-polzval-5-pati-poveche-voda-otkolkoto-e-plashtal-pec-717832.html", "text": "Завод \"Стомана\" е ползвал 5 пъти повече вода, отколкото е заявявал и плащал.290 литра вода в секунда са отивали към индустриалната зона на Перник, стана ясно от доклад на Софийска вода. Докладът е направен от служители на \"Софийска вода\" за периода 25–28 ноември 2019 г. и е изискан от председателя на Общински съвет-Перник Димитър Колев. Вчера той беше публикуван в сайта .Обяснението е, че кранът към индустриалната зона на Перник е повреден. Така въпреки заповедта на министъра на екологията Нено Димов от 11 ноември 2019 г. водата за промишлени нужди на завод \"Стомана\" да бъде спряна, за завода са отивали по 290 лиртра в секунда вода.Ако приемем, че месецът е 30 дни, 290 литра в секунда означава, че \"Стомана\" ползва 751 680 куб. метра вода. Ако месецът е 31 дни, излиза, че количеството е 776 736 куб. метраОт януари тази година завод \"Стомана\" заявява в министерството на екологията, че ползва 150 000 куб. метра вода.Значи всеки месец \"Стомана\" е ползвал 600-626 хиляди кубика вода повече, отколкото е заявявал.Цената на водата в Перник за битови абонати е 1,369 лева за кубически метър. В сайта на ВиК-Перник няма ясна тарифа колко струва водата за промишлени нужди, но от различните такси би трябвало да се оскъпи с около 50%. Но дори да вземем най-ниската възможна цена, излиза, че всеки месец завод \"Стомана\" е плащал между 821 000 лева и 857 000 лева по-малко за водата, която е разходвал.Ако към това прибавим и таксите, които би трябвало ВиК да начислява за ползването на вода за промишлени нужди, сумата набъбва до 1,2-1,3 милиона лева месечно.Тази сума обяснява рекордните загуби, които се пишат на битовите абонати в Перник. Според заявките към МОСВ за питейни нужди на Перник месечно отиват 1 550 000 куб. метра, а по водопреносната мрежа се губят рекордните 75%. Това означава, че жителите на Перник и селата наоколо потребяват по-малко от 400 000 куб. метра на месец, а 1 150 000 куб. метра се осчетоводяват като загуби по трасето.Ако извадим 600 000 литра месечно, които са записани като загуба, за да не ги плати \"Стомана\", излиза, че загубите са 550 000 куб. метра, което е под 60% и е сравнимо със загубите в други градове със стара водопреносна мрежа.Освен това става ясно, че при цялата криза в Перник за промишлени нужди завод \"Стомана\" е ползвал 40% от цялата вода за Перник, заедно със загубите и почти два пъти повече вода, отколкото реално ползват перничани за пиене.Тези сметки обясняват защо години наред \"Стомана\" отказва да черпи вода от специално пострения за нея язовир \"Пчелина\", въпреки многократните настоявания на \"Напоителни системи\". Дори водата от там да е двойно по-евтина, отколкото от \"Студена\", количеството е 6 пъти по-голямо. А тъй като \"Стомана\" би бил единсвения ползвател на вода от яз. \"Пчелина\", количеството не може да се скрие като загуби по трасето и да се надпише в сметките на битовите абонати.Сметките показват и пълната безхаберност на министерството на екологията и лично на министър Нено Димов, който всеки месец подписва план колко вода да се черпи от язовор \"Студена\". През миналата година той е разрешавал по 280 000 кубика на метър на \"Стомана\". От януари тази година ги е намалил на 150 000 кубика. Заводът не е възроптал, не е намалил производството си. Просто е продължил да ползва 750 000 кубика месечно, но вече е плащал не 280 000, а само 150 000 кубика.Не се знае откога разваленият кран пропуска по 290 литра в секунда. Възможно е това да е от десетилетия и спестената от \"Стомана\" сума да е над 100 милиона лева.За толкова пари си заслужава да оставиш един град без вода, нали?", "date": "2019.12.18", "title": "Завод Стомана е ползвал 5 пъти повече вода, отколкото е плащал, печелил е от това над милион на месец"}
{"url": "https://offnews.bg/politika/mozhe-da-ima-obrat-v-targa-za-bojnite-mashini-za-pehotata-za-1-5-mlrd-717858.html", "text": "Само две фирми са подали редовни оферти за търга за доставка на бойни машини за пехотата, който е за близо 1,5 млрд. лв. Двете фирми са финландската Patria и мултинационалната General Dynamics European Land Systems. Това съобщи министърът на отбраната Красимир Каракачанов след като награди армейски спортисти. Влизат в параметрите, но сме им задали по един въпрос на който да отговорят до петък, каза Каракачанов. Останалите две компании, чиито оферти не са счетени за редовни са немската Artec и френската държавна компания Nexter. На въпрос на OFFnews дали е възможно две от другите фирми да се върнат в процедурата с предложения за сделка “правителство с правителство” Каракачанов каза, че една от фирмите е предложила нещо такова. Той не уточни името на фирмата, но става въпрос за френската държавна компания Nexter, която е предложила да се създаде съвместна компания с българска оръжейна фирма и белгийският производител на куполи и оръжейни системи John Cockerill. “Това може да се коментира само ако този проект се провали, а аз не бих искал той да се проваля. В края на краищата сме започнали проекта по този начин. Не може да не подадеш оферта, а да предложиш сделка “държава с държава”, каза Каракачанов. Това е трябвало да стане преди парламента да ги гласува, смята министърът. Четвъртата фирма достигнала до този етап на процедурата - немската Artec, също не е подала оферта, а е предложила съвместна междудържавна програма. Нейното предложение също е отхвърленo. Ако офертите на двете фирми не се вписват в бюджета трябва да се изтотви предложение до Министерски съвет и след това или трябва да се анулира проекта или парламентът трябва да разреши по-голяма сума, както се случи с покупката на F-16 от САЩ. Надявам се да не се стига до там, защото в края на краищата не става въпрос за милион, два, каза Каракачанов. Ако ние оставим някакво съмнение, че условията заложени в началото на проекта се променят в края му, това не е добре за имиджа на България и аз не бих го допуснал, зарече се министърът.Възможният обратСпоред няколко източника на OFFnews възможността за междудържавна сделка с Франция и Белгия все още е възможна. Разговори за това са водени на най-високо ниво. Във вторник, веднага след като предложението на Nexter и John Cockerill е дисквалицирано, френският посланик Флоранс Робин се срещна с премиера Бойко Бориосв. \"Фокус на разговора им беше разширяването на двустранното сътрудничество в различни сфери, като акцент беше поставен в областта на образованието и науката\", съобщиха лаконично от правителството. Покупката на F-16 от САЩ също бе направена под формата на договор между двете държави. Източници от парламента допускат, че процедурата по избор на бойна машина на пехотата може да се провали, заради нередности в документите по процедурата, които дават предимство на определени доставчици с които производителите на бойните машини трябва да работят.В проекта е заложено до 20% местно участие на български предприятия.Patria предлага почти цялото производство да бъде в БългарияМеждувремено вицепрезидентите на Patria Яне Ракколайнен и Юха Юстиоки дадоха пресконференция в София. Тяхната оферта предлага основната част от 150-те машини да бъде произведена в България. \"Това създава компетентност, това ще помогне за създаване на мрежа за ремонт и поддръжка в страната. Така една голяма част от бюджета ще остане в страната\", каза Юстиоки. Според финладската компания тяхната машина е най-доброто решение за Сухопътни войски, като способности, качество и цена. Максимум 30 от 150-те машини трябва да бъдат произведени извън България, по всяка вероятност във Финландия. За започване на производството в България ще са необходими между 1 и 3 г., които ще са необходими за трансфер на технологии и обучение. От компанията не отговориха на въпросите дали предложението им влиза в бюджета на правителството, дали са съгласни с предложената схема за разсрочено плащане и дали машините им могат да \"плават\", което е едно от изискванията. Те предлагат машините с куполи на израелската фирма Elbit. Кораби и бронирани машини - догодинаКаракачанов смята, че проектът за купуване на бойните машини и този за два нови кораба за военната флота, който е за близо 1 млрд. лв. може да бъдат завършен през следващата година и да бъдат подписани договори.", "date": "2019.12.18", "title": "Може да има обрат в търга за бойните машини за пехотата за 1,5 млрд. лв."}
{"url": "https://offnews.bg/sviat/vienskata-darzhavna-opera-karala-detca-baletisti-da-pushat-717841.html", "text": "Виенската държавна опера е насърчавала деца, записани в балетната ѝ академия, да пушат, за да контролират теглото си, разкри разследване, цитирано от Би Би Си.То е проведено от специална комисия, създадена след сигнал по случая.Твърди се, че младите балетисти са били подложени на суров режим на тренировки, упражнения и други практики.Според председателя на комисията Сузане Райдъл-Краускопф в академията се обръщали към децата по първо име и размер на облеклото.Kомисията стига до извода, че натоварването от упражненията не било добре преценено спрямо здравния риск за подрастващите и застрашавало тяхното благосъстояние.В отговор от държавната опера заявяват, че вече са намалили боря на представленията с деца и ще проучат заключенията на комисията, преди да излязат със становище.Академията по балет е създадена през 1971 г. и е една от най-престижните в Европа. Много от учениците, които я завършват, продължават кариерата си в престижни школи като Лондонския кралски балет и Американския балетен театър в Ню Йорк.Скандалът избухна през април, когато в медиите се появиха истории за младежи, които са били удряни и обиждани заради физическите си данни. Министърът на културата тогава призова за спешни мерки.", "date": "2019.12.18", "title": "Виенската държавна опера карала деца балетисти да пушат"}
{"url": "https://offnews.bg/evropa/v-polsha-protestirat-v-podkrepa-na-sadiite-717896.html", "text": "Хиляди хора в различни градове в Полша протестираха срещу предложение на управляващите националисти, което би позволило съдии да бъдат уволнявани, ако поставят под съмнение законността на съдебните реформи на правителството, съобщи БНР.Управляващата партия в Полша \"Право и справедливост\" се зарече да продължи с реформата на съдебната система, след като спечели изборите през октомври. Според Европейския съюз обаче тя е в разрез с европейския закон и полската Конституция.От \"Право и справедливост\" контрират, че реформите са необходими, за да бъде съдебната система по-ефикасна.Със законопроект, който се очаква да се обсъди в парламента утре, управляващите целят да предотвратят възможността съдии да постановяват, че техни колеги, номинирани от парламентарна комисия, не са независими.", "date": "2019.12.18", "title": "В Полша протестират в подкрепа на съдиите"}
