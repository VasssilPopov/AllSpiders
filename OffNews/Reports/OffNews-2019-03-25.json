{"url": "https://offnews.bg/futbol/balgaria-prodalzhava-da-niama-pobeda-v-kvalifikatciite-sled-ravenstvo-700046.html", "text": "България завърши 1:1 с Косово в квалификационна среща за Евро 2020 и така направи второ реми в Група А, след като преди дни националите ни врътнаха равенство и срещу Черна гора.Пред препълнения стадион в Прищина \"лъвовете\" успяха да поведат в резултата чрез Васил Божиков в края на първото полувреме, но след почивката домакините изравниха с гол на Арбер Зенели.Новосформираната държава можеше да стигне и до победата, но късметът беше с нас, когато Мурики удари гредата, а Рашица пропусна на два пъти от непосредствена близост. Пет минути преди края пък Зенели можеше да се разпише от пряк свободен удар.Дебют от първата минута записа Кристиян Малинов, а младият му съотборник Валенитн Антов също дебютира в края и дори получи жълт картон. Освен това още един тийнейджър игра за България - Мартин Минчев.Така България събра две точки от първите си два мача в квалификациите, оставайки на второто място в групата зад лидера Англия, който вече има шест точки и вече се откъсва пред останалите си съперници в групата.За разлика от \"лъвовете\", британците не изпитаха абсолютно никакви проблеми срещу Черна гора, след като победиха с 5:1. Домакините изненадващо стигнаха до попадение чрез Марко Вешович, който се разписа в 18-ата минута, но островитяните бързо обърнаха резултата.В 30-ата минута Майкъл Кийн успя да изравни, а за обрата точен бе Рос Баркли, който се разписа точно девет минути по-късно. В 59-ата минута Баркли вкара второто си попадение в мача, а в 71-ата минута и Хари Кейн се разписа. За крайния резултат точен бе Рахийм Стърлинг в 81-ата минута.", "date": "2019.03.25", "title": "България продължава да няма победа в квалификациите след равенство с Косово"}
{"url": "https://offnews.bg/ikonomika/cheshko-izdanie-vkara-i-evrohold-v-sdelkata-za-chez-kompaniata-otrech-700023.html", "text": "Чешкото издание Лидове новини, което се смята за близко до чешкия премиер Андрей Бабиш, обяви българската компания \"Еврохолд\" за новия кандидат-купувач на бизнеса на ЧЕЗ в България.Според медията, която първа публикува случващото се по сделката, българската финансова група разчитала на финансиране от руска банка.Позовавайки се на клаузи за конфинденциалност от ЧЕЗ нито потвърждават, нито изключват тази възможност пред чешкия вестник.Наскоро стана ясно, че за енергото, доставящо ток в Западна България, има и трети потенциален купувач освен \"Инерком\" на Гинка Върбакова и \"Индия Пауър\".Така ситуацията по сделката става все по-забавна. Третата оферта идва в момент когато реално договорът на ЧЕЗ с бизнесдамата Върбакова, която не получи разрешение от КЗК за придобиването, все още е в сила. А индийците се ослушват и вече не са много въодушевени от навлизане в България.По-късно от Еврохолд разпространиха позиция по публикацията в Лидове новини.\"Следвайки своята корпоративна политика и правила, „Еврохолд България“ АД не коментира слухове или спекулативни информации, особено, когато това засяга трети страни\", гласи официалната позиция на компанията.От дружеството обясняват, че всяка една публикувана спекулативна непотвърдена информация би могла да повлияе на цената на акциите на холдинга и да увреди интересите на акционерите, включително миноритарните, като това би могло да се счита и за нарушение на законите, които регулират дейността на публичните компании.", "date": "2019.03.25", "title": "Чешко издание вкара и Еврохолд в сделката за ЧЕЗ, компанията отрече"}
{"url": "https://offnews.bg/sviat/rusia-izprati-voenni-samoleti-vav-venetcuela-700020.html", "text": "Два военно-транспортни самолета излетяха от Русия и кацнаха в Каракас в рамките на продължаващото военно сътрудничество между двете страни, съобщава Associated Press, като се позовава на администратор от Венецуела.Според източника на агенцията, руски военни служители са пристигнали, за да обсъдят техническото обслужване на въоръжените сили на Венецуела и обучението на армията, а също и стратегически въпроси. По-рано медиите съобщиха за пристигането на два военно-транспортни самолети Ан-124 и Ил-62 с 99 руски военнослужещи начело с високопоставен генерал. Самолетите са доставили 35 тона товари.Венецуелският телевизионен канал NTN съобщава, че руските военни са в страната за провеждането на двустранни консултации и визитата им е свързана с реализирането на подписани преди това договори. Според твърденията на венецуелски източници групата в Каракас е оглавена от началника на главния щаб на сухопътните войски на Русия генерал Василий Тонкошуров.В края на януари т.г. се появи информация за самолет на руската авиокомпания Nord Wind, който е кацнал във Венецуела. Тогава говорителят на руския президент Дмитрий Песков заяви, че в Кремъл не знаят нищо за този рейс и отхвърли съобщенията за изнасянето на златни резерви от Венецуела. Официална Москва е против всякаква външна намеса във вътрешните работи на Венецуела, целящи свалянето на законното правителство на действащия президент Николас Мадуро.", "date": "2019.03.25", "title": "Русия изпрати военни самолети във Венецуела"}
{"url": "https://offnews.bg/112/katastrofa-s-3-bebeta-v-pomorie-ednoto-e-pod-nabliudenie-v-bolnitca-700026.html", "text": "Катастрофа между два автомобила в Поморие прати в болница бебе на 20 дни.На 24 март по обед на улица Княз Борис Първи в морското градче \"Рано Канго\" се движи с несъобразена скорост и блъска отзад намаляващ скоростта \"Мерцедес\". От удара мерцедесът отскача и удря пресичащата на пешеходна пътека 30-годишна жена, който бутала бебешка количка с момиченцето си на 1 година и 1 месец. От инцидента пешеходката и бебето ѝ не са получили сериозни наранявания. За наблюдение в УМБАЛ – Бургас обаче е настанена дъщерята на водачката на „Мерцедеса” - момиченце на 20 дни, което било в колата с баба си и тригодишното си братче.", "date": "2019.03.25", "title": "Катастрофа с 3 бебета в Поморие, едното е под наблюдение в болница"}
{"url": "https://offnews.bg/obshtestvo/razsledvashta-politcajka-e-arestuvana-pri-spetcaktciata-v-blagoevgrad-700032.html", "text": "Разследваща полицайка от Областната дирекция на МВР в Благоевград е арестувана при спецакцията в града днес, съобщи БНТ. По първоначална информация полицайката е задържана на работното ѝ място за възпрепятстване на наказателно производство срещу криминално проявено лице, което в момента е в затвора.Вътрешният министър Младен Маринов посочи, че в случая се касае за разследваща полицайка, за която се смята, че нерегламентирано е изнасяла информация, свързана с трето лице. Разследването по случая се води от близо 4 месеца.Криминалистите претърсиха и дома на бащата на дознателката, който е началник на отдел „Охранителна полиция\" в Областната дирекция. ", "date": "2019.03.25", "title": "Разследваща полицайка е арестувана при спецакцията в Благоевград"}
{"url": "https://offnews.bg/112/shofior-blasna-12-godishno-dete-na-peshehodna-pateka-v-sofia-700033.html", "text": "Шофьор блъсна 12-годишно дете на пешеходна пътека в София.Инцидентът е станал на бул. „Александър Малинов” малко след 16 часа.На мястото са пристигнали екипи на полицията и Спешна помощ. По първоначална информацията детето е в тежко състояние. То има комбинирана травма и е настанено в противошокова зала в „Пирогов”, съобщи bTV.", "date": "2019.03.25", "title": "Шофьор блъсна 12-годишно дете на пешеходна пътека в София"}
{"url": "https://offnews.bg/tenis/shoumenat-kirios-servis-otdolu-vole-bez-da-gleda-i-skandal-s-fen-vi-700011.html", "text": "Ник Кириос отново прикова вниманието към себе си при категоричната си победа с 6:3, 6:1 над сърбина Душан Лайович в третия кръг на турнира от сериите Мастърс 1000 в Маями.Австралиецът изпълни успешен сервис отдолу, реализира воле без да гледа, както и изпълни отличен удар през крака.Той дори допусна един пробив в първата част и отрази 7 брейкбола. За сметка на това Кириьос печелеше 6 от всеки 7 втори сервиса на Лайович. Като за капак на всичко Ник успя да влезе в словесни пререкания с човек от публиката.В средата на първия сет въпросният привърженик подвикна на австралиеца, че има нужда от нова прическа. \"Имаш безплатен билет ли? Защо си дошъл да ме гледаш в неделя вечер? Нямаш ли какво друго да правиш в неделя вечер? Безплатен билет ли имаш?\", подметна Кириос. Останала част от публиката се ентусиазира, а съдията на стола се опита да сложи ред.В крайна сметка привърженикът бе изведен от трибуните, а след срещата австралиецът закачливо потвърди, че действително има нужда от нова прическа.", "date": "2019.03.25", "title": "Шоуменът Кириос: Сервис отдолу, воле без да гледа и скандал с фен (видео)"}
{"url": "https://offnews.bg/zdrave/dva-dni-bezplatni-pregledi-za-atopichen-dermatit-vav-vma-700021.html", "text": "Безплатни консултации на пациенти с атопичен дерматит ще проведат дерматолозите от ВМА.Специалистите ще преглеждат на 28 и 29 март /четвъртък и петък/, от 9.00 до 13.00 часа, в кабинет № 220, намиращ се на втория етаж в Поликлиниката на ВМА.Прегледите ще се извършват след предварително записване на тел. 02/92 25 002 и 02/92 26 181, между 8.00 и 14.00 часа. Не се изисква направление от личния лекар.Атопичният дерматит засяга между 2 и 20% от хората в развитите страни. Силен сърбеж, суха и възпалена кожа, мехури и ранички – това са типичните симптоми на заболяването, обяснява д-р Весел Кантарджиев, ръководител на Отделението по кожни и венерически болести във ВМА.В 80 на сто от случаите диагнозата се изявява в ранна детска възраст. Най-често първият пристъп е преди навършването на 2 години.Качествена хидратация на кожата, добра хигиена и фототерапия облекчават неприятното състояние, а при най-тежките случаи се прибягва и до медикаментозно лечение, допълва дерматологът.", "date": "2019.03.25", "title": "Два дни безплатни прегледи за атопичен дерматит във ВМА"}
{"url": "https://offnews.bg/sviat/samolet-za-diuseldorf-katcna-po-pogreshka-v-edinburg-700025.html", "text": "Самолет на „Бритиш Еъруейз”, който трябвало да лети до Дюселдорф, кацна по погрешка в Единбруг, съобщи Би Би Си.Полетът от Лондон до Дюселдорф бил изпълнен от германската компания WLD, която е изпълнявала полета на британския авиопревозвач.Пътниците разбрали за грешката едва след кацането, когато ги приветствали с добре дошли в Единбруг. Причината за случилото се е в грешка в летателния план.От \"Бритиш Еъруейс\" уточняват с германската авиокомпания как самолетът е получил грешен летателен план.Оттам се извиниха на пътниците и обявиха, че ще се свържат с всеки един от тях поотделно.Пилотът на самолета няма да бъде наказан, уточниха от компанията. Причината е, че той не е виновен за объркването - поел е курса към Шотландия, след като е получил такива указания от въздушния контрол.", "date": "2019.03.25", "title": "Самолет за Дюселдорф кацна по погрешка в Единбург"}
{"url": "https://offnews.bg/politika/desislava-ahladova-shte-zamesti-tcacheva-kato-vremenen-ministar-na-pra-700029.html", "text": "Настоящият заместник-министър на правосъдието Десислава Ахладова е назначена за и.д. министър на правосъдието, съобщи БТА, като се позовава на ведомството.Ахладова ще заема поста, докато Народното събрание не гласува оставката на Цецка Цачева. Цачева се разделя с поста заради имотния скандал с апартаментите на властта, в който попадна и нейното име.Десислава Ахладова е била административен ръководител на Административен съд - Перник, както и председател на Районен съд-Перник. Тя е завършила „Право“ в Югозападен университет „Неофит Рилски“ Благоевград.Като заместник-министър тя е отговаряла за 6 ресора, сред които са дирекция “Българско гражданство“ и Агенция по вписванията, където се случиха скандалите с продажбата на български паспорти и краха на Търговския регистър.1. Осъществява методическото ръководство и контрол върху дейността на Инспектората на министъра на правосъдието по Закона за съдебната власт;2. Осъществява методическото ръководство и контрол върху дейността на дирекция “Българско гражданство“;3. Осъществява методическото ръководство и контрол върху дейността на дирекция „Взаимодействие със съдебната власт“;4.Осъществява методическото ръководство и контрол върху дейността на Централния регистър на особените залози;5.Осъществява методическото ръководство и контрол върху дейността на Агенция по вписванията;6. Осъществява разработването, координирането и провеждането държавната политика в областта на правната помощ чрез Националното бюро за правна помощ.", "date": "2019.03.25", "title": "Десислава Ахладова ще замести Цачева като временен министър на правосъдието"}
{"url": "https://offnews.bg/temida/do-mesetc-sadat-se-proiznasia-po-deloto-na-kamenarov-700027.html", "text": "До месец съдът ще се произнесе по делото на генералния директор на БНТ Константин Каменаров.Той обжалва условната си присъда от 1 година и 3 месеца и 600 лева глоба за шофиране с 1,6 промила алкохол в кръвта. Ако присъдата бъде потвърдена от СГС, той може да загуби поста си като генерален директор на БНТ.Софийският градски съд днес приключи делото. Решението по него трябва да бъде обявено след месец. Каменаров присъства на заседанието. СГС обяви проверка във връзка с неявяването му на заседанието на 18 февруари. Тогава шефът на обществената телевизия представи болничен, издаден за периода 14 - 20 февруари. След това обаче стана ясно, че в деня на заседанието той е бил в Брюксел. Каменаров беше показан в репортаж на БНТ от белгийската столица, където е участвал в конференция за предизвикателствата пред аудиовизуалните медии във времето на дигитална революция в качеството си на шеф на националната телевизия.Проверката на болничния на Каменаров обаче не откри нарушения.", "date": "2019.03.25", "title": "До месец съдът се произнася по делото на Каменаров"}
{"url": "https://offnews.bg/tenis/grigor-prikliuchi-uchastieto-si-v-maiami-sled-zaguba-ot-77-ia-v-sveta-700040.html", "text": "Най-добрият ни тенисист Григор Димитров не успя да преодолее трети кръг на турнира от сериите Мастърс 1000 в Маями. Българинът отстъпи на 77-ият в световната ранглиста Джордан Томпсън със 7:5, 7:5 за 1 час и 49 минути на корта.Срещата започна повече от добре за Григор, . За съжаление пробивът бе върнат мигновено за 1:1. След това двамата тенисисти взимаха своите подавания до 5:5. Тогава Димитров получи два шанса за пробив, но не се възползва и Томпсън успя да вземе сервиса си. От своя страна Григор направи много слаб сервис гейм и след няколко спасени сетбола той бе пробит. Така Томпсън взе първия сет със 7:5.Българинът бе изправен до стената в края на втория сет, когато Джордан Томпсън получи три мачбола при сервис-гейм за българина.  и изпрати гейма в допълнителни разигравания, в които обаче Томпсън стигна до четвърти мачбол. Този път Димитров изпрати бекхенд в мрежата и загуби срещата.Гришо се завърна на корта след близо два месеца пауза, в която той лекуваше проблемното си дясно рамо. Преди два дни Димитров разби Фелисиано Лопес, но очевидно все още не е навлязъл в оптимална форма. Сега Григор се прибира към Европа, където ще се подготвя за сезона на клей.", "date": "2019.03.25", "title": "Григор приключи участието си в Маями след загуба от 77-ия в света"}
{"url": "https://offnews.bg/sviat/turski-voenni-samoleti-zasiakoha-helikoptera-na-tcipras-700035.html", "text": "Турски военни самолети са принудили хеликоптера, с който е пътувал гръцкия премиер Алексис Ципрас, да прави маневри, за да се избегне инцидент.Стигнало се е и до намеса на гръцки военни самолети.За инцидента съобщи гръцкият премиер Алексис Ципрас. Той обясни, че е пътувал към островите Агатониси, които са близо до турската граница.Те принудиха хеликоптера, в който бях, да се снижи и да прави маневри на малка височина, докато гръцки изтребители не прихванаха силите, нарушаващи нашето въздушно пространство, посочи Ципрас, цитиран от Ройтерс.Посланието, което искам да им изпратя, е, че подобни глупави действия нямат никакъв смисъл и че хабят гориво напразно. Винаги ще сме там, за да пазим нашата национална цялост, допълни той.Турция отрече да е имало опит за прихващане на гръцкия хеликоптер. Според източник от силите за сигурност турските изтребители са извършвали рутинни мисии.", "date": "2019.03.25", "title": "Турски военни самолети засякоха хеликоптера на Ципрас"}
{"url": "https://offnews.bg/politika/dva-glasa-ne-stignaha-za-otpadane-na-paketa-mobilnost-ep-shte-go-gl-700042.html", "text": "Само два гласа не стигнаха за отпадане на пакета \"Мобилност\". Той ще бъде гласуван в пленарна зала в сряда. Противниците на пакета „Мобилност”, сред които е и България, имаха голям шанс днес той да отпадне, защото в пленарната зала отсъстваха много от евродепутатите от Франция, която е големият защитник на пакета. Шнасовете за отпадане на текста в сряда са много по-малки. Трима български евродепутати са отсъствали от гласуването на дневния ред - Светослав Малинов, Николай Бареков и Неджми Али, съобщи БНТ. Българските евродепутати ще опитат да подложат на гласуване отлагането на целия пакет в сряда. Ако това не се случи, ще бъдат гласувани всички над 1600 поправки.Председателят на ЕП Антонио Таяни съобщи, цитиран от БТА, че най-рано утре следобед евродепутатите ще разполагат с превод на всички близо 2000 предложения за промени в изготвените от транспортната комисия текстове. Засега тези текстове не са публикувани дори на английски език.При гласуването на промените пленарната зала трябва да се произнесе текст по текст.Евродепутати коментираха, че се преследват единствено политически цели, щом досега в транспортната комисия не е било постигнато съгласие.Евродепутатът от ГЕРБ/ЕНП Андрей Новаков определи днешното решение като една от най-големите грешки и коментира, че гласуването в сряда ще бъде \"хвърляне на зарове\".По-рано днес повечето парламентарни групи не заявиха подкрепа за предложените законодателни промени. Бе изразено очакването обсъждането и гласуването на правилата да бъде отложено.", "date": "2019.03.25", "title": "Два гласа не стигнаха за отпадане на пакета \"Мобилност\", ЕП ще го гласува в сряда"}
{"url": "https://offnews.bg/sviat/sasht-priznaha-suvereniteta-na-izrael-varhu-golanskite-vazvishenia-700037.html", "text": "Президентът на САЩ Доналд Тръмп подписа указ, с който признава израелския суверенитет над Голанските възвишения.Тръмп подписа указа в началото на срещата му с израелския премиер Бенямин Нетаняху. Миналата седмица Тръмп заяви, че \"е време\" това да се случи, тъй като районът е от много важно значение за сигурността на Израел и стабилността в региона. Изявлението му предизвика негативна реакция от много държави. Израел отне стратегическото плато от Сирия по време на Шестдневната война през юни 1967 г. и го анексира през 1981 година. Израелският контрол над тази територия не е признат от международната общност.Смята се, че стъпката ще даде на Нетаняху тласък преди оспорваните израелски избори на 9 април, отбелязва Ройтерс, цитирана от БТА.Всяко бъдещо споразумение за мир в Близкия изток трябва да гарантира правото на Израел на самоотбрана, заяви Тръмп в началото на церемонията по подписването, предавана на живо от американските новинарски телевизионни канали, малко след като Израел нанесе въздушни удари в Газа в отговор на палестинска ракетна атака.\"САЩ признават абсюлютното право на Израел на самозащита. Подлите атаки от тази сутрин отразяват сериозните заплахи в сферата на сигурността, с които Израел се сблъсква всеки ден\", заяви Тръмп.Съюзът между Израел и САЩ никога не е бил по-здрав, подчерта той.", "date": "2019.03.25", "title": "САЩ признаха суверенитета на Израел върху Голанските възвишения"}
{"url": "https://offnews.bg/ikonomika/energien-zam-ministar-e-rekordior-po-evtinia-ot-arteks-pazaruval-po-700014.html", "text": "Още фигури от висшия ешелон на ГЕРБ излизат от справки в Имотния регистър като клиенти на “Артекс”, придобили апартаменти по непазарно ниски цени, съобщи Биволъ.Медията е обработила партидите на всички фирми свързани с Пламен и Весела Мирянови – около 3000 записа за сделки с имоти.Така от Апартаментгейт изплуват и имената на зам.-министъра на енергетиката Красимир Първанов, на бившия шеф на Комисията по съобщенията Веселин Божков и Гергана Мутафова от ВСС, предложена от ГЕРБ.Красимир Първанов засега държи рекорд по евтиния. Той е придобил на 28.09.2018 апартамент от 149,56 кв.м. плюс два гаража – 18,9 кв.м. и 31,17 кв.м. за 240 312,47 лв. или само 616 евро на кв. м. Имотите са в нова сграда на ул. “Тинтява”, където е единият от апартаментите, закупени от Вежди Рашидов.Първанов е редовен клиент на Артекс. Още през 2009 той си е купил от фирмата апартамент в Дианабад от 150 кв. м плюс гараж 16,9 кв.м. за 222 964 лв. или 684 евро на кв.м.Биволъ припомня, че още през 2017 г. има данни, че бившият шеф на НЕК Красимир Първанов носи отговорност за загубата на арбитражното дело, вследствие на което България беше осъдена да плати на руснаците 1,2 милиарда лева за фантомната АЕЦ “Белене”.Бившият шеф на КРС пазарува по 682 евро на кв.м.Малко преди Красимир Първанов, на 20.09.2018, с апартамент в същата сграда се е сдобил бившият шеф на КРС Веселин Божков. Неговият апартамент и гараж излизат по 682 евро на кв.м. Божков беше дългогодишен шеф на Комисията за регулиране на съобщенията като успя да смени 8 правителства на поста от 2007 до 2018 г.Управлението на КРС при Божков беше белязано от скандали като изгонването на стратегически инвеститори и връчването на мултиплексите на подставени компании на банкера Цветан Василев, който по това време бе в много близки отношения с ДПС депутата и бизнесмен Делян Пеевски.Друго интересно име сред клиентите на Артекс е Гергана Мутафова, бивш районен прокурор на Пловдив и член на ВСС. Тя беше избрана от парламентарната квота като лично предложение на Цветан Цветанов през септември 2017 г.Мутафова е закупила на 08.06.2018 г. апартамент в същата сграда, където Цецка Цачева пазарува “на изкоп”. Но явно апартаментът на магистратката не е бил закупен при същите условия, защото тя е платила по 1147 евро на кв. м. или почти двойно повече, отколкото е платила Цецка Цачева, уточнява Биволъ.", "date": "2019.03.25", "title": "Енергиен зам.-министър е рекордьор по евтиния от Артекс: пазарувал по 616 евро/кв. м на ул. Тинтява"}
{"url": "https://offnews.bg/bojni/kobrata-si-navleche-gneva-na-fenovete-sled-kato-tceluna-reporterka-v-699995.html", "text": "Кубрат Пулев пое сериозна доза критики в социалните мрежи, след като целуна репортерка по време на интервю.Кобрата очевидно бе погълнат от силни емоции след трудната, но сладка победа срещу Богдан Дину в неделя рано сутринта.Българинът нокаутира Богдан Дину в 7-ия рунд, а едно от първите интервюта, които той даде след мача в легендарната зала \"Хангара\" в Коста Меса, (Калифорния), бе пред репортерката на \"Вегас Спортс Дейли\" Джени Суши.Двамата проведоха кратко интервю, в края на което Кубрат я целуна по устата. Това, обаче, очевидно не остави добри впечатления сред феновете на бокса.\"Какво по дяволите е това интервю\", \"Той има същата приятелка от вече 10 години, явно нещо не е наред, щом се опитва да целува други жени\", \"Надявам се, че това видео ще послужи за доказателство в съда за сексуален тормоз\", са само част от коментарите в Туитър.Иначе за Джени Суши журналистическата работа е просто хоби. Във всичките си профили в социалните мрежи тя се представя като готвач на суши с псевдонима \"Кралицата на голото суши\".", "date": "2019.03.25", "title": "Кобрата си навлече гнева на феновете, след като целуна репортерка (видео)"}
{"url": "https://offnews.bg/obshtestvo/balgarite-v-top-10-na-naj-golemite-natcionalisti-v-sveta-zaedno-s-ara-699996.html", "text": "Крайъгълният камък на предишната предизборна кампания на президента Тръмп беше лозунгът „Да направим Америка велика отново“. Последното глобално проучване на „Галъп интернешънъл“ показва, че гражданите по света решително предпочитат националните интереси (70%) пред международното сътрудничество и глобализацията (21%).Допитването е проведено сред 45 935 пълнолетни граждани на 57 страни.То показва, че светът не вижда санкциите като ефективен инструмент за постигане на промени в политиката.Африка (87% отговарящи, че националните интереси са за предпочитане пред международното сътрудничество), Близкият изток (78%) и Латинска Америка (75%) в най-голяма степен подкрепят националните приоритети, като етиопците (92%) са най-големи привърженици на национализма. На другия край на скалата е само Япония, където мнозинството предпочита интернационализма (42%) пред национализма (30%), показват данните от изследването.В ЕС двама от трима гласоподаватели обръщат гръб на глобализацията и подкрепата за нея е по-висока от 30% само във Финландия и Германия.Темата със санкциите като международен инструмент става отново актуална със скорошното задържане на директора на Huawei и санкциите, наложени от САЩ върху Иран, посочват от \"Галъп интернешънъл\". Почти всеки втори (47%) смята, че санкциите не предизвикват промяна, а един от всеки трима души (33%) твърди, че санкциите успяват. Мненията обаче се различават в отделните страни - в Саудитска Арабия (65%), Индия (59%) и Бразилия (55%) хората са по-благосклонни към механизма на санкциите.Европейските граждани са най-критични в тази посока. 52% от тях твърдят, че санкциите са неефективни и не предизвикват промяна, а Австрия, Франция и Германия са водещи в това отношение - около две трети от избирателите в тези страни не са убедени, че санкционирането на страни като Китай и Русия носи положителни резултати.А как е у нас?Мнозинство от 81% от пълнолетните български граждани смятат, че националните интереси на страната са на първо място. Едва 9% от интервюираните смятат, че глобализацията е по-важна. Останалите нямат мнение.Данните от България сочат, че страната влиза в рамките на световните тенденции. България е в първите десет по националистически настроения. Пред нас са Етиопия, Албания, Саудитска Арабия, Сърбия, Нигерия, Индонезия, Република Корея и Еквадор.На въпрос за ефекти от санкциите срещу страни като Китай и Русия, 44% смятат, че са неефективни, а една четвърт са на мнение, че имат ефект. 34% не могат да преценят, което показват немалък дял на неразбиране на темата. България е сред страните с ниски дялове на доверие към санкциите. След нас се нареждат обаче страни като Швейцария, Германия, Франция и Австрия, които в по-голямата си част смятат санкциите за неефективни.", "date": "2019.03.25", "title": "Българите в топ 10 на най-големите националисти в света, заедно с араби, албанци и етиопци"}
{"url": "https://offnews.bg/obshtestvo/velopohod-zaedno-v-podkrepa-na-horata-s-hemofilia-21-april-v-sofia-699998.html", "text": "На 21 април 2019 г.,  за 4-та поредна година организира Велопоход „Заедно“ в подкрепа на хората с хемофилия. Социално-спортния велопоход стартира точно в 11:00 ч. едновременно в , , ,  и . Тази година националната информационна кампанията ще премине под надслов „Движението е промяна!“Асоциацията ежегодно отбелязва Световния ден на Хемофилията на 17 април с различни публични събития и проекти, които целят да дадат гласност на инициативите за осигуряване на необходимото лечение и подобряване на социалните условия на живот за хората с вродени нарушения на кръвосъсирването.Част от социалните цели, за които Асоциацията работи в дългосрочен план, е подобряването на условията за достъп до детски градини и учебни заведения за децата с хемофилия, както и преодоляване на психологическата бариера за тях и родителите им. Паралелно с това тече активен работен диалог с отговорните институции за осигуряване на профилактично лечение за пациентите над 18-годишна възраст, както и за обезпечаване с нужното количество лекарство за плановите кръвни операции.С тазгодишното послание „Движението е промяна“ Асоциацията призовава всеки един от нас да бъде двигател на позитивната промяна. Нашата мисия е да продължаваме да се движим ЗАЕДНО, надграждайки с нови сили и знания постигнатото до тук. Да споделяме информация и знание, да мотивираме публичния сектор и здравните институции да бъдат партньори в създаването на по-благоприятна среда с достъп до необходимите лекарства и съвременни методи за лечение на пациентите с хемофилия.През последните 3 години над 100 организации от неправителствения, публичния и частния сектор се включиха в кампанията и над 1500 души се движеха ЗАЕДНО с колело по време на велопохода, за да покажат съпричастност и отговорност към хората с хемофилия и другите редки наследствени нарушения на кръвосъсирването.През 2019 очакваме още повече съмишленици и посланици на доброто, с които да продължим започнатата промяна, като привлечем вниманието на широката общественост и на отговорните институции. Стремим се да повишим информираността на обществото, достигайки и до недиагностицирани хора с наследствени нарушения на кръвосъсирването. ", "date": "2019.03.25", "title": "Велопоход 'Заедно' в подкрепа на хората с хемофилия - 21 април в София, Пловдив, Варна, Бургас и Стара Загора"}
{"url": "https://offnews.bg/sviat/siria-rusia-i-oon-osadiha-reshenieto-na-tramp-da-priznae-izraelskia-s-700043.html", "text": "Редица държави коментираха решението на американския президент Доналд Тръмп да признае суверенитета на Израел върху Голанските възвишения. Сирия окачестви решението като \"безсрамно нападение\" срещу своя суверенитет и териториална цялост., предаде Ройтерс, цитирана от БТА.\"Освобождаването на Голан с всички достъпни средства и връщането му в сирийското отечество е неотменимо право\", заяви външното министерство в Дамаск. \"Това решение [. . .] прави САЩ главният враг на арабите\", се казва още в изявлението, разпространено от сирийската агенция САНА.Говорителката на руското външно министерство заяви, че признаването от Вашингтон на израелския суверенитет върху Голанските възвишения може да влоши положението в Близкия изток.\"За съжаление, това може да доведе до нова спирала на напрежение в региона на Близкия изток\", каза по руското национално радио говорителката Мария Захарова, цитирана от ТАСС.По думите ѝ решението на САЩ е \"извън правното пространство\" и \"пренебрегва всички международни разпоредби и резолюциите на Съвета за сигурност\" на ООН.За генералния секретар Антониу Гутериш \"е напълно ясно, че статутът на Голан не е променен\", каза говорителят на ООН Стефан Дюжарик. Той уточни, че \"политиката на ООН за Голан е отражение на значими резолюции на Съвета за сигурност и тази политика не е променена\".Израел превзема стратегическите Голански възвишения през 1967 г. в хода на т.нар. Шестдневна война. През 1981 г. Съветът за сигурност към ООН одобрява единодушно резолюция, според която решението на Израел \"да прилага своите закони, юрисдикция и администрация в окупираните сирийски Голански възвишения е недействително и невалидно и няма международен правен резултат\". В документа се настоява Израел да отмени решението си, припомниха агенциите.", "date": "2019.03.25", "title": "Сирия, Русия и ООН осъдиха решението на Тръмп да признае израелския суверенитет върху Голанските възвишения"}
{"url": "https://offnews.bg/kultura/elektronni-mechti-na-miroslava-katcarova-s-premiera-prez-april-700001.html", "text": "След Singin’n’Swingin’, CINEMA, Blue Moon: Songs of Billie Holiday, Desafinado LIVE, The New Standards и April in Paris, Мира Кацарова създава своята седма бутикова концертна програма, наречена Electronic Dreams.Традиционно, през април е началото на лимитираната поредица от концерти, които всяка година са посветени на определена тема - 17 април 2019 | 20:00 ч. | ; 18 април 2019 | 21:00 ч. |  (Пловдив).Този път тя и триото на Мирослав Турийски създават програма, фокусирана върху хибридната изказност и взаимодействието между акустични инструменти и електронни изразни средства. Това съчетание е своеобразна тенденция в съвременната музика, производна на джаза. Мирослава Кацарова създава музикален наратив от нови и реаранжирани пиеси със специално внимание върху паузите, простора между тоновете, електронните и акустични детайли.Сред новия ѝ репертоар са двете авторски композиции на Мирослав Турийски по нейни текстове – „Пробуждане“ и „Теменужена“. Програмата на концертите включва изпълнения от предишни албуми на Мирослава Кацарова, като „Иронично“ (по неин текст и музика), „Парфюми“ (по музика на Веселин Веселинов-Еко и неин текст), „Музика, мартини и дим“ (Нашата Бел Епок), „Бяло в бяло“ (отново по неин текст и музика на Румен Тосков-Рупето) и др.От песенната традиция на XX в. Мира Кацарова избира песни на Бийтълс, Ленард Коен и Луис Бонфа. Сред акцентите в програмата е пиеса на един от най-успешните и значими европейски джаз музиканти на миналия век – шведският композитор и пианист Есбьорн Свенсон.Темите са претворени в разпознаваемата стилистика на съвместната работа между Мирослава Кацарова и Мирослав Турийски. За смесването на електронно и акустично звучене ключово значение има и работата на още двама музиканти: Александър Леков (басет и бас китара) и Младен Димитров (барабани и програминг).Визуалната среда на концертите ще бъде произведение на изкуството сама по себе си – образен разказ, вдъхновен, посветен и специално създаден за тази концертна програма. Негов автор е фотографът Павел Червенков.", "date": "2019.03.25", "title": "'Електронни мечти' на Мирослава Кацарова с премиера през април"}
{"url": "https://offnews.bg/politika/dvizhenie-vazhod-sabira-10-desni-formatcii-za-evrovota-699999.html", "text": "10 организации от Движение „Възход\", в което са партиите с някогашни лидери Стефан Софиянски и Евгени Бакърджиев, започват обединение вдясно. Те се готвят да се явят заедно на евроизборите на 26 май. Новото дясно обединение включва на този етап 6 политически партии и подкрепата на 4 неправителствени организации. Целта на широкия демократичен алианс е достойнството на България, справедливостта и развитието да получат шанс в политическата надпревара. „Членовете ни са десни и дясноцентристки организации. Част от тях са сред основателите на някогашния голям Съюз на демократичните сили, онзи, който донесе фундаментална промяна за България - промяната към демокрация. Днес именно тя е заплашена в страната ни и това е сериозната тема, която ни събра“, каза Валентина Василева – председател на Единна народна партия. По думите й и четирите фундамента на демократичната държава са в руини. Икономиката е завладяна от олигархия и монополи, съдебната система е неефективна и зависима, свободата на словото е заменена със слугинаж към интересите на собствениците, а не на обществото, изборите отдавна не са свободни и честни. „Ние отказваме да повярваме, че съдбата ни е в ръцете единствено на хора, като Борисов, Нинова и Доган. Вярваме, че у нас има много талантливи, съвестни и смели хора, които настояват да живеят по-добре и по-честно, а не в страх, бедност и унижение“, подчерта Валентина Василева.Коалицията е създадена не за да робува на старите дрязги и амбиции на бивши лидери, а да даде хоризонт за бъдещето на модерна България, каза Стефан Иванов - председател на Движение демократично действие. „Нашата ръка остава протегната към други демократични формации – например Движение България на гражданите и Демократична България, но при две условия. Първото е пълно равноправие на политическите партньори. Очаква ни много работа и не смятаме, че е разумно да продължи доминацията на политическия егоизъм“, подчерта Стефан Иванов. Второто условие е създаването на дългосрочна политическа алтернатива на цялото статукво, а не кандидатиране за младши коалиционен партньор на сега управляващите.„Пред вас не стоят политически търгаши, които смятат да рекетират преговорния процес с бракове по сметка с управляващите от ГЕРБ. Това е въпрос на принципи“, подчерта Радослав Кацаров – председател на Съюз на свободните демократи. Първите избори, на които партиите от Движение „Възход“ ще се явят заедно, са тези за Европейски парламент. „Нямаме илюзии, но имаме решимост да покажем на хората възможност за създаване на широк демократичен алианс, който иска достойнството на България, справедливостта и развитието ни да получат шанс в политическата надпревара“, посочват още от Движение „Възход“.", "date": "2019.03.25", "title": "Движение Възход събира 10 десни формации за евровота"}
{"url": "https://offnews.bg/futbol/balakov-besnee-sreshtu-sluhovete-che-shte-smeni-hubchev-v-natcionalni-700002.html", "text": "Треньорът на Етър Велико Търново Красимир Балъков реагира бързо и опроверга информациите, че ще смени Петър Хубчев като селекционер на националния отбор на България.По-рано днес беше обявено, че е възможно бившият защитник да поеме Левски и легендата на Щутгарт ще бъде назначен начело на \"лъвовете\", които тази вечер гостуват на Косово в европейска квалификация.Балъков използва социалните мрежи, за да коментира темата. Ето какво написа той:\"БЪЛГАРСКИЯТ МАНТАЛИТЕТ ЗАБИ НОЖ В ГЪРБА НА БЪЛГАРСКИЯ ФУТБОЛВъв връзка с публикации в средствата за масова информация, от днес - 25 март, засягащи името ми, съм длъжен да отговоря:Първо: Никой от БФС не е водил разговори с мен за каквито и да е промени или назначения.Второ: Днес националният отбор има много важен мач в Косово и такива фалшиви новини, могат да доведат до сериозно напрежение и нагнетяване на обстановката. А точно сега на футболистите е необходимо спокойствие и концентрация.Трето: В момента се подготвям за последната фаза на шампионата и предстоящия двубой за Купата на България с моя клубен отбор Етър и по никакъв начин не желая моите футболисти да отвличат вниманието си от поставените цели в първенството и турнира за Купата, които преследваме.Четвърто, но не по важност: Аз не служа и не защитавам ничии интереси. Имам договор, следвам стриктно своята програма и подобни спекулации не могат да ме отклонят от задачите и работата ми в Етър.И за финал: Желая успех на националите и Петър Хубчев тази вечер!\".", "date": "2019.03.25", "title": "Балъков беснее срещу слуховете, че ще смени Хубчев в националния"}
{"url": "https://offnews.bg/tehnologii/izkustven-intelekt-v-novata-versia-na-tableau-pozvoliava-da-si-govorim-700019.html", "text": "Системата за бизнес анализи Tableau вече може да разбира естествен език и позволява на потребителите да си говорят директно с нея. Това съобщават от българската компания за бизнес софтуер , която предлага Tableau у нас. Новата функционалност е възможна благодарение на мощния изкуствен интелект и алгоритми за машинно самообучение, внедрен в новата версия 2019.1 на системата.Най-интересната функция в нея е Ask Data, която позволява буквално да разговаряме с данните, задавайки различни въпроси и пояснения. Чрез нея системата не само „разбира“ какво й говорим, а и може да разпознава абстрактни понятия на база на контекста на предходните въпроси. Ask Data е част от Tableau Server и Tableau Online. Иновативната функция на практика позволява да задаваме въпроси в момента, в който възникнат и да получим отговори под формата на интерактивни визуализации. Не на последно място тя улеснява работата със системата за потребители, които не познават в детайли нейните функционалности и интерфейс. По този начин Ask Data се явява важна стъпка към дългосрочната цел на екипа на Tableau да направи бизнес анализите достъпни на практика за всички.Сред останалите по-значими нововъведения във версия 2019.1 на Tableau е приложението Tableau Prep Conductor, което ускорява и автоматизира опресняването на изчистените и подготвени за анализ данни, позволявайки на потребителите винаги да работят с най-актуалната информация. Освен това новата версия позволява и експорт на графики с висока резолюция директно към PowerPoint и поддържа директна връзка, която дава възможност за създаване на изчерпателни анализи на данните, генерирани в Google Ads.Tableau е сред най-бързо развиващите се компании на пазара на решения за бизнес анализи, като в края на 2018 г. приходите й надхвърлиха психологическата граница от 1 милиард долара, а решенията й се използват от над 86 000 организации в цял свят. Компанията за седма поредна година е лидер при системите за бизнес анализи (BI – Business Intelligence) в класацията Gartner Magic Quadrant. Тя продължава непрестанно да влага усилия в развитието и разширяването на своя продукт, допълвайки го с изкуствен интелект, машинно самообучение и функции за автоматизация, които подпомагат потребителите в процеса на свързване, интерпретация и анализ на данните.", "date": "2019.03.25", "title": "Изкуствен интелект в новата версия на Tableau позволява да си говорим директно с аналитичния софтуер"}
{"url": "https://offnews.bg/medii/koritarov-kam-gost-v-predavaneto-si-van-neshtastnik-komunist-vide-700012.html", "text": "\"Вън оттука, бе! Какво ми се хилите! Хили ми се! Нещастник!\" С тези думи журналистът Георги Коритаров се опита да изгони днес от предаването си в ТВ Европа госта Иван Генов. Коритаров беше поканил Генов в качеството му на бивш посланик на България в Казахстан.Иван Генов - в миналото си депутат и член на БСП, както и основател на крайнолявата партия \"Българската левица\" - действително има твърде екзотични политически тези, но Коритаров е последният, който може да бъде заподозрян, че не знае това. Още повече - Генов не е пристигнал самоинициативно в студиото, а е поканен от водещия на \"Свободна зона\".Поводът за днешния скандал между двамата беше критиката на левия политик, че уводният коментар на Коритаров е бил \"антисоциалистическа тирада\". \"Преди дни Симеон Сакскобургготски определи като промити мозъци всички онези, които не придават голямата стойност на Борис III като спасител на евреите, сякаш Борис III няма нищо общо с депортацията от Македония и от Тракия. И БСП мълчаха! Защо не реагира БСП? Какво е това?\" - отговори Коритаров.Това, което говори Симеон, е за негова сметка - отвърна Иван Генов.Защо БСП мълча? Защо БСП не защити българските антифашисти? - повтори няколко пъти въпросите си Коритаров - Не ви ли е срам, че вашата бивша партия не защити антифашизма?Мен ме е срам от такива водещи като Вас, г-н Коритаров - отговори Генов.Ами вдигате си багажа! И вън! Вън! - избухна водещият на \"Свободна зона\".След това Генов го нарече Георги Албертович.Не Георги Албертович, а \"Алберт\" е моят псевдоним - каза Коритаров. След няколко минути размяна на остри реплики той определи БСП като \"мръсна комунистическа партия, долна\".- Г-н Коритаров, Вие просто компрометирате ТВ Европа - упрекна го левият политик.- Ама махайте се оттука, бе! Компрометирам ТВ Европа! Комунист! Човекът, който искаше да остане договорът в сила със СССР...  - реагира водещият.", "date": "2019.03.25", "title": "Коритаров към гост в предаването си: Вън! Нещастник! Комунист! (видео)"}
{"url": "https://offnews.bg/razsledvane/razklateniat-zastrahovatelen-pazar-v-balgaria-e-pred-novi-izpitania-699956.html", "text": "Решение на съд във връзка с европейска директива отвори вратата за нов хаос, може би по-сериозен от скандала със застрахователното дружество \"Олимпик\", разкрива журналистическо разследване на Валя Ахчиева, публикувано на сайта .Пътно-транспортното произшествие се е случило през юни 2014 година близо до град Шумен. Водачът на лек автомобил Иванчо Х. е причинил пътен инцидент, който е довел до смъртта на Александър Д.Едва четири години по-късно – през 2018 г., сестрата на загиналия – Даниела Д., предявява иск срещу застрахователната компания, в която моторното превозно средство е имало валидна застраховка „Гражданска отговорност”. Сестрата на починалия в ПТП е претендирала за сумата от 50 000 лева, като част от иск в размер на 100 000 лева, за претърпени от нея неимуществени вреди.Делото се води в Окръжен съд – Шумен. И със свое Решение от 10.01.2019 година Съдът осъжда застрахователната компания да плати на сестрата на починалия в ПТП 20 000 лв.Въпреки че в българския Кодекс за застраховането, според направените наскоро законови промени, в Параграф 96 се предвижда за такъв казус обезщетение с горна граница от... 5000 лева.Съдът в Шумен мотивира по много странен начин своето решение да пренебрегне българския закон. Било налице противоречие между въпросния Параграф 96 и европейската Директива 2009/103/ЕО. Затова Съдът се позовавал на Директивата, а не на българския закон. И вместо обезщетение от 5000 лв., Съдът присъжда обезщетение от 20 000 лв.Това съдебно решение на един Окръжен съд в България предизвика негативна реакция на застрахователния пазар. Заговори се, че ако на втора инстанция – Апелативния съд във Варна, обезщетението бъде потвърдено, то тогава вече ще има такава съдебна практика. И тя мълниеносно ще върне в изходна позиция трудния диалог в България за справедливите обезщетения по задължителната застраховка „Гражданска отговорност на автомобилистите”.И застрахователният пазар отново ще се изправи пред риска за финансова нестабилност на дружествата, така както миналата година. Тогава лъснаха факти и проблеми, за които никога не беше съобщавала Комисията за финансов надзор (КФН).Фалиралата застрахователна компания „Олимпик” и едно Тълкувателно решение на Върховния касационен съд (ВКС) бяха основните събития, предизвикали диалога за промените в Кодекса за застраховането.Кипърското застрахователно дружество „Olympic insurance Co. Ltd”, което оперираше в България чрез свой клон, остана без лиценз през месец май миналата година. Лицензът му беше отнет от Министерството на финансите в Кипър заради недостатъчни капиталови възможности. Така автоматично бяха прекратени всички действащи застрахователни договори на „Олимпик”. И почти 250 000 автомобила в България се оказаха без задължителната застраховка „Гражданска отговорност”.Напрежението сред клиентите на „Олимпик” ескалира през месец август, когато те излязоха на нощни протести пред сградата на парламента. А КФН информира водачите с прекратени застраховки ГО, че те трябва веднага да сключат такава застраховка при друг лицензиран застраховател. Иначе подлежат на санкции. А прокуратурата разпореди проверка на дейността на Комисията за финансов надзор.В българското право е транспонирана европейската Директива 2009/103/ЕО. Основната цел на тази Директива е да осигури свободно движение в ЕС на превозните средства и на лицата, които се возят в тях, а също така да се гарантира, че пострадалите при произшествия, причинени от тези превозни средства, ще се ползват със сходно третиране.Според чл. 9 ал.1,б. “а” от Директива 2009/103/ЕО държавите членки трябва да изискват задължителна застраховка при превозните средства в случай на телесно увреждане при минимална застрахователна сума от 1 000 000 евро за пострадал или 5 000 000 евро за събитие, независимо от броя на пострадалите.И българският закон е спазил това задължение, като е предвидил тези лимити.Но през месец юни 2018-та година Върховният касационен съд (ВКС) излезе със свое Тълкувателно решение 1/2016 г.В него се казва, че при непозволени увреждания, каквито са автопроизшествията, лекарските грешки, трудовите злополуки и убийствата например, досега се е изплащало обезщетение на много тесен кръг от близки на жертвите.И това, според ВКС, не е справедливо. Затова трябвало да има по-широк кръг от близки хора, на които да се изплащат обезщетения.ВКС с това свое Тълкувателно решение разшири кръга, само когато се говори за болки и страдания от загубата на близък човек: братя, сестри, племенници. И ако те докажат пред Съда, че са били емоционално свързани с жертвите – тогава те ще получат пари.Всеки би се съгласил с това Тълкувателно решение на ВКС, защото сме хора.Но веднага обръщаме поглед към другите европейски страни.В Испания например, законът казва, че обезщетение ще получат близките, които страдат, ако те са в едно домакинство с жертвата.Във Франция обезщетение получават близките, които са емоционално свързани и са в едно домакинство.В Словакия Гражданската отговорност не покрива болки и страдания. Там няма такъв вид обезщетения. Плаща се за загуба на доход и издръжка на деца.А в България – плаща се обезщетение на по-широк кръг лица, ако са емоционално свързани. И дори да не са роднини!Само че, в България Съдът не изследва привързаността. Съдът приема, че широк кръг роднини са емоционално свързани.И в този смисъл, след това Тълкувателно решение на ВКС, само за 3 месеца, 828 наследници внесоха искове-претенции в съдилищата в България, общо за 91 милиона лева към всички застрахователни компании!Искове подадоха всякакви роднини. И дори един доведен внук на жертва също е поискал обезщетение.Това сериозно разклати застрахователния пазар и трябваше да се търси решение в диалог между държавата, в лицето на КФН, застрахователи, застраховани, адвокати и граждански сдружения на пострадали от ПТП.Стана ясно, че България е единствената държава без лимити на лицата, които имат право по Гражданска отговорност и без лимит на обезщетенията за болки и страдания.И тъй като застрахователите са най-големият платец, започна кампания за лимити.Беше изказана и още една истина. Това, че българинът със своите ниски доходи не може да си позволи Гражданска отговорност.В България е най-евтината Гражданска отговорност. Но като процент от доходите тази застраховка в размер от около 100 евро започва да тежи на българина.3 милиона и 50 хиляди полици по Гражданска отговорност има в България. И точно заради това Асоциацията на застрахователите в България предложи да има методика, по която да се определят обезщетенията.Такава методика (таблица) за изчисление на имуществени или неимуществени вреди при ПТП е позната в редица държави-членки на ЕС, например, Белгия, Италия, Испания, Кипър, Швеция. В други европейски държави обезщетението е с лимит. Например, в Естония, Латвия, Люксембург, Словения.А в България застрахованите са изправени пред две възможности: или да не купуват скъпа застраховка ГО, или да купуват евтина застраховка, която не осигурява обезщетения. Яркият пример за това е фалиралата компания „Олимпик”.Съвсем друга сюжетна линия е тази, че с всяка изминала година се увеличава плащането на наследници за болки и страдания.Така например, през 2017 година съдът е присъждал обезщетение от 120 000 лева на наследниците при смърт на техен близък. И сега новият разширен кръг от наследници иска същото обезщетение.Необяснима е съдебната практика защо всяка година обезщетенията се „качват” с по 10 000 лева?В другите европейски държави има устойчива съдебна практика или има методика, по която застрахователите плащат. И фактите сочат, че там 90 процента от общия лимит са за имуществени вреди и само 10 процента остават за болки и страдания.Това означа, че в Европа идеята е да се обезщетяват близките с измерими загуби – загуба на доходи, издръжка, такси за образование и т.н. И всичко това може да се изчисли реално – какво е загубило детето от смъртта на своя родител? И се плаща за това.Но кой може да изчисли колко струват сълзите?Никой.В османското право обезщетението за болки и страдания се нарича кръвнина. И в България е прието да се присъжда голямо обезщетение за кръвнина. А не се плащат материалните щети при загуба на близък. Това какво означава – че османското право е залегнало в съдебната практика в България ли?Това е българският самобитен начин за получаване на обезщетения.А медиите посочиха и схеми, при които милионите левове от обезщетенията, всъщност, не достигат до близките, които страдат. Някой друг ги прибира.Ето защо застрахователите поискаха създаването на Методика. Съобразно доходите и разходите в семейството на жертвата да се доказват факти. И с промените в Кодекса за застраховането, в член 493а пише, че трябва да има Методика. Защото, ако съдът в Добрич присъжда обезщетение 20 000 лв., а в София съдът присъжда 200 000 лв., то възниква въпросът:Нима болките и страданията по близък човек в София са 10 пъти по-скъпи от тези в Добрич? Разбира се, че не.На въпрос кога ще стане факт тази нова методика, новият председател на КФН Бойко Атанасов ми отговори, че до 7-ми юни т.г. трябва да бъде готов проектът за методика и въз основа на него, КФН трябва да изработи Наредба със срок 7-ми декември т.г.Но докато се напише Методиката и за да не фалират застрахователните компании, в Кодекса за застраховането, в Параграф 96, в Народното събрание беше приет нов текст:5000 лева обезщетение се плаща за широкия кръг роднини за болки и страдания при загуба на техен близък. И това е в духа на европейската съдебна практика.Само че Окръжният съд в Шумен реши друго. Реши, че сестрата на починалия в ПТП край Шумен преди 5 години ще получи не 5000 лева според въпросния Параграф 96 от Кодекса за застраховането, а ще получи 20 000 лева. И се позовава на европейската Директива 2009, на която бил противоречал нашият текст в закона за лимит.Само че в същата Директива няма коментар за това по колко пари се плаща на близък на жертва. В директивата не пише в рамките на лимита от 5 000 000 евро кое колко да е?И това означава, че Окръжният съд в Шумен не може да разграничи начина на остойностяване на деликатната отговорност на автомобилиста, от отговорността на застрахователя, по силата на задължителната Гражданска отговорност, да заплати стойността на дължимото обезщетение.Няма такова противоречие между европейската Директива и българския Кодекс за застраховането. Има пълно препокриване между националното право и зададената Директива 2009/103/ЕО.Сега предстои въпросното дело да се гледа на горна инстанция – Варненския апелативен съд. Въпросът е: Дали този прецедент ще се превърне в съдебна практика?И ще се изправят ли отново застрахователните компании пред риска да бъдат дестабилизирани отново, вероятно много по-сериозно?", "date": "2019.03.25", "title": "Разклатеният застрахователен пазар в България е пред нови изпитания"}
{"url": "https://offnews.bg/medii/otkradnat-zhivot-ina-foteva-se-opitva-da-spasi-novata-bolnitca-a-dok-700008.html", "text": "Кошмарни спомени и морални дилеми ще връхлетят лекарите от „Св. Анастасия“ в новите епизоди на „Откраднат живот: Любовта лекува“ от вторник до четвъртък в 20:00ч. по NOVA.Случка с пациент ще провокира шамар от страна на доктор Огнянова. Насилието от миналото ще се върне в съзнанието й, а ситуацията ще ескалира в сблъсък с доктор Табаков. Ина Фотева ще трябва да реши дали да направи най-големия компромис в живота си заради бъдещето на „Св. Анастасия“, след като получи ненадейна покана от надзорника на банката.Доктор Врабчев ще потърси доктор Стаменова, която ще премине през тежка абстиненция, в която най-важна ще се окаже именно подкрепата на анестезиолога. Професор Цонев ще направи специален жест за рождения ден на доктор Кръстева. Ситуацията ще провокира противоречиви емоции в отношенията й със сестра Жекова и Евгения.В новите епизоди Поли Грънчарова за първи път ще прекрачи прага на спешното отделение като анестезиолог. Професионалното й амплоа ще я сближи още повече с доцент Захариев, а двамата бързо ще се окажат партньори в операционната.", "date": "2019.03.25", "title": "Откраднат живот: Ина Фотева се опитва да спаси новата болница, а доктор Врабчев – живота на  доктор Стаменова"}
{"url": "https://offnews.bg/kultura/nashite-palkovodtci-gen-vladimir-stojchev-video-700009.html", "text": "Десетият епизод на документалната поредица „Нашите пълководци“ представя генерал Владимир Стойчев. През годините той успява да си славата на непокорен и „черна овца“. През 1915 г. Стойчев взема участие в третата си война, а още няма 25 години. Сраженията грабват интереса му още от малка детска възраст. Като дете той отказвал детски приказки за заспиване, а настоявал да му разказват истории за походи и сражения. Роден е през 1892 г. в семейство на офицер-кавалерист, което допълнително определя и любовта му към конете и мечтата за военна служба.Остава отрано без баща, 10-годишният Владимир е изпратен във Виена, където учи в прочутата императорска Терезианска академия. По-важното е, че неговият чичо, флигел-адютант на император Франц Йосиф, е известен като един от най-изкусните ездачи в света. Точно той въвежда младия българин в изкуството на конния спорт, който му се посвещава напълно и постоянно е на седлото.През 1910 г. Владимир се завръща в България, постъпва във Военното училище и като доброволец участва в Балканските войни. Той се сражава като кавалерист, а дори ранен остава в строя, за което е награден с орден за храброст. В кратките почивки между боевете издирва най-непокорните коне, за да обязди.След края на Първата световна война е инструктор по езда в Кавалерийската школа и създава не един и двама майстори на седлото. Между състезанията успява да стане военен аташе във Франция и Англия и началник на Кавалерийската школа в София. Като член на Военния съюз участва в държавния преврат на 19 май 1934 г., но скоро цар Борис ІІІ взема в свои ръце цялата власт, а Стойчев е уволнен от армията, многократно е арестуван и интерниран.Той участва в преврата на 9 септември 1944 г. и е произведен в чин генерал-майор. Стойчев е натоварен с командването на Първа армия, която води тежки боеве срещу германците при Стражин и Страцин. Отново с Първа българска армия стига до Унгария. Българските войници обаче са отдалечени на стотици километри от родината и техният командир трябва да поддържа моралните им сили.При Драва, всички го виждат как стои на първа линия, нахлупил по кавалерийски маниер накриво фуражката си, и отказва да се крие при вражески обстрел. Налага се командирът на ІІІ Украински фронт маршал Толбухин да издаде заповед, с която му се забранява да ходи по огневата линия. След 12 денонощия тежки боеве при Драва германската офанзива е отбита. Във финалното си настъпление Първа армия стига чак до град Клагенфурт, Австрия.Обявявавайки края на бойните действия, Стойчев е носен на ръце от войниците, които вдигат дори и колата му с цялата свита в нея. На тържественото посрещане в София, ген. Стойчев се обръща към Българския народ: „Връщам ти днес армията, която ми беше поверил. Връщам ти синовете – не само живите, които стоят пред тебе, а и онези, които дадоха живота си за честта на твоето име... Там, далеч от родината, оставихме техните кървави тела, но тук аз ти връщам техните безсмъртни имена.“Вижте цялата истроия за генерал Владимир Стойчев във видеото:", "date": "2019.03.25", "title": "Нашите пълководци: ген. Владимир Стойчев (видео)"}
{"url": "https://offnews.bg/kultura/deep-purple-s-kontcert-v-sofia-na-7-dekemvri-700010.html", "text": "Легендите Deep Purple се завръщат на 7 декември в България за концерт в столичната \"Арена Армеец\", съобщиха организаторите от \"София мюзик ентерпрайсис\".Преди две години рок величията стартираха турнето The Long Goodbye, с което приключват окончателно своята концертна дейност. Поради огромния интерес на милионите фенове по света, Deep Purple ще посетят отново, в рамките на турнето, някои държави, за щастие в това число и България. Рок идолите са силно впечатлени от многобройните си български почитатели и ще им подарят едно уникално шоу на 7 декември в \"Арена Армеец\"Deep Purple са една от най-емблематичните групи в музикалната история. Те стартират зашеметяващата си кариера през далечната 1968 година и постигат мултимилионни продажби на албуми като “In Rock” (1970), “Machine Head” (1972), “Made In Japan” (1973), “Perfect Strangers” (1984). Великата английска банда е удостоена с отличието Legend Award на Световните музикални награди през 2008, и е член на Rock and Roll Hall of Fame от 2016 година. Звездният състав, в който Deep Purple ще направят своята визита в България през декември, включва Иън Гилън, Роджър Глоувър, Иън Пейс, Стийв Морз и Дон Еъри.Билетите за концерта ще бъдат на цени от 60 до 120 лева и могат да бъдат закупени в мрежата на Ивентим, както и онлайн на . Продажбата ще започне на 29 март от 10:00 часа.", "date": "2019.03.25", "title": "Deep Purple с концерт в София на 7 декември"}
{"url": "https://offnews.bg/sviat/itv-tereza-mej-podava-ostavka-ako-parlamentat-odobri-sdelkata-za-bre-700016.html", "text": "Британският премиер Тереза Мей обеща да подаде оставка, ако Камарата на общините одобри сделката за условията по Брекзит, за която тя се договори с Брюксел, съобщава телевизионният канал ITV, като се позовава на свои източници.Това обещание Мей е дала по време на срещата с членове на кабинета и влиятелни консерватори-евроскептици в извънградската си резиденция. Според информацията на тв канала, в срещата са участвали бившият външен министър Борис Джонсън, бившият лидер на управляващата партия Иън Дънкан Смит, екс-министърът по въпросите на Брекзит Дейвид Дейвис и други политици.Първоначално Брекзит бе планиран за 29 март 2019 г., но после се реши датата да бъде отложена, за да не се допусне „твърд“ изход на Великобритания от ЕС. Лидерите на 27-те страни в ЕС решиха, че ако британският парламент одобри споразумението за условията по Брекзит, датата за излизането на страната от ЕС ще бъде отсрочена за 22 май. В случай на неодобрение за сделката, напускането ще се отложи до 12 април.Преди ден в. The Sunday Times съобщи, че членове на кабинета на Тереза Мей подготвят широко мащабен заговор за отстраняването й от власт, а 11 министри са потвърдили пред вестника, че искат оставката й. Заговорниците планирали да се обявят против Мей на заседанието на 25 март. Ако тя откаже да си отиде от поста, министрите смятат да заплашат с масова оставка. Шестима от тях предлагат мястото й да заеме началникът на кабинета Дейвид Лидингтън. Обсъждани били и министърът по въпросите на околната среда Майкъл Гоув, и външният министър Джереми Хънт.Тереза Мей призовава министрите да прегледат мистериозни документи преди спешното заседание на кабинета, тя се бори да остане на власт пред явната възможност за преврат след предупреждението за потенциални общи избори, пише в понеделник The Independent. Изданието припомня спешната среща на екс-министрите в резиденцията на Мей, която „се е вкопчила във властта“. Възможно е тя да проведе разговори с депутатите в Уестминстър, тъй като Камарата на общините се опитва да се бори с правителствения контрол върху процеса на Брекзит, се посочва още в публикацията.Цитиран е Роланд Руд, председател на кампанията за народния вот, според когото е възможно втори референдум да бъде един от вариантите, които депутатите биха могли да обмислят при гласуването тази седмица. „Въпросът за тези индикативни гласове е, че трябва да сме много внимателни, за да не свършим с цялата гама от недоставени опции. Една от най-големите поуки от последния референдум е, че ако обещаеш нещо, което е неосъществимо, ще се сблъскаш с неизбежна безизходица. Мисля, че трябва да предупредим за това. Това, от което наистина се нуждаем, е продължително удължаване. Трябва да имаме цел за продължително удължаване, но това е необходимо. Това е, което министър-председателят каза първоначално - че е един от вариантите й, и тогава тя направи забележителен обратен завой и го свали от масата. Сега трябва да го сложи отново. Тя трябва наистина да говори за страната, не само за партита“, коментира Руд.Правителството може да игнорира индикативните гласове за Брекзит, казва секретарят за международната търговия Лиъм Фокс, цитиран от The Guardian. Според него истинският избор е все още между сделката на Тереза Мей и изхода без сделка. Лиъм Фокс прогнозира, че правителството може да игнорира възгледите на Мей за индикативните гласове за Брекзит тази седмица, ако изборът на парламента противоречи на манифеста на консерваторите. Той отхвърля призивите Мей да бъде отстранена или да подаде оставка в замяна на оттеглянето на плана за Брекзит.Пред BBC Radio 4 той коментира плановете за отсрочването на изхода до месец май. „Мисля, че има много предположения в това. Това, което мисля, че е вярно е, че истинският дебат всъщност не е за споразумението за оттегляне. Истинският дебат е за нашите бъдещи отношения с Европейския съюз, след като сме напуснали“, казва Фокс.Междувременно от миналия четвъртък до понеделник следобед анти-Брекзит петицията, публикувана в сайта на правителството, събра подкрепа от 5, 5 милиона души.", "date": "2019.03.25", "title": "ITV: Тереза Мей подава оставка, ако парламентът одобри сделката за Брекзит"}
{"url": "https://offnews.bg/kultura/pochina-enigmatichniat-rok-idol-skot-uokar-700013.html", "text": "Енигматичният рок идол Скот Уокър почина на 76 години, съобщи Би Би Си. Известен с дълбокия си баритон, роденият през 1943г. в щата Охайо, Уокър започва кариерата си през 60-те години на миналия век като вокалист на групата The Walker Brothers. Три от соловите му албуми достигат топ 10 в Обединеното Кралство. В тях той експериментира с музиката, като разгръща сложни теми, свързани с любовта, секса и смъртта. Уокър работи и в жанрове като поп и рок. Смятаният за една от най-влиятелните фигури в музиката на XX век Скот Уокър се отказва от американския си паспорт през 1970 г., като приема британско гражданство. Мнозина изпълнители и групи се възхищават на музиката на Уокър, а някои от тях дори признават, че е повлиял доста и върху тяхната.Сред най-известните песни на Уокър са The Sun Ain’t Gonna Shine Anymore, Make it Easy on Yourself и No Regrets.", "date": "2019.03.25", "title": "Почина енигматичният рок идол Скот Уокър"}
{"url": "https://offnews.bg/zimni/rado-iankov-sezonat-imashe-polozhitelni-i-ne-chak-tolkova-dobri-momen-700005.html", "text": "Водещият ни сноубордист Радослав Янков определи сезона като дълъг и интересен с положителни и не чак толкова добри моменти.Българинът използва официалния си профил във Фейсбук, за да направи своето обобщение на завършилата за него кампания в сноуборда.\"\".В генералното подреждане на Големия кристален глобус Янков, който голяма част сезона кара с шина заради счупена кост на дясната ръка, завърши на 21-о място. В паралелният гигантски слалом българинът е 29-и. За малката Световна купа в паралелния слалом пък Янков зае 9-о място.", "date": "2019.03.25", "title": "Радо Янков: Сезонът имаше положителни и не чак толкова добри моменти"}
{"url": "https://offnews.bg/politika/radev-ne-sam-doshal-v-egipet-za-da-komentiram-apartamentite-na-tcvet-700018.html", "text": "Египет има ключова роля в региона в борбата срещу тероризма, организираната престъпност, радикалния ислям и нелегалната миграция. Затова сътрудничеството с Египет е важно за нашата национална и европейска сигурност.Това заяви пред в Кайро президентът Румен Радев, който пристигна на официално посещение в Арабска република Египет.„Египет е и най-големият наш търговско-икономически партньор за региона на Близкия изток и цяла Африка. Стокообменът вече надхвърли един милиард долара, но има още по-голям потенциал за развитие, затова с мен водя внушителна бизнес делегация във важни области от взаимен интерес“, посочи Румен Радев. Той допълни, че диалогът и взаимното доверие на високо политическо ниво са много важно условие този потенциал да се развива.Президентът добави, че се очакват редица споразумения между представителите на бизнеса от двете държави. „Тези дни са много важни, програмата е наситена, има и бизнес форум. Очаквам наистина добри сделки“, подчерта държавният глава.За подадените две оставки на представители на изпълнителната власт президентът Радев заяви, че не е дошъл в Египет, за да коментира апартаментите на Цветан Цветанов. „Моята позиция винаги е била принципна. Преди два месеца по време на моя годишен отчет много ясно заявих, че партиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки“, категоричен беше Радев. Той подчерта, че това се отнася за всички партии. ", "date": "2019.03.25", "title": "Радев: Не съм дошъл в Египет, за да коментирам апартаментите на Цветанов"}
{"url": "https://offnews.bg/politika/ivan-kostov-nato-triabva-da-blokira-vsichki-ruski-proekti-na-svoiata-699994.html", "text": "Причините за несигурността могат да се потърсят основно в българската политика, но и в значителна степен в политиката на НАТО, каза Иван Костов, премиер на България (1997-2001 г.) на конференцията \"Членството в НАТО - ключ към ЕС\", организирана от Атлантическия съвет в България (АСБ). Събитието отбелязва 70 години от основаването на НАТО и 15 години от присъединяването на България към Алианса.Бившият премиер посочи последиците за националната сигурност, които са най-очевидни в икономическите план.Според Костов българските власти са пасивни срещу руската хибридна агресия, дори се опитват да сервилничат пред Кремъл. По думите му това поведение показва, че България не е лоялен съюзник на НАТО.По думите на бившия премиер симпатизиращи на Кремъл псевдо-националистически партии са във властта в редица европейски държави и България е сред най-уязвимите. Той изтъкна като проблем руското доминиране в медиите у нас.Според бившият примиер хибридната заплаха налага зависимост на партийни и държавни институции като българската прокуратура, разследващи органи или органи за борба срещу корупцията.Във времена, когато Русия по всякакъв начин се опитва да дестабилизира ЕС и НАТО, добре е да си даваме сметка кой кой е, за какво се борим и заедно да продължаваме да отстояваме своята вяра, че патриотизмът не е в това да се развява чуждо знаме или да се отстоява чужд национален интерес чрез поредната офшорна схема, заяви в изказването си Росен Плевнелиев, президент на Република България (2012-2017). \"България сама е слаба, не може и няма шанс да реши наболелите проблеми\", обяви президентът. НАТО е най-силният и достоен съюз в света на демократични държави, отстояващ принципи. По думите му България трябва да бъде равна на другите европейци и да бъда член на Европейския съюз и НАТО. Относно плана за модернизация на българската армия политиците трябва да гледат не частично, а пълноценно на процеса.  Плевнелиев категорично заяви, че е крайно време да се спре с наливането на пари в бивши империи \"за тяхното остаряло военно оборудване\".Русия превръща Крим в база за агресия срещу Европа, подчерта Александър Йорданов, председател на 36-то Народно събрание и член на Управителния съвет на Атлантическия съвет на България. Изграждането на нови бази на НАТО в България е гаранция за европейската сигурност, от която страната ни е неделима част.Разширяването на Алианса е жизнено необходимо,  а \"в Европа се влиза през натовска врата\", каза Йорданов и добави, че руските енергийни проекти \"Турски поток\" и АЕЦ \"Белене\" са опасност за националната ни сигурност.Той апелира за \"превъоръжаване на българската армия, за придобиването на F-16 и за бързо освобождаване от съветската техника\". Великобритания също гледа реалистично на руската заплаха. \"НАТО трябва да работи за повишаване готовността си да противодейства на заплахите. Трябва да признаем важността на ангажимента за повишаване на разходите за отбрана\", каза в изказването си Н. Пр. Ема Хопкинс, посланик на Великобритания в България.Дори да напусне ЕС, Великобритания остава свързана и ще допринася за европейската отбрана, категорична е британският дипломат.Бойко Ноев, министър на отбраната (1994-95г.) и (1999-2001г.) и бивш посланик на България в НАТО, коментира, че правителството трябва да осъзнае, че България е НАТО и не трябва да имаме отношение като към външно тяло, налагащо ни ограничения.Ноев припомни също, че Алиансът не е даденост завинаги и реалните заплахи за неговото съществуване са налице.", "date": "2019.03.25", "title": "Иван Костов: НАТО трябва да блокира всички руски проекти на своята територия"}
{"url": "https://offnews.bg/obshtestvo/protestat-na-feldsherite-v-snimki-700000.html", "text": "Вой на свирки и вувузели, смесен с патриотични песни, звучащи от уредба, огласиха центъра на София ден по обяд.Още преди 12 ч. - уреченият начален час - на протест под прозорците на Министерството на здравеопазването се събраха няколко десетки фелдшери и под зоркия поглед на охраняващата ги полиция. Медицински сестри от цяла България, рехабилитатори и физиотерапевти също се включиха в протеста.Те поставиха искания, сред които: приемане на закон за съсловната организация на физиотерапевтите в България; увеличаване на основната заплата чрез определянето на долен праг от две минимални заплати; остойностяване на провежданите процедури по физиотерапия; регулиране на професията физиотерапия и приемане на единни държавни изисквания за нея; приемане на стандарт пи физиотерапия и право на частна практика.Собствена съсловна организация би позволила на фелдшерите и останалите медицински специалисти, които искат отделяне, да управляват собствен бюджет.По закон конгреса на съответната организация определя размера на членския внос. В случая с фелдшерите членският внос би се събирал от около 3000 души, колкото са те в България.Те настояват за собствена съсловна организация, убедени, че Асоциацията на професионалистите по здравни грижи, под чиято шапка са сега, не защитава добре правата им. Оттам не са съгласни с твърдението.Фелдшерите у нас са около 3000. Повечето работят в спешна помощ и от години искат законодателни промени с цел учредяването на собствена съсловна организация, като тези на лекарите и зъболекарите.От МЗ никой не излезе да поговори с хората или да прочете прилежно написаните на плакат искания. Дали те ще бъдат удовлетворени - въпросът засега остава отворен.", "date": "2019.03.25", "title": "Протестът на фелдшерите в снимки"}
{"url": "https://offnews.bg/politika/zheliazkov-za-paketa-mobilnost-besen-sam-razocharovasht-rezultat-700045.html", "text": "Транспортният министър изрази разочарованието си от гласуването на пакета \"Мобилност\" в Европейския парламент. Само два гласа не стигнаха за отпадането му и той ще бъде гласуван в пленарна зала в сряда.\"Резултатът е изключително разочароващ. Аз ще изляза от политическата коректност и ще кажа направо: Бесен съм от този резултат\", посочи Желязков.По-рано стана ясно, че трима български евродепутати не са присъствали на гласуването - Светослав Малинов, Николай Бареков и Неджми Али. По този повод Желязков заяви: „Можеше да решим дефинитивно да въпроса, затова съм бесен. Защото ние със 17 члена можеше да решим проблем на половин Европа. Виждате, че гласовете бяха 154 на 156. Два гласа не ни достигнаха. Какво означава това? - Означава, че Европа е разделена. Дори в Европейския парламент. Ние сме единни. Това, че един, двама трима – не коментирам причините, може да са сериозни, може да са имали проблем. Ще ги разберем допълнително. Но това, че можеше да го решим е причина да ни е яд. Ние в момента загубихме нашия мач в последната минута на продължението\". \"Ние не искаме най-добрия вариант за България, защото ние сме европейци. Ние искаме най-добрия вариант за Европа. Най-добрият вариант за Европа е да не се фрагментира пазарът. Да не се решават въпроси на конкурентоспособността със законодателни решения, да не бъдат протекционистки законите. Това искаме\", подчерта министърът.\"Два български гласа не достигнаха, но те можеха да решат законодателен пакет в Европа. Този пакет и в този вид не може да има бъдеще, защото той е против принципите на Европа. Той е против принципите на европейското право, абсолютно дискриминационен”, каза още той. ", "date": "2019.03.25", "title": "Желязков за пакета 'Мобилност': Бесен съм, разочароващ резултат"}
{"url": "https://offnews.bg/politika/liderkata-na-zhgerb-sotciopatno-e-da-gledash-dali-v-chinijkata-na-dru-700007.html", "text": "Социопатно е да навредиш на всички останали, за да можеш да задоволиш себе си. Перфидното, подготвено и високо организирано зловредие демонстрира социопатен ум, чиито характеристики са да доминира, да контролира и манипулира. Като по учебник е спретнато мероприятието. Така председателят на Жени ГЕРБ Ирена Соколова коментира в Добрич нечистите атаки срещу фигури от партията във връзка с имотни сделки.Тя участва в регионален форум, организиран от ЖГЕРБ в Добрич и Силистра. „Ние много добре знаем, че няма нищо грешно в това да си купиш жилище, да капарираш, да придобиеш апартамент. Но, това беше описано като голям грях. Кой не е направил стъпка, за да подобри живота си? И, това ли е целта – да не подобряваме живота си, да се примиряваме със сегашното, а да говорим за развитие. Това е долнопробно, невярно и фалшиво. Всеки, който си позволи да изопачи информация с цел да навреди някому получава своето възмездие. Ние не можем да раздаваме възмездие, но можем да знаем много добре кое е правилно и кое не е. Познавайки хората, с които работим вече 12 години, най-добре можем да оценим кое е редно и кое не, кое си струва да чуваме и на кое да не обръщаме внимание. Този мач с манипулипулиране и изопачаване на истински данни, представени като грях вече го играем за седми път и имаме своеобразен имунитет, даже”, заяви лидерът на женската организация на партията.По думите на Ирена Соколова, така действат ощетените психически хора, нарцисистите и социопатите. „Но, когато това е продукция на една структура, на колективно тяло, толкова по-зле, защото се демонстрира откровено организирано мероприятие. Говори за тежките фрагментационни и изключително дезинтеграционни процеси вътре в него”, категорична бе Соколова, която е магистър по социална психология. „Жалко, че губим време от развитието си и създаваме среда, в която да виреят зловредни и болестотворни организми. Вместо да изграждаме здравословна среда на взаимоотношения, говорейки за цивилизационен процес, ние се връщаме на нивото на примитивизма. Там, където се говори по теми от сорта дали случайно на другия в чинийката няма малко повече, за да му го откраднем. Нелепо, пошло и изключително долнопробно е”, заяви тя.Това, което знаят структурите на ГЕРБ, започнали от един и събирали човек до човека, е, че само работата в единство и непрекъснатият контакт помежду ни, дава стъпка напред. И, само работата в името на съзидателното, изгражда, подчерта председателят на Жени ГЕРБ.С пожелание за добър житейски път и за стойностна политическа кариера Ирена Соколова връчи членските карти на младежи от Каварна, новоприети в семейството на ПП ГЕРБ.", "date": "2019.03.25", "title": "Лидерката на ЖГЕРБ: Социопатно е да гледаш дали в чинийката на другия няма повече, за да му го откраднеш"}
{"url": "https://offnews.bg/ikonomika/dechebal-tudor-e-noviat-izpalnitelen-direktor-na-omv-balgaria-700003.html", "text": "От 21 март 2019 г. Дечебал Тудор поема поста изпълнителен директор на ОМV България и застава начело на направление „Верига бензиностанции“, съобщиха от компанията.Той работи в OMV от 2003 г.Преди поста на изпълнителен директор на OMV България, Дечебал Тудор е ръководител на веригата бензиностанции OMV в Румъния.През годините той е работил усилено за развитието на компанията на различни управленски позиции – от мениджър „Автомивки“ за региона, през изпълнителен директор и директор „Верига бензиностанции“ в Хърватия и Сърбия, до международен мениджър „Автомивки и продукти за автомобила“ в централата на компанията в Австрия. Оперативната работа на Дечебал Тудор с OMV България започва още когато той е мениджър „Автомивки“ за региона през 2003 г.:", "date": "2019.03.25", "title": "Дечебал Тудор е новият изпълнителен директор на OMV България"}
{"url": "https://offnews.bg/ikonomika/billa-s-nov-izpalnitelen-direktor-700004.html", "text": "Норберт Мисбрандт е новият Изпълнителен директор на BILLA България, съобщават от компанията.Мисбрандт започва кариерата си в BILLA ЦИЕ през септември 2011 г., след като е заемал позицията на Изпълнителен директор в Lidl Румъния. Той преминава през позиции като Главен оперативен директор в BILLA Румъния и BILLA Хърватия. През 2014 г. заема длъжността Изпълнителен директор в BILLA Хърватия. През април 2017 г. се мести в Прага и оттогава е Главен оперативен директор в BILLA Чехия.От 1 април 2019 г. г-н Мисбрандт поема ръководството на BILLA в България заедно с останалите членове на Борда на директорите – Албена Георгиева, Главен оперативен директор, и Ваня Динева-Странджева, Финансов директор на BILLA България.", "date": "2019.03.25", "title": "BILLA с нов изпълнителен директор"}
{"url": "https://offnews.bg/obshtestvo/akademiata-na-mvr-startira-kandidatstudentskata-kampania-699991.html", "text": "Академията на МВР стартира тазгодишната кампания за прием на курсанти, студенти и докторанти.Бакалавърските специалности са три: „Противодействие на престъпността и опазване на обществения ред“; „Гранична полиция“ и „Пожарна безопасност и защита на населението“.Висшето учебно заведение предлага и магистърски специалности: „Публична администрация“; „Защита на националната сигурност“; “ Психологическо подпомагане на оперативно-издирвателната дейност“ и „Стратегическо ръководство и управление на сигурността и обществен ред“.Подробности за изискванията и начина са поместени в електронния справочник на Академията на Министерството на вътрешните работи - .", "date": "2019.03.25", "title": "Академията на МВР стартира кандидатстудентската кампания"}
{"url": "https://offnews.bg/bojni/tajsan-fiuri-niama-tarpenie-da-se-bie-v-las-vegas-699990.html", "text": "Бившият световен шампион в тежката категория по бокс Тайсън Фюри очаква снетърпение предстоящата първа негова битка, която е организирана от промоутърската компания \"Top Rank\".Циганския крал ще се изправи срещ Том Шварц,  на 15 юни в емблематичната зала \"Thomas & Mack Center\" в Лас Вегас, САЩ.При евентуална победата на Фюри над германеца, той ще проведе реванш с шампиона на WBC Дионтей Уайлдър, с когото постигнаха противоречиво равенство през декември миналата година.\"Намирам се в много добра форма, готов съм и очаквам с нетърпение битката. Том Шварц е непобеден, млад, свеж и амбициозен.Когато започнете да се боксирате, мечтаете да покорите Щатите. Ще се върна отново там и ще се бия пред възможно най-голямата аудитория.Разбирам че всички искат да видят реванш между мен и Уайлдър. Добре дошли в клуба. С него ще проведем втори двубой.Преди него обаче трябва да се справя със Шварц, а Уайлдър да се погрижи за Бризил, а след това ще се срещнем отново. Той млъкна, изпратих му съобщения, но той вече не ми отговаря\", каза Фюри.Дионтей Уайлдър ще защитава титлата си срещу Доминик Бризил на 18 май в зала \"Барклис център\" в Бруклин, Ню Йорк.", "date": "2019.03.25", "title": "Тайсън Фюри няма търпение да се бие в Лас Вегас"}
{"url": "https://offnews.bg/futbol/selektcionerat-na-germania-bil-sviknal-s-kritikite-699992.html", "text": "Селекционерът на германския национален отбор по футбол Йоаким Льов бе повече от доволен след победата с 3:2 (2:0) над Холандия в Амстердам в първия мач на Бундестима от европейските квалификации.Специалистът разкри, че не се интрересува от мнението на клубните отбори. Той визира хора от Борусия Дортмунд, които възроптаха срещу това, че звездата на тима Марко Ройс често е на пейката по време на мачовете на Германия.  Припомняме, че в началото на март Льов си навлече гнева и на Байерн Мюнхен, след като се отказа от услугите на трима световни шампиони от 2014-а година - Томас Мюлер, Матс Хумелс и Жером Боатенг.\"Победа в Холандия за старт на квалификациите е отличен резултат, който ще ни помогне в борбата за класиране на Европейското първенство. От друга страна се видя, че имаме още доста работа пред нас. Контролирахме играта, но в един момент изпуснахме нещата. Но като цяло отборът се бори грандиозно до последната минута, за което момчетата заслужават комплименти.Мнението на ръководството на Борусия Дортмунд не ме интересува. Пуснах Марко Ройс в края на мача, защото не исках да рискувам здравето му. Той имаше мускулни проблеми и затова реших да влезе в игра по-късно. Свикнал съм с критиките, защото отдавна съм в професията. Критиките не ме интересуват, когато виждам, че нещата в отбора вървят добре\", каза Льов.", "date": "2019.03.25", "title": "Селекционерът на Германия бил свикнал с критиките"}
{"url": "https://offnews.bg/politika/karakachanov-ako-tcvetanov-podade-ostavka-mehanizmat-za-kvorum-shte-700044.html", "text": "Без Цветан Цветанов парламентарния механизъм за събиране на кворум ще забуксува, но евентуално негово оттегляне не застрашава управлението. Това заяви пред bTV вицепремиерът и министър на отбраната Красимир Каракачанов по повод скандала с купения от Цветанов апартамент на по-ниска от пазарната цена.На въпрос дали Цветанов трябва да подаде оставка, както направиха правосъдният министър Цецка Цачева и спортният зам.-министър Валя Колева във връзка със същия скандал, Каракачанов отговори, че това е въпрос на лична преценка. По повод скандала той коментира, че предизборната кампания за евроизборите започва с „компромати”. По думите му заради скандала с имотите по високите етажи на властта в кампанията няма да се чуят посланията, а на преден план ще излязат „ударите под кръста”.Според него обаче в случая с апартаментите важното е с какви средства са купени те. Каракачанов посочи, че не е разговарял с премиера Бойко Борисов по въпроса.Той коментира и въпроса за предстоящите евроизбори, като каза, че иска трите партии от \"Обединени патриоти\" да се явят заедно, но ако това не може да се договори, предпочита всяка партия да се яви самостоятелно.\"Има още 20 дни до регистрацията, вратата до последно ще е отворена за нашите партньори\", допълни той.", "date": "2019.03.25", "title": "Каракачанов: Ако Цветанов подаде оставка, механизмът за кворум ще забуксува"}
{"url": "https://offnews.bg/analizi-i-komentari/dehumanizatcia-na-balgarskoto-obrazovanie-699975.html", "text": "Повод за написване на този текст е наскоро проведената в Хуманитарната гимназия „Св. св. Кирил и Методий” – гр. Пловдив кръгла маса „Мястото на хуманитарното образование в съвременния свят”. В рамките на форума участваха множество лица с различен профил: духовници, политици, администратори, университетски преподаватели, учители и ученици – настоящи и бивши. Проведе се интересна дискусия, в рамките на която стана ясно, че тази реномирана образователна институция има сериозен проблем. В началото на учебната година е направен опит за свиване на приема – както и в останалите хуманитарни гимназии в страната, с цел пренасочване на кандидат-гимназистите към професионалните средните училища. Колегите от пловдивската гимназия са успели да намерят влиятелни застъпници, които са предотвратили непосредствената опасност да бъде осакатена най-старата гимназия в страната. Засега техният проблем е решен, но бъдещето на това достолепно училище остава неясно, да не говорим за нейните посестрими от страната, които нямат подобни покровители.Този случай ми дава повод да коментирам съзнателно провежданата напоследък политика на просветното министерство по посока промяна профила на българското образование по посока на неговото ранно и тясно специализиране. Следваната от министерството насока на професионализиране на образованието стъпва върху определена образователна философия. Тя може да бъде определена най-общо като технократска, базираща се върху принципите на инструменталния разум и прагматичния подход към всички обществени, културни, политически, икономически проблеми на хората. Изповядващите тази житейска и образователна философия управляващи гледат на хората преди всичко като на работна сила, т.е. на изпълнители на стопански дейности в угода на настоящия български бизнес. За тях човекът сам по себе си не е ценен, той има стойност само ако носи печалба за стопанските субекти и евентуално като електорат, който да им дава властта в държавата. Затова и те не виждат нужда да го развиват като личност, която да се ръководи в живота си от духовни ценности и да си поставя различни от материалното благополучие цели. Обричат го да бъде „кон с капаци”, а не „широко скроен”, „окат” и „разтропан” човек.Стъпвайки върху такова разбиране за развитие на образованието у нас властимащите днес работят за неговата дехуманизация. В българското училище – от началното до висшето – постепенно се изтласкват предметите, респ. преподавателите, по хуманитарни и социални науки. С това се ограничават възможностите за развитието на учениците и студентите като хора със здрави морални устои, добре възпитани и усвоили ценностите, наследени от гръко-римската, християнската и модерната цивилизации. Учителите и преподавателите по посочените дисциплини все повече са лишавани от възможността да изпълнят своята мисия: 1) да припомнят на възпитаниците си изконните екзистенциални проблеми, с които се сблъскват хората от всички времена, и да ги подпомогнат в разпознаването на днешните им прояви; 2) да полагат усилия за удовлетворяване на базовата потребност на човека от обяснение на случващото се понастоящем с него чрез стъпване върху традиционните духовни ценности; 3) да подкрепят изграждането на способи за ориентация на своите възпитаници в съвременния сложен и бързо променящ се свят; 4) да формулират смислени от гледна точка на човешкото развитие цели и да обвържат постигането им с конкретни начинания. Резултатът от тази политика, а и не само от нея, е налице: преобладаващата част от днешните младежи са твърде невежи, невъзпитани и нецивилизовани в сравнение с предходните поколения. Липсват им базови знания, обща култура и мотивация за учене. За тях образованието е тегоба и средство за успешно кариерно развитие, но не и ценност сама по себе си. Изключения, разбира се, винаги могат да бъдат посочени.Днешните управляващи целенасочено работят срещу ограничаване на българското образование и замяната му с обучение. Налага се да припомня, че макар двете дейности да са свързани, те се различават принципно. Първото дава фундаментални знания и базови умения, които могат да послужат за платформа да се върши различен вид работа в хода на човешкия живот, а второто е насочено към придобиване на конкретни умения, нужни за упражняване на определена професия тук и сега. Понякога обучаемите дори не се подготвят за практикуване на цялостна професия, а само за определени нейни дейности. Те са чудесни изпълнители, но осакатени хора.Тук ми се иска да напомня, че образователните институции са създадени, за да подготвят личности с многостранни качества. От едно училище – начално, основно, средно или висше се очаква да предостави образованост, която се изразява освен в овладяване на обширни знания, още и в умение да се мисли задълбочено и самостоятелно от позицията на стабилни ценности. Ръководителите на образователните звена не бива да забравят хуманистичната цел на ръководените от тях институции: да бъдат пазители на знанието, инкубатори на нови идеи и създатели на активни граждани. Перспективата за превръщането им в „занаятчийски училища” би представлявало предателство спрямо тяхната изконна кауза.Друг е въпросът, че обществото ни наистина се нуждае от подготовката на кадри за упражняване на определени професии в настоящата стопанска конюнктура. Това може и вече става по два начина. Първият отскоро се практикува чрез въвеждането на дуалното образование в професионалните гимназии. Последните в продължение на десетилетия едва кретаха, а сега вследствие от засилване на махалото в обратната крайност всячески се „стимулират” от държавата, дори с цената на принудително „вкарване” в тях на младежите. Вторият се отнася до създаване на професионални учебни центрове (ПУЦ-ове), в които завършилите средно или висше образование да се подготвят за упражняване на конкретна професия. В тези звена следва да се води обучение в рамките на няколко седмици или месеци според обема и сложността на овладяваните знания и умения. ПУЦ-овете най-често обучават по специално задание на фирмите, нарочно изпратили хора за овладяване на конкретни умения, нужни за извършване на определени дейности. Този тип центрове за обучение са добре познати от недалечното ни минало – тогава не се ползваха с добра репутация. Такива се откриват и днес от различни стопански субекти, като е напълно възможно да свършат важна и полезна работа, която да им донесе по-високо реноме в обшеството. Някои от тях дори се рекламират като „академии” или „университети”, макар да нямат нищо общо с тези институции. Държавата следва да се намеси и да прекрати опитите на тези самозвани „академици” да заблуждават по-лековерните граждани. Тя следва ясно да разграничи типовете образователни и обучителни институции по цел и правомощия.Ала най-важното е днешната българска държава да прекрати процеса на опуцяване на образованието у нас, като не допусне превръщането на образователните институции в ПУЦ-ове. Това би било пагубно за бъдещето както на българските граждани, така и на обществото ни като цяло – всъщност и на бизнеса, който ще трябва да използва зле образовани и следователно негодни за проявяване на инициатива и желание за самоусъвършенстване хора. Трайното обвързване на днешните българи само с актуалните професии, при положение, че никой не може да предвиди какви ще са професиите на бъдещето, е сигурен начин да се унищожат перспективите за успешно професионално и човешко развитие на тези хора. Днес може да не знаем какви ще бъдат професиите след десет или двадесет години, но знаем, че мислещите самостоятелно и свободни личности, стъпващи в активната част от живота си върху солидна образователна база, безусловно ще се справят добре в каквито и да са конкретни социални и стопански условия.", "date": "2019.03.25", "title": "Дехуманизация на българското образование"}
{"url": "https://offnews.bg/analizi-i-komentari/malkiat-i-golemiat-politik-sled-tragediata-v-nova-zelandia-699965.html", "text": "Джасинда Ардърн и Реджеп Тайип Ердоган. Двама държавни лидери, които попаднаха под светлината на прожекторите след атентата в Крайстчърч. И оставиха съвсем различни впечатления. Светът видя премиера на Нова Зеландия като силна, решителна и съчувстваща жена, а Ердоган – като натрапник, който се опитва да извлече политическа изгода.Поведението на премиера на Нова Зеландия Джасинда Ардърн, след кървавото терористичното нападение срещу две джамии в Нова Зеландия, отнело живота на 50 вярващи, я издигна я издигна в очите на хората не само в родината й, но и по света. За разлика от нея турския президент Реджеп Ердоган влезе в ролята на посредствен политик, решен да извлече политически дивиденти за предстоящите местни избори в страната.След терористичното нападение Ардърн овладя гнева с решителни стъпки по време на националната криза.На хиляди километри от мястото на събитието президентът на Турция и лидер на управляващата партия АКП Реджеп Ердоган не се посвени да изпозва трагедията, за своите политически цели, мобилизирайки привържениците си за предстоящите местни избори на 31 март.Английският \"Гардиън\" написа, че Джасинда Ардърн е показала на целия свят какво е да си лидер. Реакцията й след трагедията бе невероятна, аплодирана на национално и на международно ниво.В дните след нападението тя го определи като тероризъм и в деня след нападението положи венец пред джамията “Киларни” в столицата Уелингтън. Носеща забрадка и със сълзи на очи, тя изрази солидарност с мюсюлманите в страната и прегърна роднини на жертвите.Министър-председателката увери имигрантските общности в страната, че Нова Зеландия е техният дом и те са равни с всички останали граждани на страната. Тя се обърна към американския президент Доналд Тръмп - възприеман за антиислямски настроен, с думите, че единственото нещо, от което тя и страната й се нуждае, е съчувствие и любов към всички мюсюлмански общности.Всъщност 38-годишната Ардърн е най-младата жена, държавен глава в света. Когато се кандидатира за поста, критиците й често я атакуват, че води плоска кампания, казвайки, че нейната известност всъщност прикрива липсата й на дълбочина. Но вече изглежда, че Ардърн ще остане известна като лидер, който умело ръководи страната си през най-тежката й криза и показва на другите как да направят същото.Попада във властта като част от вълната прогресивни, млади лидери заедно с французина Еманюел Макрон и канадеца Джъстин Трюдо, с които често е сравнявана.Научава, че е бременна само няколко дни преди да положи клетва, като министър-председател в офиса си през 2017 г. На 21 юни 2018 г. тя става едва вторият правителствен лидер, който ражда по време на службата си, след пакистанския премиер Беназир Бхуто през 1990 г. След като дъщеря й се ражда, Ардърн предава властта на нейния вицепремиер за шест седмици, докато е в отпуск по майчинство. Нещо, което мнозина приветстват като символ на съвременната работеща жена.Поведението й след трагедията е достойно за възхищение. Нейната съпричастност към жертвите, достигането до мюсюлманите, решимостта й да не позволи нападателят да стане известен и да се приложат строги закони за оръжието създават модел, който другите световни лидери да следват по време на терористични атаки.Двуличието на ЕрдоганДжасинда Ардърн бе похвалена и от турския президент Реджеп Ердоган, който със своите публични изяви през изминалата седмица успя да създаде „контролирани мини кризи“ с Нова Зеландия и Австралия.Извънредната среща на Организацията за ислямско сътрудничество на ниво външни министри, провела се в петък в Истанбул, Ердоган отново даде премиерката на Нова Зеландия за пример:Това е езикът, който Ердоган обикновено използва за пред международната публика.На \"свой терен\" и пред своите избиратели Ердоган изгражда образ на силен лидер, който решава проблемите на Турция, на мюсюлманите по света. Внушава, че решава световни проблеми. За това използва остра риторика и сила. А образът на Ердоган в международен план, който желае да се знае от световната общност, е на миролюбив и умерен държавник.Турция се намира в предизборна кампания за местна власт. Вотът е насрочен за 31 март. На фона на сериозни икономически проблеми в страната, залогът за Ердоган, който трябва да мобилизира поддръжници, обаче е значителен. Вместо кандидатите за местна власт, говори президентът, който в същото време е председател на управляващата партия АКП.По време на цялата предизборна кампания се чува само гласа на Ердоган. Кандидатите за кметове и общински съветници играят второстепенна роля. Посланията също не прилягат на кметски вот. Традиционните теми и обещания са изместени от създадени „контролирани мини кризи“, които изместват дебата в желана посока от управляващите.Затова и терористичното нападение в Нова Зеландия е отлична възможност за Ердоган да стегне редиците сред своите избиратели.На прицела му сега са Нова Зеландия и Австралия. Също както преди време имаше „контролирани мини кризи“ с Германия и Холандия, определени от Ердоган като „нацистки остатъци“.“Таймс” написа, че Ердоган експлоатира терористичното нападение в Крайстчърч. Турският президент първо показа в Истанбул и Текирдаг видеоклипа, пуснат от нападателя в социалните мрежи, на предизборен митинг заедно с откъси от манифеста на терориста.Тогава османски войници побеждават водени от Великобритания сили, сред които има и войници от Австралия и Нова Зеландия. Ердоган продължи в същия дух:Турският президент не се спря и на друг предизборен митинг отправи препоръка: “Нова Зеландия да възстанови смъртното наказание, за да бъде приложено то за нападателя”.Турският президент се обърна директно и към терориста.Ердоган все по-често опитва да говори от името на всички мюсюлмани по света и това не е първият път. Опитва да създаде впечатлението, че е застъпник на правата на всички мюсюлмани по света. Обкръжението на турския президент публично заявява, че „Ердоган е лидерът, който олицетворява единството на ислямския и турския свят“.Но всичко това става, като се изгражда образа на „външния враг“.Б. ред. - Тайфур Хюсеин е журналист от . Анализът му е написан специално за OFFNews.", "date": "2019.03.25", "title": "Малкият и големият политик след трагедията в Нова Зеландия"}
{"url": "https://offnews.bg/ikonomika/georgi-shopov-zakonat-ne-beshe-promenen-zaradi-arteks-a-zaradi-vsi-699976.html", "text": "„Абсурдно е заради една сграда да успееш да промениш цял закон”.Това коментира председателят на Националната асоциация на строителните предприемачи Георги Шопов в интервю за сутрешния блок на . В същата организация членува и строителната компания \"Артекс\", в чиито сгради на преференциални цени са купили апартаменти хора от властта. Шопов коментира промените в ЗУТ, за които се твърди, че .Той заяви, че асоциацията е искала промяната да важи за всички обекти, но това не се е случило.„Едно строитело разрешение важи 5 години, но заради кризата много строителни разрешения не бяха реализирани и бяха изтекли. Когато пак се появи съживяване на пазара, това означаваше, че на нас ни трябват 1-2 г. отново да ги извадим. Затова искахме и смятахме, че е нормално и за обществото да се продължи тяхната валидност. Това обаче не беше прието. За жилищни кооперации срокът си остана 5 години. Той беше удължен на 10 години заради общинските инфраструктурни обекти, които са по-високата категория. Тази сграда, понеже е висока, попада, но това е инцидент и случайно”, заяви Шопов. Председателят на строителната асоциация обаче призна, че за цени от 600-700 евро на квадрат в столичния квартал „Изток” е чувал последно преди повече от 10 години. Шопов потвърди, че цените там са доста по-високи, но уточни, че когато се говори за цена на жилище, трябва да се има предвид, че тя зависи и от това кога се дават парите.„Хората купуват „на зелено” от нас на база предварителен договор, без никакво обезпечение. Голяма част от цената е функция на това кога се дадат парите. Ако отидете при финансова институция и тя ви даде парите в самото начало без обезпечение, цената е една. Когато се дават разсрочено или накрая, цената е съвсем друга”, разясни той.", "date": "2019.03.25", "title": "Георги Шопов: Законът не беше променен заради 'Артекс', а заради всички големи строежи след кризата"}
{"url": "https://offnews.bg/obshtestvo/akusher-ginekolog-ot-kazanlak-obiavi-gladna-stachka-699997.html", "text": "Акушер-гинеколог от Казанлък обяви тридневна гладна стачка заради ниското заплащане в здравеопазването, предаде Радио Стара Загора. \"Причините за протеста са трагичното положение на здравеопазването в България. Професионалистите по здравни грижи работят почти на минимални заплати, санитарите ни работят абсолютно на минимална заплата. В момента е 560 лева. Току-що започващ работа лекар започва с 650 лева. Това е лекар, който е учил шест години\", мотивира се лекарят сред БНР.Ако не бъде чут, той ще удължи протеста си.", "date": "2019.03.25", "title": "Акушер-гинеколог от Казанлък обяви гладна стачка"}
{"url": "https://offnews.bg/sviat/glasuvat-dnes-dali-paket-mobilnost-vliza-v-ep-699979.html", "text": "Спорният пакет Мобилност, наречен \"Макрон\", срещу който протестираха българските превозвачи, се очаква да влезе отново за обсъждане и гласуване в Европейския парламент.Евродепутатите днес приемат дневния ред на работата си през тази седмица. Според предварителните очаквания пакетът \"Мобилност\" ще бъде заложен за гласуване в сряда.Тогава ще има и нов протест на превозвачи пред Европейския парламент.Франция и Германия твърдо стоят зад приемането на промените. България, Румъния, Полша, Унгария, Естония, Испания и Португалия са страните противници на този текст.Дори и да се стигне до гласуване, то ще е на първо четене. След това предстоят т. нар. тристранни преговори между Съвет, комисия и парламент. Краят на мандата на сегашния Европарламент изтича след месец и ако пакет \"Мобилност\" не мине на второ четене, могат да се очакват промени. Българските евродепутати от всички политически партии отново ще действат заедно, за да не се случи това, заяви по БНР Илхан Кючюк от АЛДЕ.  Шансовете обаче това да стане не са големи, признава колегата му от Европейската народна партия Андрей Новаков. Евродепутатите, които подкрепят този пакет, са повече от нас.  Въпреки това на няколко пъти се е случвало да успяваме да обърнем гласуването, допълни той. ", "date": "2019.03.25", "title": "Гласуват днес дали пакет 'Мобилност' влиза в ЕП"}
{"url": "https://offnews.bg/futbol/predstavianeto-na-zhorzhinio-v-plejofite-shte-reshi-ostavaneto-mu-v-tc-699977.html", "text": "ЦСКА ще реши дали да откупи Жоржиньо в зависимост от представянето му в плейофната фаза на първенството, която стартира в края на седмицата, пише \"Тема Спорт\".Крилото е под наем на \"Армията\" от Сент Етиен, но \"червените\" имат опцията да придобият правата му. До момента той оставя противоречиви впечатления с изявите си.Привличането на играчи под наем е обичайна практика за ЦСКА в последните години. По този начин клубът взе Рубен Пинто, Али Соу и Енрике Рафаел, след което се възползва от опцията за закупуването им.В събота 23-годишният Жоржиньо изживя исторически миг с националния тим на Гвинея-Бисау - класиране за Купата на Африка, като финалите ще се проведат през юни и юли в Египет.Жоржиньо се появи в 82-ата минута на решаващата квалификация срещу Мозамбик (2:2). След мача той веднага се похвали в социалните мрежи. Пусна си снимка от стадиона, на която държи националния флаг. А под кадъра написа: \"Мисията е изпълнена\".Като юноша той е ставал европейски вицешампион с Португалия (U19) на континенталния шампионат през 2014 година в Унгария.Ако Жоржиньо се представи силно в плейофната фаза на първенството, а и предвид предстоящото му участие на турнира за Купата на Африка, е много вероятно ЦСКА да направи опит да го привлече за постоянно.", "date": "2019.03.25", "title": "Представянето на Жоржиньо в плейофите ще реши оставането му в ЦСКА"}
{"url": "https://offnews.bg/tenis/grigor-dimitrov-sreshtu-dzhordan-tompsan-priako-po-max-sport-1-dnes-ot-700030.html", "text": "Мачът на Григор Димитров от III кръг на ATP Masters 1000 турнира в Маями срещу австралиеца Джордан Томпсън ще се предава пряко по  днес от 17:00 часа. Двубоят между двамата ще открие програмата за деня на Корт 1 в тенис комплекса във Флорида.Мастърс турнира в Маями е първи за Григор Димитров след Откритото първенство на Австралия. Българската звезда пропусна два месеца заради травма в рамото и след успеха си срещу Фелисиано Лопес преди два дни призна, че най-важното за него е да няма здравословни проблеми, а не толкова да достигне напред в надпреварата.77-ият в света Томпсън пък шокира във втория кръг фаворита Карен Хачанов, поставен под номер 10 в Маями, и го победи категорично със 6:2, 6:3.През 2018 г. Димитров достигна до третия кръг на турнира в Маями, където загуби в два сета от Жереми Шарди. Ако успее да се справи с австралиеца, първата ракета на България ще достигне 1/8-финалите в тази надпревара за първи път от 2016 г.", "date": "2019.03.25", "title": "Григор Димитров срещу Джордан Томпсън пряко по MAX Sport 1 днес от 17:00 часа"}
{"url": "https://offnews.bg/sviat/erdogan-iska-da-prevarne-sveta-sofia-v-istanbul-v-dzhamia-699982.html", "text": "Турският президент Реджеп Ердоган иска да превърне прочутата църква \"Света София\" в Истанбул отново в джамия. Бившата християнска базилика сега е музей. Статутът на “Света София” може да бъде променен на джамия след местните избори на 31 март. Така храмът ще може да се посещава безплатно, уточни в тв интервю Ердоган. Цената за вход сега е 10 долара. Той даде пример с намиращата се в съседство т. нар. „Синя джамия“, където всички влизат безплатно.Само преди седмица Ердоган определи призивите за отваряне на „Св. София“ за ислямски молитви като „игра, в която той няма да влезе.“, припомня БНР. Повод за това стана кампания в социалните мрежи след нападението в Крайстчърч в Нова Зеландия. На 16 март пред музея се събраха няколкостотин членове на различни ислямски организации, които протестираха срещу манифеста на атентатора от Нова Зеландия. На призива за отваряне на „Св. София“ за богослужение, Ердоган призова вярващите първо да напълнят съседната джамия „Султан Ахмед“ и допълни, че съвсем скоро е била открита джамията в Чамлъджа – най-голямата в Турция – която е няколко пъти по-голяма от „Св. София“.Храмът „Света София“ е построен по заповед на византийския император Юстиниан и в продължения на столетия е бил седалище на Вселенския патриарх и най-голямата черква в света. След завладяването на Константинопол от османците през 1453 г. храмът е превърнат в джамия, а от 1935 г. е музей, включен в списъка на ЮНЕСКО на световното културно наследство.", "date": "2019.03.25", "title": "Ердоган иска да превърне 'Света София' в Истанбул в джамия"}
{"url": "https://offnews.bg/politika/tcvetanov-vav-vashington-svetovniat-evrejski-kongres-otcenil-visoko-s-699978.html", "text": "Председателят на Парламентарната група на ГЕРБ и заместник-председател на партията Цветан Цветанов участва в годишната конференция на Американо-израелския комитет за обществени връзки, която се провежда във Вашингтон (САЩ), съобщи пресцентърът на ГЕРБ.В рамките на конференцията Цветан Цветанов проведе среща с вицепрезидента на Световния еврейски конгрес Робърт Сингер, който изрази висока оценка за шествието на толерантността и единението, проведено в София на 10 март т. г. по повод 76 години от историческото спасяване на българските евреи през 1943 г., се допълва в съобщението.Според Сингер това събитие е показало толерантността и хуманността на българския народ.Той споделил, че е имал възможност в разговори с други балкански лидери да представи тази инициатива.Цветан Цветанов го уверил, че българската страна има желание да превърне това шествие в ежегодно събитие.Робърт Сингер даде много висока оценка и за ролята на Цветан Цветанов като вицепремиер и министър на вътрешните работи по признаването на военното крило на Хизбула за терористична организация, допълва пресцентърът.Председателят на ПГ на ГЕРБ Цветан Цветанов се срещна и с президента на вашингтонския офис на Американския еврейски комитет Тоби Дершовиц. Двамата изразиха високо мнение за нивото на двустранното сътрудничество при противодействието на антисемитски и други прояви на омраза. Дершовиц отбеляза, че българският народ е приятелски настроен към еврейския и това се доказва от поредица събития в българската история. Също така, според Дершовиц, заслужава да бъде отбелязано определянето от страна на правителството на Бойко Борисов на специален координатор за борба с антисемитизма, както и приемането на работното определение за антисемитизма на Международния алианс за възпоменание на Холокоста.Утре конференцията продължава с изказвания на вицепрезидента на САЩ Майкъл Пенс, държавния секретар на САЩ Майк Помпео, лидера на Демократическата партия в Сената на САЩ Чък Шумър, кмета на Ню Йорк Бил де Блазио и много други конгресмени и сенатори. Във вторник се очаква да произнесе реч и министър-председателят на Израел Бенямин Нетаняху. В рамките на конференцията продължават и двустранните срещи на Цветан Цветанов.", "date": "2019.03.25", "title": "Цветанов във Вашингтон: Световният еврейски конгрес оценил високо шествието на толератността"}
{"url": "https://offnews.bg/112/prokurorska-aktcia-v-politciata-v-blagoevgrad-699993.html", "text": "Прокуратурата влезе в ОД на МВР в Благоевград. В сградата се помещава и Първо районно.В момента там тече акция срещу служител на дирекцията, обяви говорителят на главния прокурор Румяна Арнаудова.По неофициална информация има подаден сигнал за дознател-жена, която е оказвала помощ на криминалния контингент с вътрешна информация, а баща ѝ е началник на сектор в ОДМВР-Благоевград, съобщава БГНЕС.", "date": "2019.03.25", "title": "Прокурорска акция в полицията в Благоевград"}
{"url": "https://offnews.bg/obshtestvo/darzhavna-ofanziva-sreshtu-taksitata-maksim-699983.html", "text": "Масирани проверки на всички контролни органи тръгват срещу .Върховната административна прокуратура е възложила на \"Автомобилна администрация\" проверка на услугата, която да установи дали се нарушава Законът за автомобилнире превози - дали се извършват таксиметрови превози без разрешителни.В проверката трябва да се включат и Главна дирекция „Национална полиция“ и на Национална агенция за приходите (НАП), като ВАП посочва да се сезират и други контролни органи при разкриване на нарушения от тяхна компетентност.Прокуратурата съобщава още, че вече има глобени шофьори за нерегламентирани таксиметрови превози. Автомобилите, с които са извършени нарушенията, са спрени от движение за 6 месеца.Сезирана е и Комисията за защита на конкуренцията, която е образувала производство срещу \"Такси Максим\" ЕООД като посредник между шофьорите и клиентите.Изпълнителният директор на Изпълнителна агенция „Автомобилна администрация“ пък е получил указание да наложи имуществена санкция и на „Такси Максим“ ЕООД, допуснало визираните нарушения освен глобите на физическите лица.", "date": "2019.03.25", "title": "Държавна офанзива срещу такситата 'Максим'"}
{"url": "https://offnews.bg/obshtestvo/agentciata-po-vpisvaniata-shte-raboti-izvanredno-na-30-i-31-mart-699986.html", "text": "Всички офиси на Агенцията по вписванията в страната ще работят извънредно на 30.03.2019 г. (събота) с работно време от 09:00 до 15:30 ч. Гишетата на агенцията в София ще бъдат отворени за клиенти и в неделя – 31.03.2019, отново от 09:00 до 15:30 часа. Така институцията цели да улесни подаването в срок на декларациите по чл.38, ал.9, т.2 от Закона за счетоводството. Законовият срок за подаване на заявленията за липса на дейност на търговци и юридически лица с нестопанска цел е от 01.01.2019 г. до 31.03.2019 г.Агенцията по вписванията припомня, че освен на гише, документите могат да се подават и онлайн на сайта на Търговския регистър и регистъра на юридически лица с нестопанска цел (ТРРЮЛНЦ) – www.brra.bg. Според статистика на институцията се наблюдава тенденция на нарастващ брой подавани заявления с електронен подпис.До момента в Агенцията по вписванията са постъпили около 100 000 декларации, т.е. 50 % от общия брой, които се очаква да бъдат внесени. От тях около половината са подадени на гише, а останалата половина - по електронен път. На база подадените заявления от миналата година се очаква в следващите 8 дни да бъдат внесени над 75 000 заявления.\"Миналата година в системата на Търговския регистър бяха извършени действия по обновяване и модернизиране, което увеличи с осем пъти капацитета й на работа. Въпреки това, апелирам към търговците и юридическите лица с нестопанска цел да не чакат последните дни, за да внесат декларациите си\", заяви Габриела Козарева – изпълнителен директор на Агенцията по вписванията.", "date": "2019.03.25", "title": "Агенцията по вписванията ще работи извънредно на 30 и 31 март"}
{"url": "https://offnews.bg/112/22-godishna-zhena-ubita-s-nozh-v-stara-zagora-699989.html", "text": "Тялото на 22-годишна жена, убита с нож, е намерено в Стара Загора, съобщи МВР.Тя е била открита в дома ѝ в ромската махала „Лозенец”. В рамките на няколко часа е задържан заподозрян за престъплението – 28-годишен мъж, с когото жената е живеела на съпружески начала.Разследването по случая продължава.", "date": "2019.03.25", "title": "22-годишна жена убита с нож в Стара Загора"}
{"url": "https://offnews.bg/ikonomika/cheshki-zhp-prevozvach-otmakva-balgarskite-mashinisti-s-1350-evro-zapl-699981.html", "text": "Частният жп превозвач ARRIVA, който наскоро спечели договор за обслужване на част от линиите в Чехия срещу субсидия от държавата, търси да наеме български машинисти.Това става ясно от обява в сайта за подбор на персонал JobTiger.От ARRIVA обясняват, че търсят машинисти за работа в Чешката република, а предлаганата \"месечна заплата, превеждана по вашата сметка е до 1350 евро\".От международната компания уточняват и че в пакета от екстри влиза \"удобно настаняване със субсидия от работодателя\" плюс 5 седмици платен годишен отпуск.Жп превозвачът поема ангажимент и за осигуряването на представителни униформи, а датата за постъпване на работа е от 1 октомври т. г.Кандидатите за машинисти в Чехия ще бъдат подбрани през лятото. Те трябва да изпратят автобиография на английски език, в която да посочат всички професионални лицензи, които притежават. Активирането на българския пазар на труда на ARRIVA е поредната лоша новина за БДЖ. Държавната компания непрекъснато губи най-ценните си кадри, които масово се прехвърлят към столичния Метрополитен и българските частни жп превозвачи. След пускането на третия лъч на софийската подземна железница е много вероятно БДЖ да остане без кадри, които могат да карат влака.В същото време сред \"чантаджиите\" в компанията текучество няма.  ", "date": "2019.03.25", "title": "Чешки жп превозвач отмъква българските машинисти с 1350 евро заплата"}
{"url": "https://offnews.bg/sviat/razsledvane-na-naj-visoko-nivo-na-karvavia-atentat-v-krajstcharch-razp-699972.html", "text": "Новозеландският премиер разпореди провеждането на разследване на най-високо ниво на атентата в джамиите в Крайстчърч от 15 март, при който бяха убити 50 души и ранени десетки.Джасинда Ардърн заяви, че кралска комисия ще провери дали полицията и разузнавателните служби са можели да направят повече, за да предотвратят кървавата стрелба, за чието извършване бе арестуван 28-годишният австралиец Брендън Тарант, пише Би Би Си.Кралската комисия е най-високото ниво на независимо разследване според законодателството на Нова Зеландия. Тя има за задача да създаде \"подробен\" доклад.\"Важно е и камък да не остане необърнат, за да разберем как е станало това дело на тероризма и как сме могли да го спрем - заяви Ардърн. - Един от въпросите, на които трябва да отговорим, е дали можехме или трябваше да знаем повече.\"Разследването ще разгледа и въпросите около достъпа до полуавтоматични оръжия и ролята на социалните медии в атентата.", "date": "2019.03.25", "title": "Разследване на най-високо ниво на кървавия атентат в Крайстчърч разпореди министър-председателят на Нова Зеландия"}
{"url": "https://offnews.bg/knigi/kostov-predstavia-memoarite-si-svidetelstva-na-prehoda-na-11-april-699985.html", "text": "Личните „Свидетелства за прехода\" на бившия министър-председател Иван Костов излизат на пазара на 11 април. Премиерата на книгата с логото на издателство \"Сиела\"е в Централния военен клуб от 18,30 часа. В центъра на мемоарите си в почти 600 страници Иван Костов поставя страната и процесите, през които тя преминава до поканата за започване на преговори за членство в Европейския съюз в края на 1999 г. По този начин 47-ият премиер създава важен исторически документ, даващ началото на нов, необходим макар и болезнен разговор за пътя и цената на модернизирането и европеизирането на демократична България.Участие в дискусията ще вземат писателят и главен редактор на изд. „Сиела“ Захари Карабашлиев и проф. Калин Янакиев. Добре дошъл е всеки, който е готов да чуе тези свидетелства от една принципна позиция, „развила се във времето, но непроменила своите устои“, информират от Сиела. Проф. Калин Янакиев: „Драматичното десетилетие на прехода през погледа на държавника, реформатора, строителя на съвременна България Иван Костов – самото това прави тази книга изключително важен исторически документ, който със сигурност ще възбуди (или възобнови) обществения дебат около личността на големия политик. Само че в центъра на неговите мемоари стои не той самият, а страната ни – борбата за нейното демократизиране, модернизиране и европеизиране. И тъкмо тази – както ще се увери читателят – тежка, мъчителна борба е онова, което все още не е достатъчно (и достатъчно честно) осветлено за българското национално съзнание. А личното свидетелство на Иван Костов е от неоценима важност за това осветляване. Началото на усилията – в една собствено фалирала към началото на 1990 г. държава, разногласията вътре в СДС (на „перестройчици“, реставратори носталгици и същински реформатори), непрекъснатата съпротива на бившите комунисти: всичко това – концентрирано в лица и събития, които помним, но за които все още трудно се ориентираме – е изложено с невероятна откровеност, непреборима обоснованост (и понякога безпощадна критичност и самокритичност) от големия държавник. След това – периодът на Виденовата криза и вече личното лидерство в процесите по нейното разрешаване от страна на Костов – трудните реформи, драматичните събития около войната в Югославия, решителният отказ да дадем небето си на Русия, осигуряването на бъдещето ни в ЕС и НАТО. Всичко това е разказано от автора на тези мемоари без самоизтъкване, но и без да са оставени без отговор нито една инсинуация и клевета, които и до днес следват министър-председателя (1997-2001 г.), оставил най-дълбоката диря в най-новата ни история.", "date": "2019.03.25", "title": "Костов представя мемоарите си 'Свидетелства на прехода' на 11 април"}
{"url": "https://offnews.bg/futbol/petar-hubchev-ochakva-predelna-motivatcia-ot-kosovo-699963.html", "text": "Селекционерът на българския национален отбор по футбол Петър Хубчев очаква сериозна мотивация от страна на Косово в утрешната европейска квалификация в Прищина. Специалистът определи Англия като фаворит в групата и вярва, че останалите отбори имат равни шансове.\"Очаквам срещу нас изключително мотивиран противник. Играят като добър колектив, много добре групирани, добри футболисти. Гледахме подробно мача на Косово срещу Дания, но не искам да коментирам в детайли.И в Лигата на нациите играхме мачове през три дни и във втория мач не винаги се получаваха нещата чисто физически. Това, че не направихме официална тренировка на стадиона не е нещо необичайно.Нашата база предлага добри условия и предпочетохме да тренираме там. Не е нещо специално свързано точно с този мач. Англия е фаворит в групата, останалите отбори имат равни шансове\", каза Хубчев.Вратарят на \"лъвовете\" Николай Михайлов пък е наясно със съперника.\"Запознати сме с отбора на Косово. Не искам да отличавам определени играчи, но играят бързо, пресират. Знаем как да се противопоставим. Момчетата са играли не един и два такива мача. Важно е да изпълним тактическите указания и да се раздадем на максимум, другото няма значение\", каза Михайлов.", "date": "2019.03.25", "title": "Петър Хубчев очаква пределна мотивация от Косово"}
{"url": "https://offnews.bg/obshtestvo/chasti-ot-novi-iskar-bez-voda-dnes-699936.html", "text": "Водата в части от Нови Искър ще бъде спряна днес заради изпълнение на инвестиционен проект за реконструкция на уличен водопровод на ул. „Мальовица\".Тя ще бъде спряна от 9 до 18 ч:по ул. \"Мальовица\" от ул. „Искърско дефиле“ до ул. „Кестен“;по ул. „Тодорини кукли“ от ул. „Мальовица“ до ул. „Теменуга“;по ул. „Теменуга“ от ул. „Тодорини кукли“ до ул. „Мальовица“.Ако работите продължат над 12 часа, ще ива водоноски на ъгъла на ул. „Тодорини кукли“ и ул. „Мальовица“.След възстановяване на водоснабдяването е възможно временно повишаване мътността на водата.След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.", "date": "2019.03.25", "title": "Части от Нови Искър без вода днес"}
{"url": "https://offnews.bg/kultura/preporachvame-vi-muha-monospektakal-na-liuben-chatalov-699876.html", "text": "На 25 март от 19:30 ч., в  \"The Art Foundation\" на ул. Дякон Игнатий 19, големият български актьор Любен Чаталов ще играе моноспектакъла си „Муха”.„На всички ни се случва да имаме понякога муха в главата си – някаква идея, която ни преследва и обсебва, занимава мислите ни непрекъснато, превръщайки се едва ли не в смисъл на живота”.Театралният факт \"Муха” е резултат от творческото и лично приятелство между двама известни актьори. Текстът, написан от друг обичан български актьор - Иван Иванов, е подарък за 60-ия рожден ден на Любен Чаталов.Защото „Муха” е за борбата с първата крачка, за безбройните начинания, които винаги започват утре.", "date": "2019.03.25", "title": "Препоръчваме ви: 'Муха' - моноспектакъл на Любен Чаталов"}
{"url": "https://offnews.bg/sviat/resheno-rumania-mesti-posolstvoto-si-v-izrael-ot-tel-aviv-v-jerusalim-699980.html", "text": "Румъния реши окончателно да премести посолството си в Израел от Тел Авив в Йерусалим, с което ще се присъедини към други държави, които с този акт показваха становището си по спорния от десетилетия въпрос чия столица е свещеният град. За пръв път високопоставен румънски политик - лидерът на Социалдемократическа партия Ливиу Драгня - анонсира бъдещото действие през декември 2017 г., а решението огласи премиерът Виорика Дънчила във Вашингтон, пише Politico.То е взето с „пълен консенсус“ в Букурещ, уверява румънският премиер. Но е в разрез с политиката на ЕС и ООН. Позицията на Съюза е, че Източен Йерусалим е територия на Палестинската автономия, окупирана от Израел.САЩ първи предприеха преместиха посолството си в Йерусалим по решение на президента Доналд Тръмп от 6 декември 2017 г. , когато се навършиха 70 г. от основаването на държавата Израел. Действията на САЩ провокираха гнева на Саудитска Арабия и Турция, привлякоха остри критики от Германия и Франция и предизвикаха , която призова САЩ да отмени решението си. Ден преди гласуването в ООН министър-председателят на Израел .След САЩ решения за преместване на посолствата им от Тел Авив в Йерусалим взеха ,  и . Австралия обмисля да стори същото.Във Вашингтон румънският премиер обяви, че парламентът на страната му ще работи по три нови закона през следващите дни: предоставяне на румънско гражданство на всички румънски евреи, които са били принудени да се откажат от него при комунистическия режим; предоставяне на компенсации и специални пенсии за преживелите Холокост в Румъния; предоставяне на достъп до държавни архиви на специалисти от Федерацията на еврейската общност в Румъния.", "date": "2019.03.25", "title": "Решено: Румъния мести посолството си в Израел от Тел Авив в Йерусалим"}
{"url": "https://offnews.bg/tenis/dzhokovich-prodalzhava-da-se-dvizhi-po-plan-v-maiami-video-699973.html", "text": "Сръбската суперзвезда в мъжкия тенис Новак Джокович се класира за 1/8-финалите на турнира от сериите Мастърс 1000 в Маями, след като победи Федерико Делбонис със 7:5, 4:6, 6:1.Таака в следващата фаза сърбинът ще се изправи срещу Роберто Баутиста Агут, който надви с 6:4, 6:4 Фабио Фонини.Ноле имаше възможност да затвори мача и в два сета, повеждайки с 3:1 във втората част. Делбонис обаче не се предаде и направи страхотен обрат, за да доведе мача до пълния му формат.Иначе Джокович води със 7:2 в преките мачове с Агут. Испанецът обаче спечели последния им сблъсък, който беше този сезон в Доха. Той стигна до обрат в полуфиналите с 3:6, 7:6, 6:4.", "date": "2019.03.25", "title": "Джокович продължава да се движи по план в Маями (видео)"}
{"url": "https://offnews.bg/obshtestvo/i-feldsherite-izlizat-na-protest-dnes-699945.html", "text": "След медицинските сестри и фелдшерите излизат на протест днес.Те се събират в 12 часа днес  пред сградата на Министерството на здравеопазването с искане за промени в Закона за съсловните организации. Настояват да могат да учредят собствена, която да защитава интересите им пред институциите.Фелдшерите у нас са около 3000. Повечето работят в спешна помощ. От години искат законодателни промени, за да учредят собствена съсловна организация, като тези на лекарите и зъболекарите. В момента те са част от Асоциацията на професионалистите по здравни грижи.Няма равнопоставеност в организацията, те не познават нашата работа, обяснява пред БНТ Вили Батакчиева - фелдшер от 30 години. Тя е била в селски здравен участък и училище, а от 10 г. е във филиала на спешната помощ в Куклен. Обслужва 17 населени места в т. нар. родопска яка.\"Работи се абсолютно всичко като патология, което може да се случи, има дни, които са спокойни, има дни, в които екипът е зает непрекъснато\", допълва тя.От Асоциацията не са съгласни. Според председателя ѝ Милка Василева фелдшерите имат възможност да поставят своите искания и интереси на всички нива в организацията.", "date": "2019.03.25", "title": "И фелдшерите излизат на протест днес"}
{"url": "https://offnews.bg/obshtestvo/desetki-vidove-riba-izcheznali-ot-cherno-more-699968.html", "text": "Десетки видове риба са изчезнали от Черно море през последните години, съобщи Валентин Василев - бивш министър на околната среда и на търговията и туризма - пред Дарик вчера. Сред тях са скумрия, платерини, рядко се среща лаврак.Запасите от хищни риби в морето ни пък са намалели повече от 20 пъти за последните 25-30 години.\"Черно море умря пред очите ни. Първо изчезнаха над десетина вида риби. През 1968 г. е бил последният промишлен улов на черноморска скумрия. След това постепенно изчезнаха някои видове платерини. Запасите на други видове като лефер и лаврак много рядко вече се срещат. Запасите на хищни риби са намалели над 20 пъти за последните 25-30 години. И вече почти няма промишлен улов на лаврак, голям лефер, торук\", коментира той.Замърсяването на морето и крайно вредния улов на цаца, която е основата на хранителна верига - са сред причините за това.\"Уловът на цаца е изключително вреден. Да замре животът в Черно море, причините са две. Първо това е замърсяването и второ,е прекомерният улов и траленето. Цацата е в основата на хранителната верига. Всички хищници се храни с цаца. Прекомерният улов води до липса на храна за хищните риби\", обясни Василев.\"Страшно безотговорни сме към морето. А моретата и океаните са в зародиша на нашия живот. без тях сме за никъде. Те влияят и върху климата, предоставят ни и храна. Там се зараждат се циклони, антициклони и т.н.\", обобщи Василев.", "date": "2019.03.25", "title": "Десетки видове риба изчезнали от Черно море"}
{"url": "https://offnews.bg/sviat/nato-stroi-sklad-za-voenno-oborudvane-v-polsha-699969.html", "text": "НАТО ще построи съоръжение за съхранение и поддържане в бойна готовност на военно оборудване в Полша, съобщи организацията, цитирана от \"Свободна Европа\". Там ще се поддържат американски оръжия, включително бронирани машини и амуниции.Съоръжението в Повидз, на 200 км от Варшава, ще струва $260 млн.Строителството му започва през лятото на 2019 г. и ще продължи около 2 г., уточни генералният секретар на НАТО Йенс Столтенберг и бивш премиер на Норвегия пред „Уолстрийт джърнъл“.Действията са в синхрон с настроенията в правителството на Полша, което многократно е искало увеличаване на американското военно присъствие.Алиансът ще завърши около 250 инфраструктурни проекта на територията на Европа до 2021 г. Повечето са насочени към увеличаване на капацитета на военните летища и пристанища.", "date": "2019.03.25", "title": "НАТО строи склад за военно оборудване в Полша"}
{"url": "https://offnews.bg/obshtestvo/velikden-za-vseki-nabira-hrani-i-sredstva-za-pensioneri-bez-nadbavki-699966.html", "text": "Днес започва четвъртото издание на националната кампания \"Великден за всеки - дари празник на баба и дядо\". От 12 ч. в шатрата на Социалната кухня в двора на православния храм \"Св. Св. Кирил и Методий\" на ул. \"Георг Вашингтон\" 47 омбудсманът Мая Манолова ще обяви началото му.Тази година двете каузи на институцията на омбудсмана – социалната кухня (която функционира от 17 декември 2018 г.) и кампанията за набиране на хранителни продукти и средства за пенсионерите - се обединяват, за да може повече бедни хора да посрещнат достойно Великден.Днес лицата на „Великден за всеки“ - Анелия, Криско, Тити Папазов, актрисата Деси Бакърджиева и колегата ѝ Тончо Токмакчиев - ще бъдат доброволци в социалната кухня и ще раздават топла рибена супа.В предишните три издания, кампанията събра близо 1 500 000 лева и 75 000 пенсионери получиха ваучери, а хиляди други - хранителни пакети.В откриването ще се включат и партньорите на инициативата – Български Червен кръст, Националният осигурителен институт, „Български пощи“ ЕАД, Българска хранителна банка, Държавната агенция за безопасност на храните, Националният алианс за работа с доброволци, Национално сдружение „Младежки глас“, Ред Девил Кетъринг, представители на хранителния бранш, на хранителни вериги и др.Четвъртото издание на „Великден за всеки“ отново ще набира парични средства и хранителни продукти за пенсионерите, които няма да получат надбавка за големия християнски празник. Идеята е да бъдат подпомогнати хората, чиято пенсия надвишава с малко минималния праг от 348 лева. По утвърдени списъци на НОИ средствата ще бъдат обърнати във ваучери, всеки на стойност по 20 лева, с които възрастите хора ще имат възможност да пазаруват в 5 000 обекта в цялата страна. Пенсионерите ще получават своите ваучери в пощенските клонове по места.Средства отново се набират по банкова сметка в УниКредит Булбанк, разкрита конкретно и единствено за целите на кампанията, чиито титуляр е Български Червен кръст. IBAN: BG53UNCR70001522802795 Банков код: UNCRBGSF Или със SMS 1255 - на стойност 1 лев, освободен от ДДС Чрез on-line дарения от България и чужбина на сайта на БЧК –  www.redcross.bg", "date": "2019.03.25", "title": "'Великден за всеки' набира храни и средства за пенсионери без надбавки за християнския празник"}
{"url": "https://offnews.bg/futbol/fk-tciurih-sledi-izkaso-shvejtcarski-as-na-levski-699971.html", "text": "Халфът на Левски Давиде Мариани е следен от скаутите на родния си ФК Цюрих, пише \"Тема спорт\". В момента въпросният отбор се намира на четвърто място в швейцарския елит.През сезона съставът направи добри мачове в Лига Европа. Цюрих бе в група с Лудогорец и заедно с Байер (Леверкузен) успя да излезе от нея. Швейцарците достигнаха до 1/16-финалите на надпреварата, но там бяха елиминирани от италианския Наполи - загуби с 1:3 у дома и 0:2 в Неапол.Мариани пристигна на \"Герена\" през лятото. 27-годишният офанзивен халф дойде като свободен агент, след като договорът му с Лугано изтече. Плеймейкърът е един от най-полезните играчи на \"сините\" през сезон.Той е един от двамата в състава на Георги Дерменджиев, който е участвал във всичките 26 шампионатни двубоя до момента. Другият е централният нападател Станислав Костов.Мариани е вторият водещ голмайстор на тима след благоевградчанина - има на сметката си 9 попадения. Освен това швейцарецът е направил и 8 асистенции. За Цюрих Давиде игре от 2012 до 2015 година. С родния си тим има 31 мача в швейцарската Суперлига и 1 гол.Халфът е един от играчите, които са най-скъпо платени на \"Герена\". Той дойде по настояване на вече бившия треньор Делио Роси, като след това беше основна фигура и при Славиша Стоянович, и при Георги Дерменджиев. Той има договор с Левски до лятото на 2021 година. Ако някой иска да го привлече, ще трябва да плати трансферна сума на \"сините\".", "date": "2019.03.25", "title": "ФК Цюрих следи изкъсо швейцарски ас на Левски"}
{"url": "https://offnews.bg/obshtestvo/10-spirki-v-sofia-stavat-i-kontejneri-za-plastmasa-699987.html", "text": "На 10 спирки на градския транспорт в София ще има специални контейнери за разделно събиране на пластмасови отпадъци. Те са вградени в съществуващите съоръжения и приканват: „Дай шанс на пластмасовата си бутилка да заживее отново“. Нестандартната кампания в рамките на месец е част от инициативата с 12-годишна история „Моят зелен град“, организирана от Кока-Кола в България в партньорство с ЕКОПАК  и Столична община. Целта на инициативата е да покаже, че заедно, с малко усилия на всеки от нас, можем да направим града ни по-зелен и чист.С количествения еквивалент на събраната пластмаса ще бъдат произведени първите в България 3D принтирани пейки от рециклирана пластмаса, които ще бъдат поставени в парка „Заимов“ в София. ", "date": "2019.03.25", "title": "10 спирки в София стават и контейнери за пластмаса"}
{"url": "https://offnews.bg/tcarkoven-kalendar/blagoveshtenie-e-dnes-pochitame-majkite-699932.html", "text": "Християните празнуват днес Благовещение - денят, в който Архангел Гавриил съобщил на Дева Мария благата вест, че ще роди Спасителя. На този ден се почитат майките, чиято закрилница е Св. Богородица.Имен ден празнуват Благовест, Благой, Благо и женските варианти на имената.Ето как Библията описва момента, в който Архангел Гавриил известява Дева Мария благата вест:На този ден на трапезата задължително се слага риба и нещо \"зелено\" - салата, спанак, лапад, коприва. Според народните вярвания \"благият ден\" е отреден за лекуване на болести и магии за любов. На Благовещение отровите губят силите си. У нас празникът се нарича още Благовец. Според поверието днес долитат кукувиците и лястовиците, които носят благата вест, че зимата си е отишла.Смята се, че на този ден раните заздравяват по-бързо, затова на Благовец се пробиват ушите на момичетата за обици, а стопаните дамгосват стадата си. Вярва се, че, ако на Благовещение се засаждат дръвчета, те ще родят много сладки плодове.", "date": "2019.03.25", "title": "Благовещение е! Днес почитаме майките"}
{"url": "https://offnews.bg/temida/turskiat-glaven-prokuror-e-v-balgaria-za-sreshti-s-borisov-i-tcatcarov-699974.html", "text": "Турският главен прокурор пристига в България. Той идва у нас по покана на българския си колега Сотир Цацаров, с когото днес ще обсъдят терористичните заплахи, борбата с организираната престъпност и международното сътрудничество по наказателно-правни въпроси, съобщава Прокуратурата.Двудневната визита на Мехмет Акарджа е в рамките на Споразумението за сътрудничество между Главната прокуратура към Касационния съд на Република Турция и Прокуратурата на Република България от 2014 г.Турският главен прокурор ще се срещне още с премиерът Бойко Борисов, с вътрешния министър Младен Маринов и зам.-министър на правосъдието.Мехмет Акарджа е главен прокурор на Върховния апелативен съд от 2015 г., а преди това е бил председател на наказателна колегия на Върховния апелативен съд. В турската съдебна система е от 1987 г., когато встъпва като кандидат съдия.", "date": "2019.03.25", "title": "Турският главен прокурор е в България за срещи с Борисов и Цацаров"}
{"url": "https://offnews.bg/obshtestvo/oshte-po-toplo-dnes-temperaturite-stigat-25-gradusa-699944.html", "text": "Днес ще е предимно слънчево, със слаб вятър от запад-югозапад. Температурите още ще се повишат и максималните ще са между 20° и 25°, по Черноморието ще са по-ниски - 12°-17°, прогнозира Националният институт по метеорология и хидрология.Над планините ще е предимно слънчево. Ще духа до умерен вятър от запад-северозапад. Температурите още ще се повишат и максималната на височина 1200 метра ще е около 12°, на 2000 метра - около 5°.Над Черноморието ще е слънчево. Ще духа слаб до умерен вятър от юг-югозапад. Максималните температури ще са между 12° и 17°. Температурата на морската вода е 9°-10°. Вълнението на морето ще се усилва и вечерта главно по Северното Черноморие ще достигне 3 бала.", "date": "2019.03.25", "title": "Още по-топло днес: температурите стигат 25 градуса"}
