{"url": "https://offnews.bg/kultura/aleksandar-petrov-chuvstvam-se-poveche-kato-fotograf-otkolkoto-kato-712655.html", "text": "На 15 октомври в Зала 1 на НДК ще се състои най-голямото рок-събитие на годината: най-известните музиканти и групи ще се съберат на грандиозния концерт „РОК ПОЕЗИЯ –Александър Петров“.Александър Петров е авторът на стиховете на десетки от най-хубавите български песни. Сред тях са:„Нашият град“, „Богатство“ и „Любовта, без която не можем“ на старата „Тангра“, „Жулиета“, „Бъди какъвто си“, „Оловният войник“, „Черно-бяла снимка“, „Циркът“ на новата „Тангра“, „Дъвка-балон“ на Стенли, „Безсъние“ на Чочо Владовски, „Приятели“ и „Главната улица“ на Фактор, „В друго време, в друг свят“ на „Сигнал“, „Оставаме“ от филма „Оркестър без име“, „Близо до мен“ на Вили Кавалджиев, „Тук и сега“\" на Д2, „Сто надежди“ – БТР, „Утре започва от днес“ – Диана Експрес, както и сините химни „Времето е наше“, „Последен валс“, „Развод ми дай“.\"На върха на личната ми класация е \"Безсъние\", позната на слушателите под името \"Дон Кихот\", и изпълнена от Чочо Владовски\", споделя пред БНТ Александър Петров. \"И сега, като я чуя, ме вълнува. Още повече, че тази песен беше написана в един черно-бял сезон, в който рокерите не се споменаваха. Имах забележки да поправя текста и някои думи да отпаднат, но успяхме да го запишем в оригиналния вариант, както е и до днес.\"\"Аз се чувствам повече като фотограф, отколкото като поет. Винаги съм се опитвал да снимам живота, хората, чувствата. Да правя портрети на срещите, на разделите, на очакванията. А когато човек има хубав обектив, подходяща бленда и осветление, тогава се получава художествена фотография\", разкрива поетът.Първото негово стихотворение, по което Борис Карадимчев написва песен, станала емблематична за няколко поколения, е \"Нашият град\". След това се раждат още много хитове, изпяти от легенди като \"Тангра\", \"Д2\", \"Фактор\", \"БТР\".\"Песните ми станаха толкова популярни, защото в тях няма омраза. Много от лидерите яхнаха белия кон, докато звучаха тези песни, и хората не усетиха драматургията на нашия преход. Бяхме безумно наивни в онези години\", прави тъжната си равносметка Александър Петров.\"Обичам да гледам детайлите и малките неща. От ниското аз виждам всичко\", завършва поетът.На концерта на 15 октомври ще вземат участие групите Тангра , Сигнал , Фактор , БТР , певците Стенли, Боби Косатката, Ния Петрова /Гласът на България / и др. Билети .", "date": "2019.10.07", "title": "Александър Петров: Чувствам се повече като фотограф, отколкото като поет"}
{"url": "https://offnews.bg/politika/iliana-jotova-v-kazahstan-izuchavaneto-na-balgarski-ezik-i-kultura-tr-712662.html", "text": "Развитието на българската общност в Казахстан и изучаването на български език бе основна тема на разговорите между българския вицепрезидент Илияна Йотова и президента на Казахстан Касим-Жомарт Токаев. Със среща с президента Токаев започна двудневното посещение на вицепрезидента Йотова в Казахстан по покана на българската общност, съобщиха от пресцентъра.„Поздравявам Ви за Вашата мисия, дълбокото ни убеждение е, че богатството на нашата страна е в многообразието от различни националности и етноси”, подчерта казахстанският президент пред Илияна Йотова.В Казахстан живеят около 140 различни националности и етнически групи, а българската общност е една от най-старите и с признат статут на национално малцинство. „Интеграцията на различните народи е един от приоритетите в националната политика, в Концепцията за развитието на гражданското общество до 2025 г. В Казахстан, в различни части на страната се развиват пет културни центъра на българската общност”, заяви президентът Токаев и добави, че връзките с прародината трябва да бъдат още по-преки и интензивни.Акцент в разговорите бе представителството на българската общност в Асамблеята на народа на Казахстан и изучаването на български език. От страна на българското министерство на образованието има готовност за изпращане на професионален педагог и учител по български език и литература. Идеята е от следващата година да започне пълноценна работа и неделно училище в столицата Нурсултан.„Целта на нашата визита е да направим контактите с нашите сънародници още по-близки и по-енергични и да възстановим изучаването на български език и култура в училище. За съжаление обучението по български език е преустановено преди години, закрити са и лекторатите по български език в казахстанските университети“, посочи Илияна Йотова.Вицепрезидентът оцени високо създадения модел на толерантност и разбирателство между различните народи и религии като цитира един от най-големите философи на Казахстан Абай – „Единството трябва да е в умовете”. „Само така можем да предотвратим конфликти и кризи, на които, за съжаление, нашето поколение е свидетел”, подчерта вицепрезидентът Йотова. Илияна Йотова представи пред президента Токаев възможностите, които дава българската държава за обучение на казахстански студенти от български произход.Вицепрезидентът поздрави Касим-Жомарт Токаев с избирането му за президент на Казахстан, като подчерта голямото значение на реформите, които предприема в управлението на страната. „Планът на нацията” е дългосрочната програма на Казахстан, която цели до 2050 г. страната да е в първата десетка на най-развитите държави в света.Българският вицепрезидент подчерта, че Казахстан е най-сериозният партньор на ЕС и на България в Централна Азия. „България цени високо стабилността и приятелските отношения с Казахстан. Двете страни могат да бъдат много добри партньори и да реализират съвместни инвестиции в цифровизацията и високите технологии. България има много добре подготвени кадри и традиции в тази област”, изтъкна Илияна Йотова.Тя обърна внимание на високите социални критерии, поставени от президента Токаев като изискване към предстоящите реформи. „Трябва да правим икономика за „малкия човек”, за развитие на малкия и средния бизнес и така да мотивираме своите граждани”, подчерта Илияна Йотова.„Очакваме президента Радев в нашата страна през следващата година”, каза президентът на Казахстан, като отбеляза проведените разговори с българския държавен глава на 74-ата сесия на ООН в Ню Йорк. „Надявам се тогава да имаме конкретни резултати и най-вече работещо българско училище”, каза в заключение тя.Вицепрезидентът подари на казахстанския президент реплика на меча на хан Кубрат и чаша, изрисувана от 13-годишния Веско от Центъра за настаняване от семеен тип „Княгиня Мария Луиза“ в Пловдив. Чашата Веско изрисува на 23-ия Фестивал на радостта в село Ястребино, който се организира от Обществен фонд „Детство“.", "date": "2019.10.07", "title": "Илияна Йотова в Казахстан: Изучаването на български език и култура трябва да се възстанови"}
{"url": "https://offnews.bg/zdrave/30-minutno-hodene-na-den-pazi-sartceto-i-uspokoiava-nervnata-sistema-712650.html", "text": "Почти всеки лекар и експерт в света съветва хората от всички възрасти да ходят поне 30 минути на ден за здравословен живот. Според ново проучване, цитирано от БГНЕС, 30-минутното ходене минимизира риска от сърдечно-съдови заболявания, подсилва костната структура и минимизира риска от затлъстяване, както и от някои видове рак, диабет и повишен холестерол.Спортният лекар Саваш Кудаш заяви за Анадолската агенция, че с навлизането на напредналите технологии в ежедневието им, хората са склонни да отделят по-малко време за упражнения. Той каза още, че съвременният индустриален начин на живот принуждава хората да ядат нездравословни храни, което увеличава риска от различни заболявания.Навикът да се яде преработена храна и да не се тренира, е причинил увеличаване на хроничните заболявания през последните години, каза Кудаш и обясни, че Световната здравна организация (СЗО) съветва хората да правят 30-минутни упражнения, ходейки всеки ден.Освен на физическото здраве, ходенето също влияе позитивно върху настроението. Изследванията показват, че редовното ходене в действителност модифицира нервната система толкова много, че дори намалява гнева и враждебността. Освен това ходенето на открито излага на естествена слънчева светлина, което помага на тялото да отделя хормони, влияещи на щастието.", "date": "2019.10.07", "title": "30-минутно ходене на ден пази сърцето и успокоява нервната система"}
{"url": "https://offnews.bg/medii/zhurnalisti-ot-bnr-s-novo-pismo-do-sem-712656.html", "text": "Работещи в Българското национално радио изпратиха ново писмо до СЕМ, в което за пореден път настояват за оставка на генералния директор Светослав Костов. То е подписано от над сто души, сред които и Силвия Великова, около която се разрази скандалът в БНР.Повод за писмото е протестът в защита на шефа на БНР, организиран на 3 октомври пред СЕМ.OFFNews публикува текста без редакторска намеса:", "date": "2019.10.07", "title": "Журналисти от БНР с ново писмо до СЕМ"}
{"url": "https://offnews.bg/politika/kandidatat-na-bsp-v-smolian-s-programa-promeni-badeshteto-712661.html", "text": "Над 600 граждани се събраха в зала 1 на театъра в Смолян, за да подкрепят издигнатия от БСП кандидат за кмет Стефан Сабрутев. Официалната част на събитието започна с емоционално изпълнение на солисти от гайдарски състав \"100 каба гайди\".  \"Скъпи приятели, за всички ни е ясно, че демографската криза е най-сериозният проблем не само за нашата община, а и за цялата област. Област Смолян е най-бързо обезлюдяващата за първото тримесечие на 2019 г. Ето затова нашият призив е „Промени бъдещето“. Всички мерки в нашата програма са създадени, за да обърнем този негативен процес и да създадем нормална среда за живот и отглеждане на деца\", заяви Сабрутев.Той отбеляза, че за последните години са пропуснати много възможности, а общинските средства са разходвани без цел и посока, усвоените пари не са подобрили стандарта на живот на хората. Кандидатът на левицата представи своята управленска програма, обобщена в секторите икономика, инфраструктура и благоустройство, здравеопазване и социална политика, образование, култура, спорт, публични услуги и сигурност.Сабрутев гарантира да продължи да поддържа добър и сигурен диалог между общината и местния бизнес. Стратегия за създаване на биоземеделие на чисти и екологични местни продукти, на марка „Произведено в Смолян“, както и активна реклама и популяризирането на родния край като целогодишна туристическа дестинация са част от сигурните стъпки, заложени в програмата.В сферата на инфраструктурата и благоустройството Сабрутев представи решение за създаване на общинска фирма за комунални услуги, почистване и озеленяване – извършвани под строг контрол. За облика на Смолян, съвместно с местната камара на архитектите и тази на инженерите, да бъде изграден нов архитектурен код, създаден спрямо спецификата на града, кварталите и селата.Кандидатът изрази намерение активно да търси стратегически инвеститори, както и община Смолян да бъде готова с проекти, по които да кандидатства и печели подходящи европейски програми, с които чувствително да се подобри средата в цялата област.Подкрепа за Сабрутев изрази и зам.-председателят на БСП и ръководител на предизборния щаб на левицата Кирил Добрев.\"Стефан Сабрутев може не само да промени Смолян, но да го направи развиващ се и проспериращ град.\" - това каза зам.-председателят на НС на БСП Кирил Добрев, който присъства на откриването на кампанията на левицата в Смолян. \"Тук съм не в качеството си на зам.-председател или председател на националния щаб, тук съм в качеството си на приятел на Стефан, който ме спечели с идеите и желанието си да промени Смолян\" - подчерта Кирил Добрев. Той призова присъстващите да подкрепят кандидата за кмет на Смолян и листата за общински съветници на БСП.\"Аз не искам да се разделям с моите деца. Не искам те да ходят да живеят и да работят в чужбина, а да останат тук в България. За доброто на нашите родители и нашите деца, трябва всички ние заедно да подкрепим Стефан Сабрутев и да гласуваме с N56\" - завърши изказването си Добрев.Във финалната част на представянето си Сабрутев покани своя екип и развълнуван сподели със своите съграждани: „Горд съм да ви съобщя, че днес всички кандидати за общински съветници от групата на БСП единодушно решихме че тези от нас, които бъдат избрани, ще даряваме възнагражденията си във фонд, посветен на борбата с демографската криза. Предвиждаме тези средства да бъдат предоставени за инвитро процедури, стипендии за учащи и помощи за хора с нисък социален статус.“Накрая той покани всички кандидат-кметове на предизборен дебат, в който да обсъдят публично какви решения биха разрешили належащите проблеми. „Надявам се да имаме един истински сблъсък на идеи“, заяви Сабрутев.На финала хората чуха местните изпълнители - Фолклорна формация \"Звъника\", танцова формация \"Балканика\" и солисти от гайдарския състав \"100 каба гайди\".", "date": "2019.10.07", "title": "Кандидатът на БСП в Смолян с програма \"Промени бъдещето\""}
{"url": "https://offnews.bg/ikonomika/astral-holidejz-obiavi-falit-712647.html", "text": "Един от големите туроператори у нас - \"Астрал Холидейз\", обяви фалит и започва процедура по несъстоятелност.Дружеството е официален представител на мощния британски туроператор Thomas Cook, чийто фалит бе обявен миналия месец.Компанията уверява клиентите си у нас, че е предприела мерки, за да не бъдат финансово ощетени:Министърът на туризма Николина Ангелкова свиква днес среща с ръководството на „Астрал Холидейз“ и застрахователното дружество „Уника“ АД. От Министерството на туризма съобщават, че „Астрал Холидейз Интернешънъл“ АД има валидна застраховка със застрахователната компания „Уника“ АД. Лимитът на полицата е 700 хил. лв. и е за срок до 14.11.2019 година. В момента се работи по изясняване на точния брой туристи, които имат договори за туристическа услуга с “Астрал Холидейз“. Дружеството уверява, че пътуванията на основната част от туристите, закупили почивки, които в момента се намират зад граница, са платени. Компанията информира още, че клиенти, закупили само услугата самолетен билет с редовни или нискотарифни авиолинии, също ще осъществят своите пътувания. В официалната позиция на дружеството се казва, че потребителите на „Астрал Холидейз Интернешънъл“ АД, които са внесли депозити или са платили изцяло сумите по своите бъдещи организирани пътувания, но „АСТРАЛ“ не е заплатил към партньор или доставчик, ще бъдат обезщетени както следва по закон.Туроператорът уточнява, че няма да има възможност да осъществи бъдещи планирани пътувания на част от своите клиенти след 07.10.2019 г. Клиенти с бъдещи пътувания, които са заплатени на 100% от \"Астрал Холидейз Интернешънъл\" към партньори, ще бъдат лично уведомени от служители на „АСТРАЛ Холидейз Интернешънъл“ АД.", "date": "2019.10.07", "title": "'Астрал Холидейз' обяви фалит"}
{"url": "https://offnews.bg/kultura/v-sofia-zapochva-sedmitcata-na-pravoslavnata-kultura-712649.html", "text": "В София започва първото издание на Седмицата на православната култура. В следващите седем дни в столицата ще се провеждат поредица от културни събития, които имат за цел да запознаят обществото с религиозното наследство на страната ни, обясни пред БНР Пламен Сивов от издателство “Омофор“:“Да покажем красотата на мисленето в православието, на словото, красотата на звука и на музиката“.Познанието за православието е на критично ниско ниво\"Искахме да направим достъпна християнската култура и православното национално наследство на една малко по-широка аудитория. Хора, които искат да обогатят най-малкото общата си култура по въпросите на религиозното наследство на страната, която обитават, защото смятаме, че познанията по тези въпроси не задължително минават през лично преживяване на вярата, би трябвало да бъдат част от кръгозора, от общата култура на съвременния, европейски човек\", подчерта Сивов.По думите му, въпреки че близо 87 на сто от българите се самоопределят като православни християни, всъщност познаването на тази вяра е на критично ниско ниво.Публична лекция на проф. Маргарита Коева ще даде старт на наситената програма. Дискусията „Олтарите на България - настояще и бъдеще“ и ще се проведе днес следобед в криптата на храм-паметника \"Свети Александър Невски\".\"Дискусията ще бъде от интерес за хора, които биха искали да научат нещо повече за архитектурата на православния храм и не само в историческа перспектива, т.е. какви са основните му компоненти на тази архитектура, основната символика, но и съвременните предизвикателства пред строежа на нови храмове и възстановяването на старите. Това е тема, която присъства неизменно в публичните дискусии непрекъснато\", допълни още Пламен Сивов.В рамките на седмицата на православната култура ще бъде прожектиран документалният филм „Светителят хирург“, посветен на живота и чудесата на Св. Лука, провъзгласен за светец на Православната църква през 2000 година. Автор на филма е журналистът Ангел Бончев.\"Популяризираме един голям православен светец, който освен архиерей, е бил и един велик лекар. Той е изпратил медицината 50 години напред, заради неговите разработки в гнойно-септичната хирургия в доантибиотичната ера и разработките му за местната упойка. Ние се възползваме от неговите трудове. В онова мрачно време, когато е имало само една църква в едни хиляди километри в Русия, той е възраждал духовния живот. Обръщал е хората към вярата. Всички са тръгвали след него,\" разказа Ангел Бончев.По време на първото издание на Седмицата на православната култура ще има бъде показана и изложбата \"Зографи отвъд границите\", която ще бъде съпътствана от публични лекции, свързани с непознати на широката публика аспекти на Самоковската и Тревненската иконописна школа.\"Това са основните български възрожденски иконописни школи и ние се гордеем с това наследство - визуално, иконографско. Има смисъл всеки да научи нещо повече за този период. Това ще се случи в галерия \"Алма Матер\", в Ректората на Софийския университет, на 10 октомври, четвъртък, от шест и половина\", посочи Пламен Сивов.Пълната програма на Седмицата на православната култура .", "date": "2019.10.07", "title": "В София започва Седмицата на православната култура"}
{"url": "https://offnews.bg/kultura/aktiori-sreshtu-poeti-s-marin-bodakov-v-teatar-sfumato-712658.html", "text": "Поредното издание на “Актьори срещу Поети” в Театър “Сфумато” е на 10 октомври, четвъртък, 19 часа, с участието на Марин Бодаков.Замислен като еднократно представление в Малкия сезон на Театрална работилница \"Сфумато\", форматът “Актьори срещу Поети” в Театър “Сфумато” стана част от репертоара на театъра и само за година се превърна в един от най-успешните литературно-актьорски опити. И така вече пети сезон. „Актьори срещу поети“ е смъртоносна битка, в която лъсват десетките разлики между авторското четене на поезия и актьорското ѝ изпълнение като монолог. Публиката решава изхода от своеобразната словесна схватка. Водещ е Лилия Гелева.За зрителите са оставени листове със стихотворения. Те не са на участващите поети, могат да са както български, така и чуждестранни. Със започването Лилия Гелева влиза в ролята си на конферансие.Въвеждащите ѝ думи, представянето на поетите и актьорите и всичко останало, което изрича, бива изпявано. Литературната схватка протича в три различни кръга. След края на рундовете и директните двубои на публиката е предоставена възможност да гласува за победителя.Всеки път всичко е различно.- - -Онлайн билети:  ", "date": "2019.10.07", "title": "'Актьори срещу Поети' с Марин Бодаков в Театър 'Сфумато'"}
{"url": "https://offnews.bg/obshtestvo/avaria-nalaga-spirane-na-vodata-utre-v-rajonite-vitosha-i-ovc-712666.html", "text": "Поради авария на стратегически водопровод утре от обяд се налага спиране на водоподаването в райони на столицата, съобщиха от Софийска вода.Чешмите ще останат сухи в следната последователност:кв. Драгалевци - от 12:00 на 8.10.2019г. до 00:00 ч. на 09.10.2019г.в.з. Малинова долина – от 12:30 ч. на 08.10.2019г. до 00:30 ч. на 09.10.2019г.кв. Киноцентъра - от 13:00 ч. на 08.10.2019. . до 01:00 ч. на 09.10.2019г.c. Владая - района заключен между ЖП линия „София-Перник“, ул.„Лесковец“, ул.“Войнишко въстание“ ,ул.“Любомир Миланов“,ул. „Акад. П. Стайнов“, ул.“Равнище“ и в.з. Приплат - от 12:00ч. на 08.10.2019.г. до 00:00ч. на 09.10.2019.кв. Бояна - от 14:30 ч. на 08.10.2019. до 02:30 ч. на 09.10.2019г.в.з. Беловодски път - от 15:00 ч. на 08.10.2019г. . до 03:00 ч. на 09.10.2019г.в.з. Килиите - от 15:30 ч. на 08.10.2019г. . до 03:30 ч. на 09.10.2019г.в.з. Мала кория - от 15:30 ч. на 08.10.2019г. . до 03:30 ч. на 09.10.2019г.кв. Княжево, района заключен между ул. “Панорамен път”, “Проф. Державин”, бул. “Цар Борис III”, “Ген. Михаил Кутузов”, “Карамфил”, “Бойна слава”, “Клек”, “Сребриста липа” и “Бял равнец”- от 15:30 ч. на 08.10.2019г. . до 03:30 ч. на 09.10.2019г.кв. Княжево, района заключен между бул. “Цар Борис” III и ул. “Княжевска”, ЖП линията „София - Перник“ и ул. “Владайско въстание”- от 15:30 ч. на 08.10.2019г. . до 03:30 ч. на 09.10.2019г. кв. Горна Баня и в.з. Горна баня – от 15:30 ч. на 08.10.2019г. . до 03:30 ч. на 09.10.2019г.", "date": "2019.10.07", "title": "Авария налага спиране на водата утре в районите „Витоша“ и „Овча купел“"}
{"url": "https://offnews.bg/ikonomika/poredna-prodazhba-na-tcenni-knizha-i-darzhavata-s-nov-dalg-ot-69-mln-l-712667.html", "text": "На 7 октомври т.г. Министерството на финансите преотвори емисия 20-годишни държавни ценни книжа (ДЦК), деноминирана в лева, пусната в обращение на 21.06.2019 г., с падеж 21.06.2039 година.Така чрез поредната продажба на държавни ценни книжа държавата пое дълг за малко над 69 млн. лева, съобщават от Министерството на финансите.На проведения аукцион бяха пласирани ДЦК за 69,18 млн. лв. съвкупна номинална стойност при постигната среднопретеглена доходност в размер на 1,38 %. Това е под доходността от 1,52%, която беше постигната на предходния аукцион за 20-годишни ценни книжа, проведен през втората половина на юли.Общият размер на подадените поръчки достигна 132,25 млн. лв., което съответства на коефициент на покритие от 1,39. Но това е под коефициента на покритие от 1,41 пункта, постигнат през юли, когато бяха пласирани 20-годишни ДЦК за 200 млн. лева.Отчетеният спред спрямо аналогичните германски федерални облигации е в размер на 170 базисни точки. Разпределението на придобитото количество ДЦК по видове инвеститори е както следва: най-голямо количество ДЦК на аукциона придобиха банките – 41,2 %, пенсионни и гаранционни фондове – 34 %, следвани от застрахователните дружества с 20,2 %, и други инвеститори – 4,6 %.Сумата е по-малка от очакваните от финансовото министерство 95 млн. лева, които трябваше да бъдат събрани от продажбите на 20-годишни облигации с падеж на 21-ти юни 2039 година.От началото на годината държавата вече пое дълг за 900 млн. лева чрез облигации на вътрешния пазар, което се наложи заради покупката на изтребителите Ф-16.Максималният нов дълг, който може да бъде поет тази година, е 1 млрд. лева.", "date": "2019.10.07", "title": "Поредна продажба на ценни книжа и държавата с нов дълг от 69 млн.лева"}
{"url": "https://offnews.bg/obshtestvo/intcident-s-balgarski-moriatci-kraj-ostrov-sardinia-edin-zagina-obno-712668.html", "text": "Един български гражданин е загинал, а трима са пострадали при инцидент на товарния кораб “Малта” край бреговете на италианския остров Сардиния, съобщиха от Министерството на външните работи в София. И четиримата български граждани са моряци от екипажа на кораба, собственост на компанията „Грималди“.Единият от пострадалите българи е настанен в болница без опасност за живота. Останалите двама са преминали лекарски преглед и са освободени за домашно лечение.Посолството ни в Рим се свърза с Бреговата охрана в Порто Торес, според която инцидентът се е случил близо до Сардиния по маршрут Порто Торес-Каляри. Силна вълна е ударила моряците, докато работели на борда.Дипломатическата ни мисия в Рим е във връзка с италианската Брегова охрана и е в готовност да оказва необходимото съдействие. По случая италианските власти са образували разследване.", "date": "2019.10.07", "title": "Инцидент с български моряци край остров Сардиния, един загина /обновена/"}
{"url": "https://offnews.bg/politika/rumen-radev-balgaria-razchita-na-ustojchivost-i-finansova-predvidimos-712664.html", "text": "България очаква устойчивост и финансова предвидимост в процеса на модернизация на Военновъздушните сили, заяви президентът Румен Радев на среща на „Дондуков“ 2 с директора за бизнес развитие на ”Локхийд Мартин” Ранди Хауърд.Предвиденото в рамковото споразумение индустриално сътрудничество в областта на високите технологии също беше сред акцентите на разговора, съобщиха от пресслужбата на президента.На срещата държавният глава посочи, че българските ВВС следва да разполагат с многофункционален самолет с пълен пакет способности и необходимото оборудване, които да позволяват неговата надеждна поддръжка и пълноценно обучение на българските пилоти. Пълнотата на пакета наземно оборудване и въоръжение, както и спазването на сроковете за доставка са от ключово значение за оперативните способности на българските ВВС, заяви още Румен Радев.Ранди Хауърд подчерта, че ”Локхийд Мартин” ще изпълни заложените в договора срокове за производство и доставка на F-16 за страната ни. Той увери и че България ще получи многофункционални самолети със съвременни отбранителни способности, а компанията ще търси финансови буфери в споразумението, за пълноценната поддръжка на самолетите и тяхното оборудване, както и за постигане на търсените от България способности.", "date": "2019.10.07", "title": "Румен Радев: България разчита на устойчивост и финансова предвидимост в модернизацията на ВВС"}
{"url": "https://offnews.bg/obshtestvo/kiril-ananiev-do-kraia-na-dekemvri-mladost-shte-se-razdeli-s-tcenta-712663.html", "text": "До края на месец декември т.г. Метадоновата програма, която се намира на територията на УМБАЛ „Св. Анна \" – София, ще бъде преместена.Този ангажимент пое министърът на здравеопазването Кирил Ананиев на среща с представители на Инициативния комитет на живеещите в кв. Младост 1.Министърът изслуша притесненията на жителите на района около Окръжна болница и отново посочи мерките, които са взети, и напомни, че ситуирането на Метадоновата програма към Държавна психиатрична болница за лечение на наркомании и алкохолизъм (ДПБЛНА) в УМБАЛ „Св. Анна \" – София е временно.Министерството на здравеопазването призовава всички граждани към толерантност спрямо пациентите на Метадоновата програма.Близо до клиниката има 3 детски градини и 2 училища. Родителите се притесняват, че мястото ще се превърне в свърталище на наркозависими и вече бурно изразиха протеста и страховете си.", "date": "2019.10.07", "title": "Кирил Ананиев: До края на декември \"Младост\" ще се раздели с центъра за наркоманите"}
{"url": "https://offnews.bg/politika/boris-bonev-shte-maha-butonite-za-peshehodtci-na-krastovishta-s-mnogo-712635.html", "text": "Спиране на бутоните за пешеходци на \"умните\" светофари по кръстовищата с много пешеходци, е едно от първите разпореждания, които ще издаде кандидатът за кмет на Спаси София Борис Бонев при успех на вота. Това обяви той във фейсбук страницата на неправителствената организация. Още в първия работен ден като кмет, ще покажа непримиримост към досегашните лоши практики. Промяната трябва да започне веднага! Затова незабавно ще разпоредя: Цялостен одит на ЦГМ, с цел пресичане на корупцията и прекратяване на вредните договори, пише Бонев. Сред първите му заповеди ще бъде и \"забрана за паркирането по пл. \"Света Неделя\", безкомпромисен контрол върху фирмите за чистота и отстраняване на неефективно ръководство на Столичния инспекторат\". София заслужава много по-честно и компетентно управление. Аз имам ясен План за София и знам как бързо и ефективно да постигна промяната, уверява Борис Бонев. ", "date": "2019.10.07", "title": "Борис Бонев ще маха бутоните за пешеходци на кръстовища с много хора"}
{"url": "https://offnews.bg/politika/radina-bankova-obshtinskata-administratcia-triabva-da-promeni-bezrazl-712636.html", "text": "Общинската администрация трябва да промени безразличното си отношение към гражданите, особено в малките населени места. Това заяви кандидатът за кмет на Ловеч, подкрепен от \"БСП за България\", Радина Банкова по време на среща с хората в село Горно Павликени. Тя подчерта, че е натрупала достатъчно опит в работата си като предприемач през последните 25 години, ръководейки собствената си фирма, за да се опита да приложи наученото в една друга сфера, каквато е управлението на общината и да работи в полза на обществото. \"Ситуацията в Ловеч и в селата от общината е- пълен застой в икономическото развитие, а условията за живот не са като в една европейска държава\", каза тя. Банкова допълни, че хората напускат родния си град, младите хора не намират там реализация. По думите й е дошло време да се предприеме най-важната инвестиция - тази в хората. Според нея това може да стане като бъдат привлечени образовани и перспективни специалисти, които да се включат в най-изостаналите три отрасъла - здравеопазване, образование, икономика.\"Трябва да се даде нова надежда на хората, общинската администрация да промени безразличното си отношение към гражданите, да прояви интерес към техните проблеми, да се вслуша в предложенията им, свързани с промяната на сегашната ситуация\", категорична бе тя. Присъстващите на срещата си припомниха, че в селото досегашният кмет е идвал само докато го изберат, след това е забравил пътя към него, от общината не проявяват интерес през последните четири години какво се случва в Горно Павликени. \"Имаме много сериозен проблем с водоснабдяването - водопроводът е на повече от 70 години, багерът всеки ден копае, за да отстранява повредите, но с това се рушат улиците. Нямаме автобусен транспорт, с който хората да отиват директно до Ловеч, а ни се налага да използваме такъв с преминаване през други населени места.За възрастните хора не е възможно да се грижат за гробищния парк, електрическите стълбове се нуждаят от почистване, тъй като са обрасли с увивни растения\", споделиха присъстващите на срещата. Най - важния въпрос, който те поставиха беше кметският наместник в селото да се назначава от общинската администрация, само след като хората в селото са обсъдили кандидатурите и са направили своето предложение.Радина Банкова и Доротея Цанкова - водач на листата на кандидатите за общински съветници от Коалиция \"БСП за България\" бяха посрещнати в селото с червени рози. Цанкова обясни, защо БСП е застанала зад кандидатурата на Банкова - много от нейните идеи, особено тези, свързани със социалната проблематика, напълно съвпадат с предложенията на БСП.", "date": "2019.10.07", "title": "Радина Банкова: Общинската администрация трябва да промени безразличното си отношение към гражданите"}
{"url": "https://offnews.bg/ikonomika/fibank-se-prisaedini-kam-initciativata-za-barzi-i-prozrachni-mezhdunar-712631.html", "text": "В съвременния забързан дигитален свят потребителите изискват все по-бързи и сигурни услуги, които се развиват с напредъка на технологиите. Като лидер в иновациите и ориентирана към нуждите на клиентите, Fibank (Първа инвестиционна банка) се присъедини към SWIFT gpi – глобално решение, предоставящо бързи и прозрачни международни преводи.От септември 2019 г. банката извършва международни разплащания през новата платформа на SWIFT, с което подобрява значително скоростта и проследимостта на трансграничните трансфери. По този начин Fibank е сред водещите банки в света, включили се в SWIFT gpi и единствената сред кредитните институции в страната.Според данни на SWIFT 36% от извършваните през gpi преводи се заверяват по сметка на крайния бенефициент до 5 минути от инициирането им, 53% в рамките на 1 час, а 96% в рамките на същия ден. Освен бързината, друго основно предимство на новата платформа е възможността за проследимост в реално време, посредством включения в платежното SWIFT-съобщение tracking identifier. Към днешна дата 660 банки участват в SWIFT gpi и изпълняват ежедневно валутни разплащания за над USD 300 млрд.От години Fibank предлага бързи и висококачествени услуги в областта на международните плащания чрез своята широка кореспондентска мрежа, в сътрудничество с водещите световни банки. Първа инвестиционна банка е първият и все още единствен в България директен участник в EBA Clearing /най-голямата клирингова къща в Европа/ и поддържа кореспондентски сметки освен в основните валути (евро, щатски долар, швейцарски франк и британска лира), така и в различни други водещи валути (като китайски юан, японска йена, канадски долар, руска рубла, норвежка крона и др). Стремейки се да отговори на нуждите на все по-глобалния бизнес, Fibank предоставя възможност на своите клиенти да извършват международни преводи и в повече от 110 екзотични валути.", "date": "2019.10.07", "title": "Fibank се присъедини към инициативата за бързи и прозрачни международни разплащания SWIFT gpi"}
{"url": "https://offnews.bg/politika/dzhambazki-kani-konkurentite-na-test-za-narkotitci-712657.html", "text": "Един от претендентите за кмет на София Ангел Джамбазки изпрати писма до своите конкуренти в битката за столицата с покана всички да си направят кръвни тестове за наркотици.Той е посочил датата 8 октомври от 9.00 ч. за време на колективното събитие в поликлиниката на Военномедицинска академия (ВМА).\"Очаквам всички парламентарно представени партии със свои кандидати, както и всички, които според социологията имат своето влияние и шансове да станат градоначалници на столицата, да тестват себе си за зависимости от наркотични вещества\", призовава Джамбазки.\"Все пак е важно нашите избиратели да знаят кого избират и дали кандидатите, за които гласуват, не използват забранени вещества. Това ще е тест и за други зависимости\", допълва кандидатът на ВМРО за кмет на София, цитиран от пресцентъра си.", "date": "2019.10.07", "title": "Джамбазки кани конкурентите на тест за наркотици"}
{"url": "https://offnews.bg/politika/fandakova-sanirahme-bloka-v-liulin-v-kojto-zhiveiat-hora-s-uvredeno-712639.html", "text": "Изцяло ремонтирахме и санирахме жилищния блок в „Люлин“, в който живеят хора с увредено зрение. Това съобщи кандидатът за нов мандат като кмет на София Йорданка Фандъкова на страницата си във фейсбук. Поех ангажимент догодина да изградим улица в комплекса, заедно с нова детска площадка и облагородяване на междублоково пространство, уточни тя. Над 130 жилищни блока в София се санират по Националната програма за енергийна ефективност, съобщи още Фандъкова. Моят ангажимент е да осигуряваме и допълнителни средства и материали за обновяване на зелените площи и междублоковите пространства. Това е начинът да постигнем цялостен ефект и по-хубава и приветлива среда за живот, заявява кандидатът за кмет на ГЕРБ/СДС.", "date": "2019.10.07", "title": "Фандъкова: Санирахме блока в Люлин, в който живеят хора с увредено зрение"}
{"url": "https://offnews.bg/politika/simeon-slavchev-da-se-provede-mesten-referendum-za-priroden-park-vito-712637.html", "text": "Председателят на ПП МИР и водач на листата за общински съветници в София Симеон Славчев предлага в София да се проведе местен референдум за Природен парк „Витоша”.Неговото предложение е въжените съоръжения, които сега се управляват от концесионер, да се върнат под шапката на общината и да станат част от общинското дружество „Столичен електротранспорт”.„Виждаме, че години наред лифтовите съоръжения на Витоша не работят в полза на жителите и гостите на София, а обслужват чужди корпоративни интереси. Този въпрос трябва веднъж завинаги да бъде решен, за да се осигури целогодишен достъп на гражданите до Витоша с цел туризъм, спорт и отдих”, заяви лидерът на партия МИР Симеон Славчев. Именно затова от ПП МИР предлагат провеждането на местен референдум по темата с природен парк „Витоша”. „Нека столичани чрез местен референдум да кажат кой да управлява, поддържа и контролира лифтовете съоръжения на Витоша”, допълни още водачът на листата на ПП МИР в София Симеон Славчев. Припомняме, че още в началото на мандата по идея на Симеон Славчев и „Политическа група 5” в Столичния общински съвет беше създадена Временна комисия за анализ на съществуващите проблеми, свързани с целогодишния достъп до Природен парк „Витоша“ на граждани с цел туризъм, отдих и спорт и изработване на предложения и мерки за решаване на тези проблеми.„В Комисията много дълго обсъждахме проблема с концесиите на лифтовете, на концесионерите беше дадена повече от година, за да подобрят поддръжката и да спазят концесионния договор, но това не се случи. Единственият вариант да запазим лифтовете и да могат гражданите ефективно и безопасно да ги ползват е въжените линии да са под шапката на общината” беше категоричен Симеон Славчев.Той смята за абсолютно скандален факта, че Временната комисия за анализ на съществуващите проблеми, свързани с целогодишния достъп до Природен парк „Витоша”, не е излязла с доклад до Столичния общински съвет, който да бъде гласуван и приет, така, както го изисква правилникът на СОС. „На практика управляващите от ГЕРБ саботираха работата на временната комисия, а заедно с това и решаването на проблемите с целогодишния достъп на гражданите до Природен парк „Витоша”, каза още Симеон Славчев.„Една от основните цели на ПП МИР в следващия мандат на Столичния общински съвет е именно осигуряването на целогодишен достъп на гражданите до Природен парк „Витоша” с цел туризъм, спорт и отдих и затова предлагаме в това решение пряко чрез провеждането на местен референдум да участват всички столичани”, допълни още Славчев.„Надявам се, че всички останали кандидати за общински съветници и кандидати за кмет на София ще подкрепят искането на ПП МИР за провеждане на местен референдум за Природен парк „Витоша”, така, както застанаха зад искането ми за провеждане на местен референдум за завода за изгаряне на отпадъци в центъра на София”, завърши Симеон Славчев. Припомняме, че именно той беше най-активният общински съветник по темата срещу завода за изгарянето на отпадъци в София, като убеди дори колегите си от различни политически групи да подкрепят и да се подпишат под искането за референдум за завода.", "date": "2019.10.07", "title": "Симеон Славчев: Да се проведе местен референдум за Природен парк Витоша"}
{"url": "https://offnews.bg/futbol/nikolaj-bodurov-izbuhna-ne-sam-savetval-liupko-za-sastava-stojcho-st-712633.html", "text": "Защитникът Николай Бодуров наруши мълчанието и проговори за ситуацията си в ЦСКА и проблемите в \"червените\". Бившият капитан на \"армейците\" се зяде с мениджъра Стойчо Стоилов, наричайки го иронично Човека всичко на \"Армията\".\"\".", "date": "2019.10.07", "title": "Николай Бодуров избухна: Не съм съветвал Люпко за състава, Стойчо Стоилов разбира от всичко"}
{"url": "https://offnews.bg/bojni/eduard-aleksanian-se-izpravia-sreshtu-boetc-na-peter-arts-na-26-oktomv-712640.html", "text": "Епична се очертава да бъде десетата битка от бойната карта на зрелищното шоу SENSHI на 26 октомври в Двореца на културата и спорта във Варна.На арената на галата българският шампион от национални първенства по бокс и карате киокушин Едуард Алексанян ще се изправи срещу един от асовете от клуба на кикбокс легендата Петер Артс – Томас Дуве.Зрелищният сблъсък, който SENSHI ще предложи на феновете на бойните спортове, ще бъде по кикбокс в стил К-1. Категорията на двамата е до 80 кг.Състезателят на варненския спортен клуб „Дрийм“ ще има на разположение три рунда от по три минути, за да се пребори пред родна публика за купа от професионалната гала срещу възпитника на трикратния шампион от най-силната кикбокс верига в историята.Едуард Алексанян е един от най-амбициозните български бойци. Има зад гърба си редица шампионски титли от национални първенства по бокс и карате киокушин, а на професионалния ринг бележи успешен актив от 7 победи и 3 загуби.Само преди дни той извоюва и още една победа с нокаут срещу неколкократния шампион на Португалия по муай тай Яну „Канибала“ да Круз по време на галата Savages.Алексанян продължава серията си от двубои, като на 26 октомври той ще направи втори опит да си тръгне с купа от арената на SENSHI. Предизвикателството пред него не е никак малко.Холандският боец Томас Дуве е един от най-силните състезатели на Петер Артс. Той се присъедини към школата му в началото на годината. Това за него също ще е втори двубой на арената на SENSHI.Очаквайте повече подробности за всички срещи от зрелищното бойно шоу SENSHI. То ще се проведе на 26 октомври, от 19 часа, в Двореца на културата и спорта във Варна и ще предложи на публиката 12 епични киокушин и кикбокс сблъсъка.VIP маси за галата, както и билетите на цени от 10 и 20 лв., вече са в продажба в мрежата на Eventim.bg", "date": "2019.10.07", "title": "Едуард Алексанян се изправя срещу боец на Петер Артс на 26 октомври на арената на SENSHI"}
{"url": "https://offnews.bg/futbol/levski-obiavi-programata-si-za-lagera-v-dobrinishte-712665.html", "text": "Отборът на Левски ще проведе подготвителен лагер в Добринище. \"Сините\" заминават за планинския курорт на 10 октомври, четвъртък и ще се приберат в София на 13 октомври, неделя.На 12 октомври, събота Левски ще изиграе контрола срещу Пирин (Разлог) - от 15:30 часа, на стадион \"Септември\" в град Разлог.Футболистите на столичния гранд получиха три почивни дни и ще подновят тренировки в четвъртък сутринта на стадион \"Виваком Арена - Георги Аспарухов\".", "date": "2019.10.07", "title": "Левски обяви програмата си за лагера в Добринище"}
{"url": "https://offnews.bg/zdrave/bezplatni-pregledi-za-rak-na-gardata-v-aleksandrovska-712653.html", "text": "През октомври, Световният месец за борба с рака на гърдата, УМБАЛ „Александровска“ отново ще проведе активна информационна кампания и скрининг за профилактика на заболяването.Специалисти от двете хирургични клиники на лечебното заведение ще извършват безплатни мамологични прегледи в хирургичните кабинети, на територията на Спешното отделение. Направления по НЗОК не се изискват, но записването е задължително. Кабинет І-ва хирургия, тел.: 02/ 9230 590Кабинет ІІ-ра хирургия, тел.: 02/ 9230 378 от 9.00 до 13.00 ч.Ракът на гърдата е най-често срещаното онкологично заболяване при жените. По данни на Националния статистически институт смъртността от него през 2017 г. е 33,6 на 100 000, а през 2016 г. е 34,1 на 100 000. Всяка година 3100 българки заболяват от рак на гърдата, 1100 от тях умират.В ранен стадий ракът на гърдата е лечим в 97% от случаите, твърдят специалистите. В България само 14% от случаите се диагностицират навреме, докато в Западна Европа и САЩ този процент е около 50.Само в 5% от случаите ракът на гърдата се среща при жени под 40-годишна възраст. Препоръчително е първият профилактичен преглед с ехограф да бъде направен около 30-годишна възраст. След 45-50 г. прегледите продължават с мамография през период от 2 години. Мъжете също могат да заболеят от рак на гърдата, но при тях вероятността за това е 100 пъти по-малка, отколкото при жените.От няколко години на територията на УМБАЛ \"Александровска\" функционира Център за ранна диагностика и лечение на онкологични заболявания, оборудван с многофункционални, миниинвазивни, автоматизирани системи от най-висок клас за прецизна диагностика и ефективно лечение на неопластичните процеси, в т. ч. рака на гърдата. От 2017 г. в микробиологичната лаборатория на УМБАЛ „Александровска“ се прилага генетично тестване за предразположеност към рак на гърдата, а в Клиниката по хирургия се прилага интраоперативна лъчетерапия/ радиотерапия (ИОРТ) при пациентки с ранен карцином на млечната жлеза.", "date": "2019.10.07", "title": "Безплатни прегледи за рак на гърдата в Александровска"}
{"url": "https://offnews.bg/politika/ninova-v-tervel-chast-ot-sabranite-danatci-da-ostavat-v-obshtinite-712613.html", "text": "Председателят на БСП Корнелия Нинова се срещна с жители на Тервел, за да подкрепи кандидата на левицата за кмет на общината Пламен Желязков и листата за общински съветници. Тя представи акценти от платформата на социалистите за местната власт, като подчерта, че трябва да има справедливо финансиране на общините, част от събраните данъци да остават при тях, както и самостоятелни бюджети за кметствата, съобщиха от пресцентъра на БСП. Според нея е недопустимо еднолично Борисов да раздава парите, събрани от данъци в бюджета.“Част от социалната ни програма е общинска помощ за ин витро процедури за семейства с репродуктивни проблеми. Наши кметове вече го осъществяват. Това е тема, за която в по-малките населени места не се говори, и при сегашното състояние на здравеопазването, е непосилно за повечето млади семейства да си позволят разноските”, обясни Нинова. За възрастните хора тя разясни, че левицата отново е внесла в парламента закон за възрастните хора.“Миналата седмица го внесохме за трети път. Отново за трети път, от ваше име, ще се борим за неговото приемане. Защото той ще даде възможност в общините да се осигури на възрастните хора активен социален живот.Кандидатът на левицата за кмет на Тервел Пламен Желязков се ангажира с подкрепа за медицинските практики в селата, помощ за читалищната дейност, както и осигуряване на сметосъбиране и сметоизвозване във всяко населено място. “През следващите 4 години градът ще бъде още по-красив, а селата - спокойно и приятно място за живеене”, каза още Желязков.", "date": "2019.10.07", "title": "Нинова в Тервел: Част от събраните данъци да остават в общините"}
{"url": "https://offnews.bg/futbol/ferario-spasov-mozhe-da-poeme-botev-plovdiv-712615.html", "text": "Ферарио Спасов е гласен за нов старши треньор на Ботев Пловдив, пише \"24 часа\". Сегашният наставник Желко Петрович засега се запъва да подаде оставка.Тя беше поискана от собственика на клуба Георги Самуилов веднага след поредния резил във Враца от местния Ботев с класическото 0:3.Огромни неустойки са причина за отказа на 53-годишния черногорски специалист, който е бивш помощник в различни отбори на легендарните Рууд Гулит, Дик Адвокаат, Мартин Йол, Аврам Грант и Гус Хидинк, да си тръгне по взаимно съгласие.Спортният директор Адалберт Зафиров, който също бе приканен от боса да си тръгне, след отчайващите резултати на отбора е подал оставка в неделя.Ферарио Спасов в момента е директор на детско-юношеската школа на Ботев. Обсъждани са имената и на Ясен Петров, Ивайло Петев и Николай Киров.", "date": "2019.10.07", "title": "Ферарио Спасов може да поеме Ботев Пловдив"}
{"url": "https://offnews.bg/sviat/sasht-otkazva-da-bade-chast-ot-turskata-operatcia-v-severna-siria-712612.html", "text": "Въоръжените сили на САЩ няма да бъдат част от турската операция в Северна Сирия, стана ясно от изявление на говорителя на Белия дом Стефани Гришам, съобщи ТАСС.Изявлението й идва след телефонен разговор между американския лидер Доналд Тръмп и турския му колега Реджеп Ердоган.От разговора става ясно, че \"Турция скоро ще продължи с дълго планираната си операция в Северна Сирия\".Гришам казва още, че след като през септември силите на САЩ надделяха над ИСИС (терористичната организация на Ислямска държава, забранена в Русия), Вашингтон отказва да бъде в непосредствена близост до Северна Сирия.Преди време терористичната организация окупира огромна част от територията в Близкия изток, но след намесата на САЩ ИСИС вече не функционира.", "date": "2019.10.07", "title": "САЩ отказва да бъде част от турската операция в Северна Сирия"}
{"url": "https://offnews.bg/obshtestvo/romi-ot-sliven-i-karnobat-za-minuti-oprazniha-uchilishta-pod-strah-ch-712642.html", "text": "Заради страх, че социалните от \"Закрила на детето\" ще им вземат децата, роми от сливенския квартал \"Надежда\" за минути опразниха две училища. Ужасът от прилагането на \"Стратегията на детето\" накарал малчугани и родители да изпаднат в паника. След блъскане и викове около 500 деца били изведени от 6-0 и 8-о училище. От първото школо обясниха, че занимания имало до 10 часа, а часовете за втора смяна били отменени. Разгорещените родители обяснили, че някой ги предупредил за готвената акция и те хукнали към двете учебни заведения, за да си ги приберат. За броени минути дворовете почернели от паникьосани хора.  Директорът на 8-о училище Галя Илиева отказа коментар. Полицията е осигурила охрана и безопасното извеждане на децата и преминаване им до ромския квартал „Надежда“.Министърът на образованието и науката Красимир Вълчев, който днес е на посещение в Сливен, заяви, че е информиран за случая. Той съобщи, че в кварталите с ромско население се спекулира със страховете и става въпрос за добре организирани групи. „По мое мнение някой се опитва да насажда страхове и внушения. Някой се опитва да подмени проблемите, които има. Много по-голям проблем е това, че децата не посещават училище, а не това, че те ще бъдат отнети. Колко случаи на отнети деца има у нас? Редно е учителите да успокоят родителите и да им обяснят, че някой се опитва да ги подведе“, заяви Вълчев.Родители от два ромски квартала в Карнобат са поискали да приберат децата си от учебните заведения. Причината е слух, разпространен в социалните мрежи, че социални служители искат да им ги отнемат. Информацията потвърди зам.-кметът на Карнобат Мария Генова, съобщи БНР.Напрежението се е породило рано тази сутрин в едно училище и една детска градина в Карнобат. Родителите са научили от социалните мрежи, че полиция и социални служители са прибрали децата им. \"Това е фалшива информация и няма нищо вярно в нея\", обясни зам.-кметът на Карнобат Мария Генова. Учителите са разговаряли с разтревожените родители и са ги успокоили. \"Голяма част от тях не взеха децата си, а ги оставиха да продължат учебния процес\", посочи Генова. Тя допълни, че е имало и родители, които са взели децата си, защото искат да се успокоят и на следващия ден ще ги върнат обратно в учебните заведения.", "date": "2019.10.07", "title": "Роми от Сливен и Карнобат за минути опразниха училища под страх, че социалните ще им вземат децата /обновена/"}
{"url": "https://offnews.bg/futbol/nigerietc-ot-tcska-s-shans-da-igrae-sreshtu-brazilia-712607.html", "text": "Футболистът на ЦСКА Вив Соломон-Отабор е получил повиквателна за националния отбор на Нигерия, информира официалният сайт на „червените”. Селекционерът Гернот Рор е повикал крилото като заместник на контузения Самуел Калу (Бордо). Това е първа покана от \"А\" отбора на африканската страна към Вив Соломон-Отабор.Ето и съобщението, поместено в сайта на ЦСКА:Офанзивният халф Вив Соломон-Отабор получи повиквателна за националния отбор на Нигерия. \"Супер орлите\" ще се изправят в престижен приятелски мач срещу световния колос Бразилия. Проверката е насрочена за 13 октомври и ще се проведе в Сингапур.Това е първа покана от \"А\" отбора на африканската страна към футболиста на ЦСКА. Досега той имаше участия за младежките гарнитури и олимпийския тим.", "date": "2019.10.07", "title": "Нигериец от ЦСКА с шанс да играе срещу Бразилия"}
{"url": "https://offnews.bg/kultura/mnogo-obicham-nozh-s-dve-ostrieta-prof-nikola-georgiev-otgovari-712634.html", "text": "Интересува ли ви съхранението на човешкия род след като Вие и всички хора, които обичате, вече няма да са между живите?Бъдещето на човечеството не ме вълнува. То е абсолютно непредвидимо, освен ако не решим да се впуснем в някаква полунаучна фантастика. Дано биологичният ни вид просъществува. Пожелавам му го, но аз прекарах живота си не толкова със страх, колкото с постоянното допускане, че човечеството може да изчезне окончателно. И не мога да кажа, че това поражда в мен някаква особена тъга. За хората, които гледат на битието като на парче живот, загубите са нещо естествено и неизбежно. Те не разчитат на това, че непременно ще видят следващия изгрев. Възможно е да не се събудят. Възможно е върху земята да падне метеорит, да се появи страшна болест или да се създаде оръжие, което да помете човечеството. Мисълта за далечното бъдеще действително е присъща на хората, но някои от тях предпочитаме да мислим единствено за деня, който непосредствено ни предстои. Моята жизнена нагласа е такава.Приятел ли сте на самия себе си? В моменти на самокритика убедителен ли сте? Не познавам истински човека, наречен Никола Георгиев. Затова не мога да му бъда нито враг, нито приятел. За себе си съм донякъде чужд човек – непознатият друг. Не очаквам и другите да ме познават. Мисля, че сред разнопосочните удари, които идват отвън - ту радост, ту беда, би било добре човек да приеме самотата си. Някои хора избираме това - да не се самоанализираме, а да гледаме на себе си като на странници. Подобна абсолютна самота - с откъсване дори от самия себе си – никога не е напълно постижима. Поне не за мен. Но съм преживявал непреодолимо раздвоение между самотността и обвързването с други човеци. Нито едното, нито другото е възможно в неговата най-чиста форма. Всяка една от тези две крайности може да бъде мислена и мечтана, но не и изживяна.Природата на човешките същества е изтъкана от тази двойнственост. Тя присъства накъдето и да се обърнем – знание и незнание, желание да пътуваме и желание за дом, копнеж за свобода и копнеж да принадлежим някому или нещо. Разпнат е човекът. Битието му напомня кръста – не само заради болката и унижението в него, но и заради разпънатостта между крайности. Ежедневието ни е едно непрекъснато пътуване между взаимоизключващи се дестинации. Противокултурен е поривът една от посоките да бъде обявена за ценностно по-висока от другата. В рамките само на една нощ, или дори на един час, човек може да измине разстоянието от една идея до нейното пълно отричане. То е като в онази „Черна песен“ на Димчо Дебелянов:При съжителство с партньор, доколко успявате да запазите искреността пред самия себе си, например – да не се тревожите, че мислите Ви биха го уплашили? Възможно ли е да съществува истински защитено и недостъпно за другите лично пространство? Всеки има около себе си хора, които нарича свои близки – родители, колеги, комшии, дори съпрузи. Няма неприкосновена лична територия. Но стремлението към уединение - да бъдеш един, да бъдеш единствен – е така неизменно, както и стремлението към колективността. Това е централен проблем в етиката – това непрекъснато трептене между копнежа да бъдем самодостатъчни и същевременно невъзможността да бъдем свръх човеци. За този копнеж няма лек, няма и надежда. Защото всеки копнеж е авантюра, предварително обречена. Раз-очарованието върви слято с очарованието.Тази двойнственост се наблюдава не само на личностно, но и на обществено ниво. Копнежът, който събира любовната двойка, е същият, който формира и колектива. (При социализма имаше такъв лозунг: „Във бъдеще не се отив‘, без колектив“). Какво значи народ? Какво значи партия? Те са сладкият и горчив плод на все същото раздвоено желание да вървим рамо до рамо, но и да се разпилеем - да сме едновременно сами и несами. Особено видимо е това при модерните технологии за комуникация и социалните мрежи. В усилието си да преодолеем самотата, ние всъщност я усилваме. Това е нож с две остриета. Но аз много обичам точно тези ножове. Жената, например, е също такъв нож за мъжа – нож с две остриета.Защо не трябва да разбираме жените?Оскар Уайлд отговаря на този въпрос с един от своите парадокси. Той казва, че жените са сфинксове без тайни. Човек се хвърля напред с надежда да усети душата, да усети тялото и онова свещено място, но в крайна сметка не открива нищо. Затова Уайлд обобщава, че жените са, за да бъдат обичани, а не разбирани.Освен това събирането на тази двойка – мъж и жена – също е натоварено с мъчителна двупосочност. От една страна – боговдъхновение, опиянение и същевременно - погром. Това е още един довод мъжът да не познава тайните на жената, доколкото тя ги има. Защото наред със сладостта има много горчивина. Дори във върховните мигове на духовно и телесно сливане приплъзва сянката на съмнението. В моментите на абсолютно щастие диша и нещастието. Вероятно след година две Ромео и Жулиета щяха да се разлюбят. Острието щеше да се притъпи.Въпреки това хората не спират да се влюбват. Познали веднъж провала, те отново започват да търкалят нагоре по хълма камъка на любовта. Може би с надеждата, че този път нещата ще са различни, а може би с убеждението, че въпреки неизбежното разочарование, очарованието си струва. Това е въпрос на лична нагласа. Човечеството с това е мило, че е разнородно. Има вярващи и невярващи, мечтатели и скептици. Има един тип мъже, които търсят любовта най-вече, за да страдат в нея. Страданието им я осмисля. (“Песен на песента ми”, П.Яворов)С какво свързвате личните си моменти на върховно щастие?Признавам си греха, такива моменти свързвам единствено с четенето на художествена литература и може би само с един или два случая, когато аз съм съчинявал нещо. Но то е било нещо мимолетно, някаква самозаблуда. Така съм скроен, че изживявам щастието и нещастието като едновременност. Тази двуделност е понякога мъчителна, но за хора като мен, тя е един вид добро. И в миг на суета бих признал, че такова двояко виждане можем да признаем за по-висока степен на мисловна дейност.Споменахте суетата. Когато се замислите за някой починал човек, кои от неговите надежди и амбиции Ви се струват по-суетни и безсмислени – осъществените или неосъществените?Непостигнатото говори много за характера на човека. Хвърлянето в труднопостижима посока е смелост пар екселанс. Видове самоубийства колкото искате. Вид самоубийство е и влюбването на мъж в жена, знаейки, че тази работа няма да я бъде. Но пък нещастната любов е битийно толкова ценна, колкото и щастливата. Неуспехът и споменът за него вливат не по-малко сила от успеха.Човекът е възел от постигнато и непостигнато. И този възел всъщност е животът. Ако ги няма двата противоположни края на тази нишка, би било скучно. А именно скуката, не амбицията, е онази словесна единица, която се родее със суетата и нейния панаир. В този смисъл, отпорът срещу суетата е всъщност отпор срещу скуката, срещу празнотата. Най-силното оръжие срещу нея е любопитството и съмнението. Съмнението като проява на бунт. Затова ако кажете, че Тома Неверни е най-големият бунтовник, то аз не бих отхвърлил подобно твърдение.Без кое бихте преживяли най-лесно – без дом, без родина или без да сте видял някога чужда страна?Част от душата на човека е закотвена тук – jetzt und hier – „Отечество любезно, как хубаво си ти“. Друга част от него бленува да е скитник. Затова той наема няколко кораба и тръгва на запад, за да търси пътя към Индия, който така и няма да намери. Всяко едно от тези две състояния е свързано с носталгия по другото. Това особено добре личи при Алеко Константинов в пътеписа му „До Чикаго и назад“. Голям мерак да пътува и не по-малък мерак - да се върне в отечеството. Но моето усещане за родина е по-скоро Яворовото усещане: („Родина“, П. Яворов)Аз също не бих могъл да посоча с пръст нещо конкретно, което свързвам с родината. Откровено казано, нямам усещане за дом и пристанище. Но не се чувствам и бездомник като Дебелянов. Просто родолюбецът и космополитът в мен съжителстват, както всички други противоречия. България е и гнездо, и затвор. Това навярно обяснява защо два пъти реших да стана политически емигрант. Първият път бе през 1958 г. Бях втора година студент и минах нелегално границата с Югославия. Хвана ме един сръбски граничар, който прояви добрината да ме върне. Повечето граничари по това време направо убиваха на място и за това получаваха награди. Поне така бе в България. Вторият път бе през 1987-88 г. Бях поканен на конгрес в Кардиф и когато кацнах на летището, отидох в тяхната задгранична служба и заявих, че искам да емигрирам във Великобритания по политически причини. Те ми дадоха документ, че мога да остана. Намериха ми жилище и работа в лондонската библиотека. Осигуриха и неголяма финансова подкрепа. Но когато месеци по-късно Берлинската стена падна, аз без да предупреждавам никого и без съгласието на българските власти взех самолета и се върнах. Връщането ми, обаче, не бе точно от копнеж по родината. Ако тогава имах възможност, щях да се върна някъде другаде. Бих отишъл като Пенчо Славейков в Северна Италия, например – в страната на музиката, изкуството и поезията.Ако от поезията се люшнем обратно към прозата на живота - мразите ли парите? Кое е това нещо, чиято парична стойност знаете?Не се сещам за такова нещо. Мисля, че въвеждането на парите е едно от нещастията на човечеството. Парите и частната собственост не подкрепят обособяването на човека като индивидуалност. Напротив, те са един от най-тежките удари срещу личната независимост. Парадоксално е, но е така. За да имаш частна собственост, трябва да се подчиниш, да си нечий, да си несвободен.Затова предпочитам да не мисля за вещи. Мисля за любими същества. И доколкото все пак имам любими предмети, те пак са свързани със същества – например, обичам перата на птици. Обичам и перодръжките. Особено тази, с която работя вече от години. Ще ме заболи много, ако тя ме изостави. Но не гледам на нея като на частна собственост. Тя просто ми е любима. Бих казал, че ми е безценна, а не ценна – защото тя има ценност, а не цена. Обичам я макар понякога малко да й се ядосвам, когато писането не върви.Как познавате, че обичате някого?Благодарение на това, че чувствам и неприязън към него. Чувствам раздвоението. Благодарение на отблъскването усещам по-силно привличането. По същия начин осъзнавам и кога не обичам даден човек. Разбирам го чрез обичта си към него. Може да звучи неубедително, но съм се улавял, че както мразя един човек, така същевременно и го обичам. Вероятно омразата е по-сложно чувство дори от любовта и има твърде много съставки, неясни за човека, който я изпитва. Има омраза, породена от любов или от страх, или от двете заедно. Има толкова убийства, извършени едновременно от любов и омраза.Тогава каква е разликата между хората, които обичате и хората, които не обичате?Страшен въпрос е това. Не мога да отговоря. Опитвам се да не правя голяма разлика между тях. Опитвам се да гледам на тях като на хора, които обичам по-лесно или по-трудно. По същия начин бих могъл да ги определя като хора, които мразя по-лесно или по-трудно. И тук ножът има две остриета.Литературата е моят най-убедителен защитник на тази противоречива всеобхватност, към която непрекъснато се връщам не само в този разговор, но и през годините. Ако вярваме на Верлен – то всичко безплътно на този свят е музика, но ако я няма музиката, то тогава остава точно тя - литературата.(Проф. Георгиев замълчава. Аз не се сещам как да завърша този едва започнал разговор освен с един стих на Уолт Уитман от поемата му „Песен за самия мен“. Професорът срещу мен се усмихва и кима одобрително с едва доловимо неодобрение.)(превод: Владимир Свинтила)Послепис:На снимката са две пера от гълъб, които проф. Георгиев бе запазил за себе си. Когато ми ги показа, ги снимах набързо заедно с въпросите за интервюто, върху които той си бе водил бележки. По някаква ирония на случайността на кадъра е запечатан въпросът за смъртта... и неговите думи: „Не се страхувам. Дано да е мигновена и без агония“.", "date": "2019.10.07", "title": "'Много обичам нож с две остриета' – проф. Никола Георгиев отговаря на Макс Фриш"}
{"url": "https://offnews.bg/politika/grazhdani-ot-nad-30-darzhavi-shte-uchrediat-parvata-obshtoevropejska-p-712620.html", "text": "Транснационалните партии и листи са едни от основните теми пред новия Европарламент, който беше избран наскоро. Изглежда, че това е бъдещето предизвикателство пред политиците на стария континент, съобщиха от партия Волт. Андреа Вензон е италианец, Коломб Салвадор е французойка, а пък Дамиан Бьозелагер е немец. През 2017 г. те полагат основите за Волт Европа със визията това да бъде първата общоевропейска партия в Европа. На европейските избори, които минаха преди няколко месеца, Дамиан Бьозелагер стана и първият евродепутат на Волт.Волт е движение с много млади хора по възраст и дух и средна възраст около 30 години. Вече има 14 регистрирани партии в Германия, България, Белгия, Холандия, Италия, Франция, Швеция, Дания, Австрия, Испания, Португалия, Люксембург, Латвия и Великобритания.В България Волт се учреди през месец май 2018 г. За лидер беше избран Настимир Ананиев. Организацията, която се яви на европейските избори в 8 държави, събра над 500 000 гласа.Волт идва в София за първото си общо събрание, на което ще се избере политическия борд на организацията и съпредседателите – мъж и жена. Волт подкрепя федералната визия за развитие на Европейския съюз и участието на повече дами в политиката.В събота от 16:15 ще се проведе мирно шествие свързано с високите нива на замърсяване на въздуха в София под наслов „Европа диша, София издиша!\". Шествието ще започне от УАСГ (ВИАС) и ще завърши на ул. Московска пред Столична община.", "date": "2019.10.07", "title": "Граждани от над 30 държави ще учредят първата общоевропейска партия в София"}
{"url": "https://offnews.bg/evropa/noviat-zakon-za-invitro-protcedurite-vdigna-na-krak-parizh-712618.html", "text": "Десетки хиляди излязоха на протест в Париж срещу нов закон за инвитро оплождането, който ще позволи на жени под 43-годишна възраст да се възползват от изкуствено осеменяване. То ще се финансира от държавата, без значение от семейното положение на двойката и сексуална й ориентация. В момента достъп до процедурите имат само хетеросексуални двойки, това съобщи Нова телевизия.Долната камара на парламента вече одобри новия закон, а в края на месеца се очаква да бъде разгледан и от Сената.\"Задава се търговия с деца, борили сме се срещу робството, а сега се връщаме към него. Ще имаме човешки същества, които ще си купуват деца, това не е хуманна стъпка, а бизнес\", коментира един от протестиращите. Недоволство има и срещу промените, позволяващи на децата, заченати чрез донор, след навършване на пълнолетие да търсят биологичния си баща.\"Детето има нужда от баща, за да се изгради като човек, да порасне, а те му го отнемат. Най-вече за това протестирам, също така изкуственото зачеване ще доведе до сурогатно майчинство и комерсиализация на децата\", заявява жена от протестиращите.", "date": "2019.10.07", "title": "Новият закон за инвитро процедурите вдигна на крак Париж"}
{"url": "https://offnews.bg/futbol/natcionalite-ni-orediaha-v-zashtita-predi-kvalifikatciite-s-anglia-i-c-712616.html", "text": "Българският национален отбор по футбол ще понесе сериозен удар още на старта на лагера за европейските квалификации с Черна гора и Англия.Двама от най-сигурните титуляри и основа на защитата ни - Страхил Попов и Васил Божиков, няма да са в състояние да играят заради контузии.Направените прегледи в първия ден от лагера показват, че по-скоро бранителите на Касъмпаша и Слован няма да имат шанс да играят, а Красимир Балъков ще трябва да търси нови решения в тежка ситуация, пише \"Тема Спорт\".Гореспоменатите играчи се ползват с огромното доверие на селекционера, а намирането на класни техни заместници ще бъде доста трудно.Очакванията са, че вместо Попов на терена ще излезе Георги Пашов. В центъра на отбраната пък ще действа някой измежду Кристиан Димитров или Камен Хаджиев.", "date": "2019.10.07", "title": "Националите ни оредяха в защита преди квалификациите с Англия и Черна гора"}
{"url": "https://offnews.bg/zdrave/holesterolat-ne-e-glaven-vinovnik-za-aterosklerozata-tvardi-kardiohir-712617.html", "text": "Известният немски кардиохирург Аксел Хаверих твърди, че атеросклерозата не възниква заради холестерола, който се натрупва по стените на съдовете, съобщава публикация в Медик инфо.Именно с натрупването на холестеролни плаки по вътрешните стени на кръвоносните съдове и артерии се свързва наличието на опасна патология, каквато е атеросклерозата. Смята се, че тези плаки правят съдовата тъкан нееластична и склонна към увреждане. При това съдовете се стесняват, което затруднява нормалния кръвоток, който снабдява сърцето и мозъка, а това е предпоставка за инфаркт или инсулт.Кардиохирургът от Хановерското медицинско изследователско училище проф. Аксел Хаверих твърди, че пусков механизъм за атеросклерозата е нарушаването на кръвноснабдяването на външните стени на артериите, вследствие от възпалителните процеси (възникващи при грип например). По думите му холестеролът има важна роля за развитието на атеросклерозата само при хора с нарушена липидна обмяна.По думите на специалиста малките съдове, които са разположени по външната стена на артериите, ги снабдяват с кислород и хранителни вещества. Когато тези съдове са увредени, поради възпалителни процеси, артериалните тъкани губят нормалното си хранене и кръвоснабдяване и това стартира регенерацията им.\"Атеросклерозата трябва да се разглежда като болест на малките кръвоносни съдове. Тя поразява артериите по-късно\", отбелязва специалистът.Доказателство за верността на теорията му е фактът, че честотата на сърдечните пристъпи нараства след грипни епидемии, при които в организма протичат възпалителни процеси. Експертът е убеден, че за предотвратяване на появата на атеросклероза е най-важна профилактиката срещу вирусните инфекции.\"Като основна превантивна мярка препоръчвам поставянето на противогрипна ваксина и рехабилитацията на хроничното възпаление на венците, стомашната лигавица, синусите и остеоартрита. Избавянето от коремните мазнини също помага да се намали рискът от атеросклероза, защото те са огнища на възпалителни процеси. Сред обичайните методи за превенция са здравословната диета, адекватният сън и физическите упражнения “, твърди Аксел Хаверих.", "date": "2019.10.07", "title": "Холестеролът не е главен виновник за атеросклерозата, твърди кардиохирург"}
{"url": "https://offnews.bg/kultura/horat-na-turetckij-s-tri-kontcerta-u-nas-dogodina-712644.html", "text": "Известният руски мъжки хор на маестро Михаил Турецкий се завръща у нас с три концерта в края на февруари идната година. С тях ще отбележи юбилейните три десетилетия творчески възход. Изключителният ансамбъл, носещ името на своя създател -маестро Михаил Турецкий, е добре познат на българската публика от двете си предишни гостувания с препълнени зали.Най-обичаният ансамбъл на Русия ще се качи на сцените на зала 1 на НДК на 26 февруари, на 27 - в ДКС Варна и на 28 февруари в зала СИЛА, Пловдив. В програмата за турнето диригентът на състава е подбрал най-доброто от 30-годишния им репертоар.Хорът на Турецкий събира десет солисти с различни мъжки гласове, които представят истински музикален театър със собствена оригинална режисура, певческо, актьорско и хореографско майсторство. Маестро Турецкий създава своя хор през 1990 г. и успява да го формира и моделира като танцуващ мъжки хор с букет от разни гласове. Само две години по-късно получава международна известност и признателността на публиката. Комбинацията от изключителни гласове, изпълнителско майсторство и стопроцентово шоу са в основата на успеха. Ансамбълът е гостувал на най-известните в света сцени като Кремълския Дворец, зала „Октябрский“ (Санкт Петербург), Роял Алберт Хол (Англия), Карнеги Хол (Ню Йорк), Долби Тиътър (Лос Анжелис) и много други.Уникалната колекция от мъжки гласове има общ диапазон от четири и половина октави – от най-ниския - бас профундо, до най-високите - тенор алтино и контра тенор, които успешно заменят женски гласове. Благодарение на широкия спектър мъжки гласове, те представят с еднакъв успех и на най-различни езици най-известните в света песни. В плейлистата им са шедьоври на класиката - мюзикъли, опера и оперета, градски романси, шлагери от съветската епоха, еврейска естрада, световни рок и джаз хитове, съвременна поп музика. Многогласието, вокалните диалози, необичайната сценография и танците на певците са визитната картичка на ансамбъла.На площадните концерти на ансамбъла са събират по 150 000 души. Само през тази година техните зрители бяха над милион души.Артистите обещават на българската си публика песни на 10 езика, хитове от 5 десетилетия, музика за душата и танци за всички. Билети - в билетните каси на залите и в системата на .", "date": "2019.10.07", "title": "Хорът на Турецкий с три концерта у нас догодина"}
{"url": "https://offnews.bg/zdrave/ananiev-200-mln-lv-poveche-za-bolnichna-pomosht-shte-ima-v-biudzhet-712638.html", "text": "200 млн. лв. повече за болнична помощ ще има в бюджета на НЗОК догодина. Това стана ясно след срещата на протестиращите КНСБ и БАПЗГ с вицепремиера Томислав Дончев и здравния министър Кирил Ананиев. Сумата ще бъде основно за увеличение на клиничните пътеки.Целта е с допълнителния ресурс да се достигнат исканите от синдикати и медицински специалисти минимални суми за работни заплати, които са 900 лв. за сестра и 1100 за лекар. Министър Ананиев обясни, че 3/4 от тези 200 млн. лв. ще бъдат за заплатен труд на медицинските специалисти по клинични пътеки.По думите на здравния министър след като няма да има увеличение на обема дейност, цената би трябвало преобладаващо да отиде за увеличаване на разходите за персонал. Той не се ангажира с конкретни проценти, но обеща минимум 3/4 от тази сума ще отиде за разходи за персонал. Според разчетите на министерството тази част, която ще се задели за разходи за персонал, ще е достатъчна.Президентът на КНСБ Пламен Димитров изрази задоволство от постигнатото за бюджета на Касата, но предупреди, че заложеното увеличение на заплатите на медицинските сестри в училищното и в детското здравеопазване няма да е достатъчно, за да може заплатите да достигнат нивата, записани в отрасловия колективен трудов договор.Според него в този сектор разговорите и битката с финансовия министър, и с премиера трябва да продължат, тъй като в тази част на здравеопазването не се получават допълнителни плащания. Хората разчитат основно на тези заплатите си, които варират между 650 и 700 лв. ", "date": "2019.10.07", "title": "Ананиев: 200 млн. лв. повече за болнична помощ ще има в бюджета на НЗОК догодина"}
{"url": "https://offnews.bg/112/kradetc-ograbi-prikovana-na-leglo-zhena-izmakna-i-vazglavnitcata-pod-712619.html", "text": "Крадец ограби неподвижна самотна жена, взел й всички спестявания, телефона и много вещи от дома й във Вълчедръм.Бандитът измъкнал дори възглавницата на болната жена, съобщи Нова тв. След седмица се върнал отново и този път откраднал всичко, което било пред очите му.„Не е човешко това! Иди да крадеш от богатите, а не от такива като мен… А и защо ще крадеш? Поискай си, всеки ще ти даде“, казва потърпевшата Златка.60-годишната жена се събудила, защото чула, че лаят кучетата навън. Изведнъж лампата угасната и Златка усетила как някой издърпва възглавницата изпод главата й. В калъфката жената скрила 800 лева – всичките й спестявания, включително тези за предстояща операция и ново легло. Взели й и телефона.Преди дни, посред бях ден, Златка отново чула шум в съседната стая. Помислила си, че е жената, която й помага. Но видяла как крадец влиза в дома й. Не го познала. Той отмъкнал миксер, пасатор, посуда. Жената съжалява най-много за задигнатите пари, защото с част от тях искала да плати операция, която давала надежда отново да е на крака.Жената работила като счетоводител и учител, няма семейство. В момента за нея се грижи личен асистент по няколко часа на ден. През останалото време е сама.", "date": "2019.10.07", "title": "Крадец ограби прикована на легло жена, измъкна и възглавницата под главата й"}
{"url": "https://offnews.bg/istoria/naj-velikite-sabitia-ot-vtorata-svetovna-vojna-v-tcviat-po-viasat-hist-712352.html", "text": "Завладяващата поредица от десет части \"Най-великите събития от Втората световна война в цвят\" разказва историята на световния конфликт през призмата на неговите десет най-важни повратни момента.Пресъздаването на историята, илюстрирано с внимателно реставрирани и оцветени кадри и подкрепено от световни историци, възкресява важната епоха от средата на 20-ти век. Това е Втората световна война, както никога не сте я виждали досега.Очаквайте и \"Втората световна война в числа\" - с начало в понеделник, 21 октомври, всяка вечер в 22:00 часа.Само едно поколение след кървавите загуби на Великата война, светът отново се оказва потопен в драматичен конфликт. Новата световна война ще донесе смърт и разрушение във всички части на света - Европа и Азия, Африка и Австралазия, Северна и дори Южна Америка. 690 милиона войници се бият във Втората световна война, около 100 милиона изгубват живота си - между 50 и 70 милиона войници, моряци и пилоти, и повече от 30 милиона граждани. Това число може да се получи, ако десет пъти повече от жертвите на 11 септември загиват всеки ден в продължение на пет години. Числата са толкова поразителни, а хаосът, причинен от войната, толкова травматичен - че е трудно да се проследят, но само заравяйки в тях можем да разберем какви са причините за войната и защо се е развила по този начин.", "date": "2019.10.07", "title": "Най-великите събития от Втората световна война в цвят по Viasat History (галерия)"}
{"url": "https://offnews.bg/politika/abv-skapi-borisov-i-ko-marsh-ot-vlastta-712643.html", "text": "Изцяло споделям позицията на премиера Бойко Борисов, че при плащането на самолетите F-16, не е имало лобизъм. Разбира се, че нямаше лобизъм. Имаше грозен, просташки слугинаж от страна на българското правителство към САЩ. Това се казва в съобщение на партията с лидер Румен Петков. Този слугинаж има унизителни параметри, защото Щатите не са лобирали. Те просто изпратиха помощника за зам.-държавния си секретар, който дойде и разпореди да платим F-16, които ще получим незнайно кога, пишат още от АБВ. В съобщението от партията се казва още: Тогава всички международни анализатори бяха втрещени от антидържавния подход на българското правителство, което до ден днешен не отговаря на следните въпроси:1. Колко ще струва издръжката на сегашната ни военна техника, докато получим новите самолети? 2. Защо правителството лъже българския народ за цената на въпросните самолети F-16, като не включват в нея ДДС?3. Защо правителството лъже българския народ как ще бъдат обслужвани самолетите и колко допълнителни разходи ще имаме в следствие на това?4. Защо управляващите лъжат българския народ и военновъздушните ни сили за военното оборудване, което ще получим, заедно със самолетите F-16?5. Има ли другаде в света заплащане на милиарди срещу липсата на всякакви гаранции, че ще получим тези неизпитани самолети?6. Ако с тези самолети загинат наши пилоти, то тогава кой носи отговорността? Защото тогава Каракачанов вероятно ще е обект на приключило разследване и ще е „на сигурно“ място, а Борисов вече ще е господин Никой.На тези въпроси АБВ има един отговор: Скъпи Борисов и КО – МАРШ ОТ ВЛАСТТА!", "date": "2019.10.07", "title": "АБВ: Скъпи Борисов и ко, марш от властта"}
{"url": "https://offnews.bg/ikonomika/chez-zagovori-za-variant-b-ostava-v-balgaria-pri-proval-na-sdelkata-s-712624.html", "text": "Чешката държавна компания ЧЕЗ ще запази българските си активи, ако местните власти блокират продажбата им отново. Това заяви заместник-председателят на Съвета на директорите на компанията Томаш Плескач пред ČTK днес. През юни дружеството обяви, че е постигнало споразумение с българската Еврохолд за продажба на енергодружествата си у нас за 335 млн. евро.Сделката обаче все още не е получила одобрение от Комисията за защита на конкуренцията, а освен това по нея трябва да се произнесат и Комисията за финансов надзор и Комисията за енергийно и водно регулиране.Антимонополният орган вече отхвърли първоначално избрания купувач - компанията Инерком на Гинка Върбакова.\"Не искаме да се месим в решенията на КЗК, но не виждаме пречки за одобряването на сделката от гледна точка на законодателството в областта на конкуренцията. Понастоящем Еврохолд няма собствени енергийни активи в България, така че ситуацията на българския енергиен пазар не би се променила по никакъв начин, при подобно придобиване“, каза Плескач.", "date": "2019.10.07", "title": "ЧЕЗ заговори за Вариант Б: Остава в България при провал на сделката с Еврохолд"}
{"url": "https://offnews.bg/politika/kurumbashev-sadat-ne-registrira-partia-ku-ku-mozhe-da-otkazhe-na-sla-712623.html", "text": "Възможно е новата партия \"Няма такава държава\" на Слави Трифонов да не получи регистрация в съда.Това стана ясно от думите на бившия евродепутат Петър Курумбашев по бТВ. Курумбашев, който бе и продуцент на предаването \"Ку-ку\", от където започна тв кариера на Слави Трифонов, припомни, че съдът отказа да регистрира партия с ку-ку в името. Със създаването на партия Слави и хората му трябва да преминат от задаването на въпроси към даването на отговори. На въпрос Ако Мая Манолова спечели в София - кой ще спечели БСП или Манолова, Курумбашев подчерта: това означава, че ГЕРБ са загубили. На Мая Манолова няма да й е лесно в новия СОС, защото ГЕРБ ще има мнозинство, коментира още Курумбашев. ", "date": "2019.10.07", "title": "Курумбашев: Съдът не регистрира партия Ку-ку, може да откаже на Слави Трифонов и сега"}
{"url": "https://offnews.bg/temida/do-dva-mesetca-shte-e-iasno-dali-dzhok-polfrijman-shte-izleze-na-svobo-712622.html", "text": "До два месеца Върховният касационен съд (ВКС) ще се произнесе дали да пусне окончателно на свобода австралиеца Джок Полфрийман. Той не присъства в съдебната зала. Заседанието по делото за възобновяването на производството за предсрочното освобождаване на осъдения за убийството на българския студент Андрей Монов продължи около 40 минути, след което съдът се оттегли. Срокът за произнасяне на съда е два месеца, но той може да направи това много по-рано.Преди няколко дни ВКС пренасрочи заседанието по делото от 23 октомври за 7 октомври с довода, че се ограничава свободата на движение на осъдения. Другият аргумент бе засиления обществен интерес и протестите срещу предсрочното освобождаване на Полфийман, който се намира в мигрантския център в Бусманци.Заради това главният прокурор Сотир Цацаров поиска делото да се възобнови.Мотивът на прокуратурата беше, че \"Изложени са съображения за наличие на правна възможност съдебният акт на Апелативен съд София да бъде проверен по реда на възобновяването, независимо от това, че е озаглавен „определение“, а не „решение“, както и този акт е постановен от незаконен състав. Приложено е копие от преводно нареждане от 12.06.2012г. за заплатена държавна такса от „Български хелзинкски комитет“ за регистрация на сдружение с нестопанска цел в полза на Джок Полфрийман\", съобщиха тогава от държавното обвинение.Председателят на състава двукратно е бил награждаван от БХК като \"Човек на годината\" в организираната от тази неправителствена организация класация. Съдията - докладчик е била съавтор в годишния доклад за 2016 г. на БХК. Тези лични отношения е трябвало да бъдат заявени от съдиите, обясни тогава Румяна Арнаудова, говорител на обвинител №1.Днес на делото присъства и дипломатическият представител на Австралия в Гърция.\"За мен единственото решение е съдът да обяви искането за недопустимо. В мига, в който решат това, всички лишени от свобода, на които им е било отказано с определение, а не с решение, на това основаие ще искат възобновяване на делото им\", коментира защитникът на австралиеца адвокат Калин Ангелов. Според него ВКС категорично трябва да остави без уважение искането на прокуратурата за възобновяване на делото.В същото време пред Съдебната палата протестираха граждани и привърженици на ВМРО, които се обявиха против освобождаването на Полфрийман.", "date": "2019.10.07", "title": "До два месеца ще е ясно дали Джок Полфрийман ще излезе на свобода"}
{"url": "https://offnews.bg/obshtestvo/oblekli-sv-mchtci-sergij-i-vakh-v-zhenski-drehi-za-da-gi-posramiat-712599.html", "text": "Църквата почита днес св. мъченици Сергий и Вакх. Те били римляни по произход и знатни сановници в двора на император Максимиан, който ги ценял заради тяхната мъдрост и храбростта им в боевете. Но хора, които завиждали на тяхното високо положение и на любовта на царя към тях, като желаели да им навлекат неговата ненавист и гняв, му донесли, че те са християни и че отказват да се покланят на идолите. Максимиан не искал да повярва, че хората, които се ползвали с толкова голямо негово благоразположение, не са единодушни с него в почитането на боговете. След като се убедил в това, царят се разгневил и заповядал да свалят от Сергий и Вакх всички отличия на високия им сан: воинските пояси, златните гривни и пръстени и всичките одежди.А после, за да ги посрами, наредил да ги облекат в женски долни дрехи и да им окачат железни обръчи на шиите. В този вид започнали да развеждат светиите из града, за да бъдат поругавани и осмивани от целия народ заради вярата си. След много мъчения двамата били погубени. ", "date": "2019.10.07", "title": "Облекли св. мчци Сергий и Вакх в женски дрехи, за да ги посрамят"}
{"url": "https://offnews.bg/politika/vks-gleda-deloto-po-kazusa-polfrijman-vmro-protestira-pred-sadebnata-712596.html", "text": "ВМРО организира днес пред Съдебната палата в София. От партията призовават всички, недоволни от предсрочното освобождаване Джок Полфрийман да изразят гражданската си позиция на митинга от 9 часа. За този час е насрочено заседанието на Върховния касационен съд, който бе сезиран от главния прокурор Сотир Цацаров, след като състав на Софийския апелативен съд - Калин Калпакчиев, Весислава Иванова и Виолета Магдалинчева, постанови условно предсрочното освобождаване на австралиеца, който от 2007 г. е в затвора с 20-годишна присъда за убийството на Андрей Монов. Настояваме за морално решение, което да възстанови чувството за справедливост в обществото, пишат в призива си за протеста от ВМРО. ", "date": "2019.10.07", "title": "ВКС гледа делото по казуса Полфрийман, ВМРО протестира пред Съдебната палата"}
{"url": "https://offnews.bg/112/bomba-za-advokatski-dzhip-v-montana-postradala-i-kola-na-ekip-na-nova-712610.html", "text": "Бомба избухна в гараж, където е бил паркиран новия джип на известен адвокат. Взривът в центъра на Монтана тази нощ предизвикал пожар. Няма пострадали хора, съобщи Нова тв. От пламъците са опушени апартаменти в сградата, избити са и стъкла на прозорци. Колата на юриста е изгоряла напълно. От ударната вълна едната врата на гаража е изхвърчала на 10 метра напред. По автомобила и гаража на екипа на NOVA в Монтана, който е в съседство, също са нанесени щети. Стената между гаражите е паднала.Точно преди седмица в блока друг гараж също е бил запален умишлено. ", "date": "2019.10.07", "title": "Бомба за адвокатски джип в Монтана, пострадала и кола на екип на Нова тв"}
{"url": "https://offnews.bg/futbol/tcska-si-nameri-nov-trenior-712605.html", "text": "Сърбинът Милош Крушчич е новият старши треньор на ЦСКА. Новината беше обявена от спортния директор на клуба Кристиано Джарета в предаването \"Арена Спорт\" по БНТ.Досега Крушчич беше помощник на Люпко Петрович на \"Българска армия\". 42-годишният специалист два пъти е бил старши треньор в кариерата си - на сръбските Металац и Земун.Преди години Крушчич преминава в Литекс като асистент треньор за един месец, помагайки на Петрович за няколко срещи.\"Знам, че всички очакват да научат кой ще бъде следващият треньор на отбора. Нашето решение е да продължим с Милош Крушчич. Той беше асистент на Петрович и има необходимите умения, за да води тима.Основното решение е на Гриша Ганчев. Всички важни решения идват от него.Познаваме Милош от 5 месеца. Работим с него всеки ден. Назначаването му не означава, че предаваме сезона и нямаме амбиции до края на кампанията.Решението за Бодуров също е на Гриша Ганчев. Нещо се случи между тях и заради това футболистът не играе.Люпко сам напусна, не сме го уволнявали. Не показахме оптималния си потенциал под негово ръководство.Някои от играчите тепърва навлизат във форма. Може би с различен подход към тези играчи нещата ще се случат.Не сме влизали в контакт с Любослав Пенев. Това са спекулации. Аз със сигурност нямам треньорски амбиции. Достатъчно са ми ангажиментите\", каза Джарета.", "date": "2019.10.07", "title": "ЦСКА си намери нов треньор"}
{"url": "https://offnews.bg/sviat/opozitciata-v-kosovo-pecheli-parlamentarnia-vot-712609.html", "text": "Опозицията в Косово спечели извънредните парламентарни избори в страната, които се проведоха вчера. Поражение претърпяха управлявалите от десетилетие бивши командири на Армията за освобождение на Косово, съобщи \"Франс прес\", цитирана от БНР. Резултатите от преброяването на близо три четвърти от гласовете сочат, че дясната опозиционна партия \"Самоопределение\" получава 25,9 на сто, а десноцентристите - 25,3 на сто. Зад тях остават двете главни управляващи досега партии - \"Демократическата партия на Косово\" и \"Алианс за бъдещето на Косово\".\"Приемаме присъдата на народа. Демократическата партия на Косово минава в опозиция\", заяви нейният лидер Кадри Весели.Лидерът на \"Самоопределение\" Албин Курти заяви, че с победата на неговата партия се отваря нова страница, както и, че в правителството повече няма да има място за \"крадци\", съобщи Косово прес. ", "date": "2019.10.07", "title": "Опозицията в Косово печели парламентарния вот"}
{"url": "https://offnews.bg/politika/natcionalen-protest-na-zdravni-rabotnitci-za-po-visoki-zaplati-712606.html", "text": "Национален протест в София организират днес синдикатите на здравните работници в КНСБ с подкрепата на Асоциацията на професионалистите по здравни грижи. Българският лекарски съюз и Националното сдружение на общопрактикуващите лекари няма да се включат в митинга. От него се разграничиха от  както и Българската асоциация на студентите - лекарски асистенти. Синдикатите настояват минималната заплата на медицинските сестри в общинските болници да е 900 лева, а в университетските - 950 лева, както и началната стартова заплата за младите лекари да бъде съответно 1100 и 1200 лв.Организаторите на протеста от смятат, че трябва да се намери решение на проблемите днес и то за всички медици, които работят в системата на здравеопазването. Протестната акция има за цел да предложи на законодателната, изпълнителната и местна власт да стане възможно и да бъде изпълнено заплащането, което е договорено в Колективния трудов договор през 2018-а за сектор \"Здравеопазване\".Декларация с исканията на протестиращите ще бъде внесена в Народното събрание, Министерския съвет, Министерството на здравеопазването и Министерството на финансите. ", "date": "2019.10.07", "title": "Национален протест на здравни работници за по-високи заплати"}
{"url": "https://offnews.bg/politika/sasho-vezenkov-se-ottegli-ot-sporta-vliza-v-politikata-712626.html", "text": "Легендата на родния баскетбол, дългогодишен национал, 3-кратен шампион и 3 пъти носител на Купата на България със славния тим на „Балкан“ - Ботевград в края на 80-те години на миналия век - Сашо Везенков, напусна шефския си пост в Агенцията за мениджмънт и реклама в спорта (АМРС). Той приключва една успешна управленска ера, за да се отдаде на политическа кариера. За оставката му медиите бяха информирани с прессъобщение, от което става ясно, че \"Общото събрание на Агенцията за мениджмънт и реклама в спорта му пожелава успех в новото поприще и му изказва искрени благодарности за дългогодишния всеотдаен труд в полза на българския спорт.\" Сашо Везенков е най-дълго управлявалият и най-успешен мениджър в българския спорт през новия век. Той зае поста изпълнителен директор на АМРС през 2002 г., когато се завърна от Кипър. Легендата, който още в началото на мениджърската си кариера върна славния баскетболен тим на студентите на картата на Европа като негов директор, а освен това превърна и бургаския мъжки волейболен отбор на „Нефтохимик“ във водещ фактор на родната сцена, бе шеф на двата тима в последните 17 години. С тях той събра общо 15 шампионски титли и 13 купи на България. Под неговото управление най-големите си успехи постигна и баскетболният женски Нефтохимик с 5 шампионски титли и 5 купи на страната.През годините Везенков не само влизаше с успех и в ролята на старши треньор на Академик, но и успя да превърне скромната база на отбора в Правец в уникален многофункционален спортен комплекс с национално значение. Наскоро там се проведе Балканиадата по лека атлетика, събрала над 500 състезатели и треньори от 19 държави. Тя бе уважена от президента на Международната федерация по лека атлетика (ИААФ) Сър Себастиан Коу и заместника му Сергей Бубка, като сред гостите имаше видни спортни дейци чак от Саудитска Арабия, Индия и Персийския залив.Поводът за оставката на Сашо Везенков е влизането му в политиката.Преди седмица той обяви официално, че се кандидатира за кмет на Ботевград - градът, в който живее и на който отдаде най-силните години от баскетболния си път. В трудната битка за кметския пост той трябва да се пребори с конкуренцията на сегашния градоначалник Иван Гавалюгов и на бившия кмет на Ботевград Георги Георгиев. Ако успее и в новото предизвикателство, нищо чудно в близките години българският спорт да се сдобие с още един модерен оазис – този път в любимия му град.", "date": "2019.10.07", "title": "Сашо Везенков се оттегли от спорта, влиза в политиката"}
{"url": "https://offnews.bg/ikonomika/lokhijd-martin-shte-pomaga-na-nashi-talanti-v-naukata-712628.html", "text": "„Придобиването на изтребители F-16V Block 70 не е просто покупка, а дългосрочно партньорство, което дава възможност на българските Военновъздушни сили да посрещат успешно новите предизвикателства в сектора.“Това заяви премиерът Бойко Борисов по време на срещата си с представители на американската компания „Локхийд Мартин“, от която България закупи бойните самолети.Дългосрочното сътрудничеството, което ще се осъществи благодарение на Програмата за индустриалното партньорство, бе основна тема на разговора. Тя е част от процедурата по придобиването на изтребителите и се регламентира с договор между Министерството на икономиката и „Локхийд Мартин“. Самолетите ще бъдат поддържани и ремонтирани в България от наши специалисти. Ще бъдат създадени също работни места и ще се внедри уникално за страната ни ноу-хау в българската индустрия, която развива дейност в областта на сигурността и отбраната.По време на срещата с Ранди Хоуър, директор на „Бизнес развитие на F-16“, и Лиза Херман от „Международно бизнес развитие за Централна Европа“ в компанията, бе отбелязано, че F-16 е най-удачният многоцелеви боен самолет за България и изцяло покрива нуждите на страната ни за отбрана и изпълнение на задачите в рамките на НАТО. Модерният изтребител е на въоръжение в 28 страни в света.Представителите на американската компания подчертаха, че само в Европа има над 700 самолета F-16, а в света са продадени над 4000 броя от летателното средство.„България успешно изпълнява поетия ангажимент за инвестиции в отбраната, договорени на Срещата на върха в Уелс през 2014 г.“, акцентира Борисов. И посочи, че от началото на 2018 г. активно прилагаме националния План за нарастване на отбранителните разходи до 2024 г. „Със закупуването на 8 броя самолети F-16V Block 70 през настоящата година тази цел вече е постигната и в края на 2019-а разходите за отбрана се очаква да надвишат 3% от БВП“, каза Борисов.На срещата, на която присъства и министърът на финансите Владислав Горанов, бе обсъдено още, че индустриалното партньорство на България с американската компания ще развие талантите в науката и инженерните дейности в сектора. Предвижда се също „Локхийд Мартин“ да предостави на националната ни Военновъздушна академия най-съвременното обучение на пилоти и механици по програми, направени от компанията за ВВС на САЩ. ", "date": "2019.10.07", "title": "'Локхийд Мартин' ще помага на наши таланти в науката"}
{"url": "https://offnews.bg/obshtestvo/protestat-na-meditcinskite-rabotnitci-900-lv-zaplata-za-sestra-1100-712627.html", "text": "Няколкостотин медсестри и медицински работници се събраха днес в Ларгото на столичния площад \"Независимост\" на протест, организиран от КНСБ и Асоциацията на специалистите по здравни грижи. \"Искаме парите си сега\" бе основният лозунг от плакатите им.Основните искания, които издига протестът, е заплащането на медицинските сестри да е 900 лева по колективен трудов договор, а тази на начинаещ лекар - 1100 лева.Около 20 автобуса от страната дойдоха на площада, за да се присъединят към демонстрацията. Както стана ясно преди началото ѝ, тя не бе подкрепена от всички съсловни организации.Председателят на здравния синдикат към КНСБ Иван Кокалов призова да спре разединението в съсловието, което според него се случва в резултат на политическа намеса.Минка Стайкова от Българската асоциация на специалистите по здравни грижи, в която членуват медицински сестри, рехабилитатори и лаборанти, призова за повече средства за здравеопазване, за заплати, за пари за училищно и детско здравеопазване и за контрол върху разходването на средствата в сектора. От асоциацията предлагат още да има повече възможност за допълнителна квалификация на хората от съсловието, за които те да не плащат с лични средства. Два дни допълнителен платен отпуск трябва да се полагат за обучение, заявяват от асоциацията.Според президента на КНСБ Пламен Димитров исканията на протестиращите могат да се осъществят със 7-8 милиона лева допълнително. Той призова на свой ред за по-адекватно заплащане на нощния труд на медицинските лица.Исканията на протестиращите ще бъдат внесени в Министерския съвет, Народното събрание и Министерството на здравеопазването.", "date": "2019.10.07", "title": "Протестът на медицинските работници: 900 лв. заплата за сестра, 1100 лв. за начинаещ лекар (галерия)"}
{"url": "https://offnews.bg/tenis/grigor-otstapi-s-edna-pozitcia-veche-e-27-v-sveta-712629.html", "text": "Най-добрият ни тенисист Григор Димитров се смъкна с една позиция до номер 27 в новото издание на световната ранглиста.Българинът разполага с актив от 1432 точки, а загубата на позиция се дължи на прогреса с пет места на хърватина Марин Чилич.Григор няма да участва на турнира от сериите Мастърс в Шанхай, който ще се проведе през тази седмица. Очаква се той да се завърне на корта за турнира в зала в Стокхолм, който започва на 14 октомври.Иначе Седмичната ранглиста не предложи изменения в челната десетка. Тя е оглавявана от Новак Джокович с 10365 точки, следван от Рафаел Надал с 9225 и Роджър Федерер с 7130.1. Новак Джокович (Сърбия) 10365 2. Рафаел Надал (Испания) 9225 3. Роджър Федерер (Швейцария) 71304. Даниил Медведев (Русия) 4965 5. Доминик Тийм (Австрия) 4915 6. Александър Зверев (Германия) 4185 7. Стефанос Циципас (Гърция) 3630 8. Кей Нишикори (Япония) 3040 9. Карен Хачанов (Русия) 2945 10. Роберто Баутиста Агут (Испания) 2575", "date": "2019.10.07", "title": "Григор отстъпи с една позиция, вече е №27 в света"}
{"url": "https://offnews.bg/zdrave/d-r-tania-andreeva-mz-i-zdravniat-ministar-si-pozvoliha-da-dadat-obes-712625.html", "text": "„Министерство на здравеопазването и здравният министър си позволиха да дадат обещание, което нямаше как да бъде изпълнено“, заяви в предаването „Тази сутрин” на bTV д-р Таня Андреева, бивш министър на здравеопазването. Коментарът й бе по повод разразилия се миналата седмица скандал с парите за увеличението на заплатите на медицинските сестри.Тя напомни, че много експерти са сигнализирали още през юни, че няма как министърът да раздаде заплати на медицинските сестри и на лекарите, защото болниците получават пари за дейност.„Тези милиони са дадени, но по друга схема – не пряко през министерството, тъй като МЗ няма правата да раздаде такива пари. Затова се е минало на вариант да се вземат от резерва на Здравната каса. Другият механизъм щеше да бъде незаконен и щяха да следват санкции от него”, каза д-р Спас Спасков, бивш директор на „Пирогов”.Той уточни, че парите са отпуснати на база завишени стойности на клиничните пътеки и по този начин се увеличава приходът за една и съща работа. „Но все пак трябва да се извърши работа. Мина времето, в което пари се даваха, сега трябва да се заработват”, допълни д-р Спасков.Припомняме, че днес се провежда Национален протест на специалистите по здравни грижи. Той е организиран от КНСБ и е подкрепен от Българската асоциация на професионалистите по здравни грижи. Исканията са за достойно заплащане на медиците.", "date": "2019.10.07", "title": "Д-р Таня Андреева: МЗ и здравният министър си позволиха да дадат обещание, което нямаше как да бъде изпълнено"}
{"url": "https://offnews.bg/futbol/balakov-zamesti-kontuzenite-s-georgi-terziev-i-debiutant-ot-arda-712630.html", "text": "Селекционерът на българския национален отбор по футбол Красимир Балъков очаквано направи две промени преди квалификационните срещи с Черна гора (11 октомври) и Англия (14 октомври). Заради контузии на двама от основните футболисти в тима - Страхил Попов и Васил Божиков, треньорският щаб повика Георги Терзиев от Лудогорец и Деян Лозев от Арда. Двамата ще стартират подготовка с останалата част от тима на Националната футболна база \"Бояна\" днес.Лозев е абсолютен дебютант в държавния тим. В кариерата си 25-годишният десен бек е играл за Любимец, Хасково, Дунав, Поморие и Арда. 27-годишният Георги Терзиев пък има 11 мача за \"лъвовете\" и за последно игра за представителния ни тим при загубата с 1:3 от Ейре на 10 септември.", "date": "2019.10.07", "title": "Балъков замести контузените с Георги Терзиев и дебютант от Арда"}
{"url": "https://offnews.bg/zdrave/nad-40-ot-patcientite-v-psihiatrichnata-klinika-na-aleksandrovska-s-r-712641.html", "text": "Над 40% са приетите по спешност пациенти в Клиниката по психиатрия на УМБАЛ Александровска,  за периода януари-август. Хоспитализираните са били 809 души, съобщават от лечебното заведение.Психообучителните групи през този период са посещавани от 95% от пациентите, заниманията по музикотерапия – от половината болни, трудотерапията – от 90% от пациентите. Голяма част от психично болните са посещавали социален клуб, литературен клуб, фитнес занимания, краткосрочна терапия и обучение по английски език в психиатрията на Александровска болница.Наличните рехабилитационни програми, които се прилагат в клиниката, дават възможност да се направи опит да се редуцира броя на хоспитализациите, да се постигне по-бързо възстановяване от болестта, да се тренират основни умения, необходими за самостоятелно справяне в ежедневието, да се преодолеят изолацията и самотата.Във връзка със Световния ден на психичното здраве на 8 октомври в болницата ще се проведе рецитал-концерт. Тази година проявите са с мото „Да работим заедно за превенция на самоубийствата!“.По данни на Световната федерация по психично здраве, на всеки 40 секунди, някой се опитва да сложи край на живота си. Често това се дължи на нелекувана депресия или друга психична болест, трудно справяне с житейските кризи и невъзможност за адаптиране към действителността. Пациентите с тежки и продължителни психични заболявания имат социални и когнитивни дефицити, които ги стигматизират в обществото – достига се до социално отхвърляне и липса на социална подкрепа.", "date": "2019.10.07", "title": "Над 40% от пациентите в психиатричната клиника на Александровска с риск от самоубийство"}
{"url": "https://offnews.bg/politika/trifonov-kam-ognian-gerdzhikov-poiasniavam-za-profesora-zakonat-ne-712648.html", "text": "Новият партиец Слави Трифонов оспори твърдението на проф. Огнян Герджиков, че партия \"Няма такава държава\" може да не бъде регистрирана от съда заради името си. На страницата си във фейсбук Трифонов обяснява защо не е прав професорът-юрист, който \"би следвало да познава закона по-добре от всички нас\". В текста лидера на новоучредената партия няма такава държава се казва: Позволявам си да коментирам изказване на професор Огнян Герджиков, само защото е бивш председател на Народното събрание и бивш министър-председател. Освен това е и преподавател по право в Софийския Университет. И като такъв, би следвало да познава закона по-добре от всички нас. Вчера професор Герджиков заяви: “... зaкoнът нe пoзвoлявa пaртия дa урoнвa дoбрoтo имe и прecтиж нa държaвнocттa. A нaрушeниe нa тoвa изиcквaнe ce cъдържa oщe в имeтo нa caмaтa пaртия \"Нямa тaкaвa държaвa\".Малко факти. Първо: Няма закон в България, който да има такъв текст, какъвто импровизирано посочва професорът.Второ: В член 4-ти от Закона за политическите партии пише следното: “Организацията и дейността на политическите партии се осъществяват въз основа на Конституцията, законите и в съответствие с техните устави.”Трето: Ето какво пише в Конституцията: Член 44. (1) Гражданите могат свободно да се сдружават.(2) Забраняват се организации, чиято дейност е насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата и свободите на гражданите, както и организации, които създават тайни или военизирани структури, или се стремят да постигнат целите си чрез насилие. (3) Законът определя организациите, които подлежат на регистрация, реда за тяхното прекратяване, както и взаимоотношенията им с държавата. Пояснявам за професора – в тези текстове на Конституцията се говори за дейност, а не за име.Четвърто: Единственото място в Закона за политическите партии, където се говори за име, е следният текст:Член 14. (2) Не се допуска повтаряне на наименованието или абревиатурата на друга партия, както и прибавянето към тях на думи, букви, цифри, числа или други знаци.И пето: В закона за Юридическите лица с нестопанска цел, който е водещият закон по отношение на сдруженията, а партиите също са сдружение по смисъла на закона, пише следното: Чл. 7. (1) Наименованието трябва да включва ясно означение на вида на юридическото лице с нестопанска цел. (2) Наименованието трябва да не въвежда в заблуждение и да не накърнява добрите нрави. Това са фактите.В крайна сметка, твърдението “Няма такава държава” не отговаря на въпроса “каква?” Каква “такава” държава няма? Отговорът на този въпрос оставям на вас. Защото, в крайна сметка, държавата е такава, каквато си я направим. ", "date": "2019.10.07", "title": "Трифонов към Огнян Герджиков: Пояснявам за професора - законът не пречи да се регистрира Няма такава държава"}
{"url": "https://offnews.bg/sviat/spasiteli-otkriha-zhivo-kuche-otcelialo-mesetc-pod-stakla-i-tuhli-sle-712611.html", "text": "Куче, оцеляло под развалините след урагана Дориан на Бахамите преди месец, откриха спасители чрез инфрачервено сканиране от дрон. Членовете на екипа, намерил кучето, са го нарекли Чудо, съобщи Дарик нюз. Четириногото било в много тежко състояние, заклещено под счупени стъкла, паднал климатик и натрошени тухли.Едногодишното животинче оцеляло, благодарение на дъждовна вода. Полужив, Чудо все пак успял да размаха опашка от радост, като видял хората. Кучето е настанено във ветеринарна клиника, след като се възстанови ще бъде предложен за осиновяване, ако собствениците не си го потърсят.Ураганът Дориан връхлетя Бахамските острови в началото на септември и уби 50 души. Стотици други все още се водят в неизвестност. ", "date": "2019.10.07", "title": "Спасители откриха живо куче, оцеляло месец под стъкла и тухли след урагана Дориан на Бахамите"}
{"url": "https://offnews.bg/kultura/pochina-legendarniat-barabanist-dzhindzhar-bejkar-712645.html", "text": "Барабанистът и съосновател на легендараната група \"Крийм\" (Cream) Джинджър Бейкър почина на 80-годишна възраст, оповестиха близките му, цитирани от Асошиейтед прес и Франс прес. Бандата включваше също басиста и вокалист Джак Брус и китариста Ерик Клептън. \"С много скръб известяваме, че Джинджър почина в болница. Благодарим за всички добри пожелания през последните няколко седмици”, се казва в качена от семейството му информация на страницата му в Туитър.Джинджър Бейкър е сред белязалите историята на рок музиката барабанисти през миналия век заедно с Мич Мичъл от \"Джими Хендрикс експериънс\", Кийт Мун от \"Ху\" и Джон Бонам от \"Лед цепелин\". Роден е в югозападен Лондон през 1939 г. През 1962 г. заменя в групата на Алексис Корнъл барабаниста Чарли Уотс, който се присъединява към \"Ролинг стоунс\". По-късно Бейкър се прочува със соло изпълненията си на барабани като член на \"Крийм\".След разпадането на бандата през 1968 г., става член на групата \"Блайнд фейт\", преди да основе \"Джинджър Бейкърс Еър Форс\", в която свири заедно с изпълнителя на клавишни Стиви Уинуд.Групата \"Крийм\" бе въведена в Залата на славата на рокендрола през 1993 година.", "date": "2019.10.07", "title": "Почина легендарният барабанист Джинджър Бейкър"}
{"url": "https://offnews.bg/sviat/sotcialistite-v-portugalia-pecheliat-vota-no-niama-da-imat-palno-mnoz-712608.html", "text": "Управляващата Социалистическа партия спечели парламентарните избори в Португалия, но няма да има абсолютно мнозинство, съобщи Ройтерс. Социалистите печелят 106 депутатски мандата от общо 230, те ще имат най-голямата парламентарна група, но не достигат необходимите за пълно мнозинство 116 мандата. На вота през 2015 г. левите спечелиха 86 места.Дясноцентристката Социалдемократическа партия получи 28 на сто от гласовете и 77 депутатски места. В досегашния парламент тя имаше 89 мандатаИзбирателната активност е била рекордно ниска - между 48,5 и 52,5 на сто, посочват АП и БТА. ", "date": "2019.10.07", "title": "Социалистите в Португалия печелят вота, но няма да имат пълно мнозинство"}
{"url": "https://offnews.bg/politika/ninova-v-silistra-obshtinski-borsi-shte-sa-podkrepata-na-nashite-kmet-712652.html", "text": "Председателят на БСП Корнелия Нинова се срещна с граждани в Силистра и подкрепи кандидата за кмет Момчил Неков и листата за общински съветници, както и кандидатите за кметове в Тутракан, Кайнарджа, Ситово, Ветрен, Сребърна, Калипетрово и Айдемир. Заедно с Момчил Неков представиха плана на левицата за бъдещето на общината Силистра. \"Винаги сме настоявали, че държавата трябва да положи собствени усилия и грижи за защита и развитие на българското производство. Част от тази цел може да бъде подпомогната на регионално ниво, с мерки, които предлагат и тук нашите кандидати. Приветствам програма им, в която предвиждат създаване на общинска рибна борса и такава за плодове и зеленчуци\", заяви пред стотиците граждани на Силистра Нинова.Тя поясни, че по този начин производителите могат пряко да излагат продукцията си. Нинова даде пример с работещ механизъм в Румъния, която наскоро е създала държавно предприятие за изкупуване на родната продукция и нейната преработка. \"Силистра има огромен потенциал за развитие на селско стопанство и земеделие. Каквото и да искаме да направим за вас, без икономика и производство няма да стане. Затова е прекрасна идеята на кандидатите ни да създадат общински гаранционен фонд, с който да помогнат на млади предприемачи, които искат да открият и развият производството\", каза още председателят на БСП. Тя допълни и друг ангажимент на левицата - ако фирми искат да инвестират, да им бъдат намалявани местните данъци и такси.Нинова засегна и проблема със здравеопазването. \"И в болниците в цяла Силистренска област няма увеличение на заплатите на медицинските сестри. Петдесетте милиона, отпуснати уж за увеличение на възнагражденията им, лично от Борисов, ги няма. Общото между тези, които протестират и тези, които оспорват протеста, е че са излъгани еднакво\", каза още тя. \"Пожелавам ви да бъдете здрави и силни, да вярвате в победата и да имате кураж. Гласувайте за това да имате подредена община, да добрувате вие, вашите деца и вашите внуци\", завърши Корнелия Нинова. ", "date": "2019.10.07", "title": "Нинова в Силистра: Общински борси ще са подкрепата на нашите кметове за местното производство"}
{"url": "https://offnews.bg/politika/maia-manolova-vseki-den-tezhko-se-udriat-kandidatite-za-kmet-koito-s-712654.html", "text": "Ден след като шатрата пред НДК, в която се помещава щаба на предизборната й кампания, беше нарязана, а преди това неколкократно надраскана с маркери и химикал, днес столичани се оплакаха в социалните мрежи, че автомобилите им са облепени с предизборни флаери на Манолова.Парадоксът е, че с такива е бил облепен и автомобилът на близък на семейството на кандидата. Във връзка с очевидната провокация Мая Манолова заявява: „Десети ден на кампанията и четири провокации към щаба ми от страна на опонентите. След вандалските набези над шатрата ни пред НДК, която е и единствената моя приемна за гражданите, след като вчера шатрата беше разразяна от злонамерени лица, след като подадохме жалба до МВР, защото вярваме в институциите, днес коли на столичани са облепени с мои рекламни материали. Категорично заявявам, че това е абсурдно действие и провокация на опонента ми. Показателно е, че автомобил на член на моето семейство също осъмна облепен с моите флаери. Веднага сезирам съответните органи, защото името ми е въвлечено в незаконни действия. Искрено съжалявам за неприятностите, които извършителите са причинили, разчитам компетентните органи да установят нарушителите и да прекратят това безобразие. „Всеки ден тежко се удрят кандидатите за кмет, които са срещу властта“, заяви Манолова в ефира на бТВ. \"Въпросът колко коли са били налепени трябва да се зададе на вътрешния министър, трябва да му се зададе и въпросът дали ще му позволят да разкрие вандалите“, допълни тя и заяви, че се съмнява да бъдат открити истинските извършители както на налепените флаери, така и на нарязаната шатра пред НДК, която представлява централният й щаб.„Стотиците хиляди левове, които бяха похарчени за видеонаблюдение около НДК, където е и шатрата ми, дали ще дадат резултат да се открият вандалите, които нарязаха стените на щаба точно през лицето ми? Дали ще позволят на МВР да открият вандалите“, попита гражданският кандидат.„Може би опонентите ми очакват да разлепя подобни флаери с лицето на Йорданка Фандъкова, но аз няма да го направя“, категорична бе Манолова. На въпрос дали смята, че вандалските прояви от последните два дни са дело на ГЕРБ и затова споменава столичния кмет Йорданка Фандъкова, тя заяви, че „от началото на кампанията, дори още преди официалния й старт, медиите, близки до властта, леят мръсна вода всеки ден както върху мен, така и върху другите кандидати, които са срещу властта\".„Видяхте какво направиха на Борислав Игнатов, видяхте какво направиха на „Спаси София“, след това беше срязан образът ми върху шатрата, а след това и този опит за гавра със столичани“, допълни Манолова и подчерта, че това няма да я спре.„Няма да ме изплашат и няма да ме накарат да вляза в този низък и долен тон, който зададе опонентът ми. Ще ходя сред хората и ще водя позитивна кампания“, категорично заяви тя и обясни, че атаките срещу нея не я притесняват, а е притеснена от „лъжите на едро“. „В София се лъже на едро. Най-скъпите столични квартали като „Симеоново“, „Драгалевци“ и „Бояна“ нямат канализация. Канализация нямат и селата около София – Негован, Панчарево, Мрамор, а в началото на предишния си мандат Фандъкова е обещала, че до 2018 година канализацията ще е завършена в „Симеоново“ и в „Драгалевци“, а в „Бояна“ ще е завършена между 2017 и 2019 година. Сега е 2019 година и нищо не е направено“, подчерта тя.Във връзка с недовършените ремонти и дейности, и неизпълнените обещания Манолова напомни и за състоянието на Западен парк.„В Западен парк е започнат ремонт за 11 млн. лв. преди година и половина. За това време паркът е затворен за граждани, а за тази сума алеята е разкопана. С тези 11 млн. лв. е можело да се облагородят други паркове“, посочи тя.„Хората ме съветват да водя усмихната и позитивна кампания, но това означава да не назоваваме лъжите и да изберем отново хора, които ще продължат да ни лъжат в следващите четири години“, заяви още Манолова. Тя припомни, че „в началото на кампанията си обещах да назовавам всяка несправедливост и всяка лъжа, и сега правя точно това“.Във връзка с рубриката „Пари на вятъра“, Манолова заяви, че в нея показва „всички дупки, които се запълват предизборно и няма да издържат и до изборите, в тази рубрика са нагласените обществени поръчки, в нея е и сградата в „Драгалевци“, в която за 730 000 лв. не е направено нищо друго, освен оглед“. На въпрос какъв е проблемът в това, че столичният кмет Йорданка Фандъкова обявява обществени поръчки при положение, че това й е работата като кмет, Манолова заяви, че „преди изборите Фандъкова е обявила процедури на обща стойност 700 млн. лв., а дългът на Столична община е стигнал до 720 млн. лв.“„Фактът, че се обявяват поръчки на стойност колкото дълга на общината, навява на мисълта, че някой много иска да се свършат нещата, които е обещал да направи, но не е направил“, заяви гражданският кандидат.Манолова категорично заяви, че когато стане кмет, ще обяви „на светло“ договорите с почистващите фирми, както и приложенията към тях, за да може всеки столичанин да види колко пъти на ден и къде трябва да се мие и мете. „Обявявайки сега поръчките за сметоизвозване и сметопочистване, Фандъкова обрича следващия кмет, следващия Столичен общински съвет и целия град на още от същото управление. Изпълнителите на поръчките ще са същите и както изглежда София досега, така ще изглежда и в следващите години“, обясни Манолова. Тя постави в два плика имената на кандидатите, които ще спечелят обществените поръчки за почистването и за електробусите, и заяви, че „условията са написани така, че предварително се знае кой ще спечели процедурите“.Програмата й продължава със срещи с граждани. \"И така ще бъде всеки ден до деня на изборите. И след това. И никакви провокации няма да ме спрат.“", "date": "2019.10.07", "title": "Мая Манолова: Всеки ден тежко се удрят кандидатите за кмет, които са срещу властта"}
{"url": "https://offnews.bg/obshtestvo/nap-tormozi-bolna-ot-rak-sabirala-darenia-za-detca-v-risk-712632.html", "text": "НАП, СДВР и КЗП правят обстойна проверка на независимия граждански кандидат от листата на Демократична България Аделина Банакиева. Жената е онкоболна, майка на пет момчета. Въпреки тежката си диагноза всеки ден тя помага за спасяването на човешки живот. На 21 март пред вратата на Аделина се изсипват представители на НАП, СДВР, КЗП и нахлуват в малкия склад, където се събират доброволни дарения, голяма част от тях за болни деца.Шест месеца от тогава се водят тежки разпити с всеки, който е изпратил доброволно дарение. Проверката включва давност от 5 г. назад. \"Всичко това не е част от предизборната надпревара. Натискът е голям и се опитват да ме изкарат престъпник\", каза Банакиева пред OFFNews, въпреки че атаката започва ден след старта на кампанията.На 28 септември в склада на Аделина се получава съобщение за заповед за запечатване. Към този момент там има храни за тежко болни деца, закупени със средствата на дарители.Поканена е във вторник /01.10/ в НАП за връчване на заповед за запечатване. Срокът за жалба против разпореждането за предварително изпълнение е три дни. Т.нар. предварително изпълнение е специфичен правен способ за вкарване в действие на актове на държавни органи поради висока обществена опасност - т.е. законът дава приоритет на защита на обществения интерес пред частния, който ще бъде засегнат. Ден по-късно Аделина пуска жалба срещу допуснатото предварително изпълнение на НАП.На 3 октомври НАП препраща жалбата в съда, същия ден в 17.30 пак НАП запечатва склада. На следващия ден съдът отменя предварителното изпълнение, НАП с неохота го разпечатва.", "date": "2019.10.07", "title": "НАП тормози болна от рак. Събирала дарения за деца в риск"}
{"url": "https://offnews.bg/dw/prilicha-na-prevrat-borisov-veche-nishto-ne-mozhe-da-napravi-712669.html", "text": "Според Карл Попър, демокрацията е скучна и досадна работа, но има едно безспорно предимство: властта минава от едни ръце в други без насилие. Можем да продължим това съждение в съвременните условия: всяко засилване на демокрацията смалява ролята на силата в структурирането на властта. И обратното: всяко отслабване на демокрацията укрепва ролята на силата в структурирането на властта.Не, силата вече не е в БорисовИменно с тази закономерност се сблъска в последните месеци премиерът Бойко Борисов. След като години наред оставяше впечатлението, че работи за отслабване на демокрацията, накрая всичко опря до силата. И се оказа, че силата не е в него.Борисов кара джип из нивите, защото вече не кара влака на държавата. Други го карат, след като успяха да изземат властта от Борисов. Проведоха един вид държавен преврат - изместиха властта от онзи, за когото народът все пак е гласувал, към хора, за които народът не е гласувал. С избирането на Гешев за главен прокурор този преврат просто ще бъде официализиран. Ще стане ясно в чии ръце е властта, защото оттам насетне именно той, а не премиерът, ще издава разпореждания на държавните институции.Че Борисов вече не е силата в държавата - това стана ясно отдавна. И е изобилно коментирано. Вече година и половина наблюдаваме как премиерът издава някакво разпореждане, което обаче не се изпълнява. И той просто отстъпва. Подкарва джипа из нивите в търсене на колхознички, с които да се снима.Три примераПоследните примери са достатъчно красноречиви. Избухва Борисов, че в БНР едни главанаци саботират правителството и затова трябва да си ходят. Главанаците обаче правят точно обратното: контраатакуват. В какви ситуации главанаците постъпват така? Ами в такива, при които знаят къде е реалната сила. В случая реалната сила не е в Борисов, а в онези, които са се обаждали за свалянето на Силвия Великова и за изключването на сигнала. И така Борисов млъква по въпроса за радиото.Казва Борисов, че е дал 50 милиона за медицинските сестри, а сетне увеличава сумата на 86 милиона. Неговият подчинен обаче, министърът на здравеопазването, отсича: Не били 86 милиона, а 6. И освен това вече били похарчени. Борисов мълчи.Мълчи и по сагата с предсрочно освободения Полфрийман. А знае много добре (все пак в качеството си на премиер обикаля света), че задържането му представлява грубо нарушение на всички закони, включително и международни. А освен това може да доведе до тежки разправии с Австралия, която е важен член на НАТО. Но Борисов мълчи за това „отвличане\" на чужд гражданин. Както преди време мълчеше за отвличането на кораб на чужда държава.Силно впечатление прави рязко нарасналата степен на наглост на различните държавни началници, които вече не смятат за необходимо да се подчиняват на премиера. Сякаш се състезават кой да разяри по-големи групи граждани. Цацаров: Проверихме и не знаем кой спря сигнала на „Хоризонт\". Шефът на БНР: Великова не е сваляна от ефир. И голяма работа, че спрял сигналът на радиото. Здравният министър: Не са 86 милиона, а 6. И не са за вас.В една демокрация подобно поведение е необяснимо. Защото управляващите все пак се нуждаят от подкрепата на обществото - и се състезават за нея. Когато обаче демокрация няма и всичко вече се решава със сила, състезанието е друго: кой да изглежда най-силен сред силните. В случая: който днес разяри най-голямо количество граждани, но успее да остане на поста си, той ще вземе голямата власт утре, когато силните се съберат да си я поделят.Кой?Години наред на Борисов му беше обяснявано: градиш инфраструктурата на диктатура, но няма ти да си диктаторът. Ще те измамят и други ще яхнат тази инфраструктура. Но Борисов не слушаше и не вярваше. Базисното политическо невежество се оказа по-силно от елементарния инстинкт за самосъхранение.Въпросът е: кой е този, който в момента взима властта от Борисов? По метода на аналогиите, това най-вероятно е ДПС. По времето на Орешарски тази партия вече проведе подобна операция - да превземе властта отвътре, а нейни агитатори да обикалят София с посланието: „Оттук нататък това е правителство само на ДПС”. Знаем, че от ДПС са се обаждали в БНР за свалянето на Великова от ефир. Знаем, че Гешев е кандидатура не на Борисов, а на кръговете около ДПС. И знаем, че ДПС трупа финансов ресурс чрез Българската банка за развитие.Кой друг? Тъй като ДПС има важна роля в службите за сигурност и в прокуратурата (и в две министерства, но в случая те не ни интересуват), значи и тези структури попадат в кюпа на превратаджиите. А също така знаем, че тези структури са обвързани с Кремъл - прокурорите дори не крият редовните си посещения за „обучение” в Москва.Близката цел на преврата е очевидно (очевидно за тези, които са чели Аристотел) олигархията да управлява без оглед на резултатите от каквито и да било избори. Както и без оглед на каквито и да било закони. Далечната цел: откъсване на България от съюзите на Западния свят и превръщането ѝ в руски коридор, свързващ Москва с нейните съюзници в Белград и Будапеща. Тоест, отцепване на Балканите от Европа.Голата силаЗа да се случи всичко това, задължително трябва да се стигне до положение, при което голата, неограничавана от никакви закони сила да се превърне в единствения начин на управление. Несъгласните да са в затворите. Неудобните фирми и организации да са „заличени”. Най-устатите индивиди да бъдат запознати със съответните дози новичок или полоний. На всеки протест да има хайки, а улиците периодично да бъдат запълвани с татуирани мъже, събрани от фитнес-мазетата на Перник, Люлин и Дружба. Това не мина в Черна гора. Не мина и в Македония. Да видим дали ще мине тук.Но при всички положения спрете да пишете, колеги, че Борисов трябвало да направи нещо. Борисов вече нищо не може да направи. Защото му се подчинява единствено джипът, с който обикаля из нивите. Само гражданите могат да направят нещо.", "date": "2019.10.07", "title": "Прилича на преврат: Борисов вече нищо не може да направи"}
{"url": "https://offnews.bg/sviat/tramp-zaplashva-da-unishtozhi-ikonomikata-na-turtcia-712670.html", "text": "Президентът на САЩ Доналд Тръмп заплаши да разруши икономиката на Турция, ако Анкара предприеме действия, които той би сметнал за недопустими.„Ако Турция направи нещо, което аз, по моята велика и ненадмината мъдрост сметна за недопустимо, напълно ще разруша и унищожа икономиката на Турция /аз съм правил това преди/“, написа Тръмп в Туитър.Той подчертава, че Турция, Европа и останалите страни са длъжни да понесат отговорността за пленените от терористичната организация Ислямска държава военни и за членовете на техните семейства.Тръмп твърди, че САЩ са направили повече от очакваното в борбата с Ислямска държава. „Сега е времето другите жители на региона, притежаващи големи богатства, да защитят своята територия“, пише той в Туитър.Припомняме, че през август се състояха турско-американските преговори за създаването на зона за сигурност в северната част на Сирия. Президентът на Турция Реджеп Ердоган заплаши, че ако Вашингтон започне да пречи за сформирането на зоната, Анкара ще стартира военна операция срещу кюрдските отряди, подкрепяни от САЩ.На 5 октомври Ердоган анонсира началото на операцията, по-късно съобщи за дислоцирането на допълнителни войски до границата със Сирия. В момента е на посещение в Сърбия.Белият дом заяви, че въоръжените сили на САЩ няма да подкрепят Турция и няма да участват в нейната военна операция. Ердоган после съобщи, че САЩ изтегля своите войски от североизточната част на Сирия.Отново в Туитър Тръмп заяви, че е настъпило времето САЩ да излязат от безкрайните войни. „Кюрдите водиха борбата си заедно с нас, но за това им се плащаше и се доставяха оръжия. Дълги години кюрдите се бориха против Турция. В продължение на три години аз предотвратявах тази борба. Но е време за американските военни да се завърнат у дома и да оставят назад безкрайните войни в Сирия“, написа американският президент.Той отбелязва, че САЩ са имали ангажимента да бъдат на територията на Сирия за 30 дни, но това е било преди няколко години. „Ние останахме там и без всякаква цел се оказахме въвлечени в тази война“, пише Тръмп.Президентът припомня, че когато е дошъл на власт, Ислямска държава е била заплаха за региона. „Впоследствие тази терористична организация беше напълно унищожена, заловени са хиляди нейни бойци, в това число европейци. Европа не иска да си върне заловените терористи. Отговорността за тази ситуация сега е на Турция, Европа, Сирия, Иран, Ирак, кюрдите и Русия. Всички те ненавиждат бойците на Ислямска държава“, пише Тръмп в Туитър.", "date": "2019.10.07", "title": "Тръмп заплашва да унищожи икономиката на Турция"}
{"url": "https://offnews.bg/interviu/pevitcata-toni-tova-che-zhivotat-stava-po-truden-ne-znachi-che-tri-712381.html", "text": "- Тони, къде изчезна и как се появи отново?Не съм изчезвала съвсем. По-скоро не съм била в медийното пространство, но винаги съм работила по един или по друг начин, независимо дали съм била на сцена или във студио. Освен, че съм позната като певицата Тони, аз от 15 години озвучавам анимации и това е другата ми страст.- Какво озвучаваш?- Много неща. Главно в Disney Chanel и Cartoon Network. Там пея песнички, които са адаптирани на български. Може би най-известната е от \"Замръзналото кралство\". Там има една тролка, която се казва Булда. Тя пееше за любов и искаше да ожени Ана и момчето и аз пея за любовта там.- Много хора те познаваме и знаем песните ти. Би ли разказала как се влюби в музиката?- Ще започна от там, че моят баща е музикант - неизвестен никому. Той пътуваше доста често по кораби. Може би от него идва някакъв талант, който се е предал у мен. Той ме е запалвал за музика, аз самата обичам да пея.- След успешия ти дебют преди 20 г. какво искаш сега да кажеш на хората?- Преди 20 г. бях доста по агресивна, удрях по масата, когато искаш да кажа нещо. Сега някак си не губя енергия в неща, за които знам, че хората няма да разберат какво искам да кажа.- Това означава ли, че си се предала?- Не. В никакъв случай. Може би е мъдрост. Предпочитам да не насочвам енергията си към неща, които никой няма да чуе. През 2017 г. беше последния сингъл, който пуснах, казваше се \"Пробуждане\" и се опитах да кажа: \"Ей, хора, пробудете се! Това, че животът става по-труден, не значи, че трябва да живееш по лесния начин.\"- А според тебе каква е причината днес хората да не те чуват?- Според мен това не е само в България. Животът стана прекалено свързан с пари, с това да бъдем популярни и известни, а това не е основното. Когато певецът е артист, той знае какво прави на сцената. Има различни формати, които създадоха едни хора, които наистина са талантливи, Господ ги е докоснал, но когато излязат от това риалити, не могат да бъдат артисти. Те са просто едни добри певци. Да бъдеш артист значи да изживееш своя битка, да минеш живота си в нея и да имаш послание. А те не знаят посланието на живота си.А твоето послание кое беше?Последното ли?Да кажем \"голямото\", посланието, с което проби, когато беше на техните години.Аз нямах достатъчно самочувствие , че съм добър артист. Просто исках да правя готина музика, независимо от това дали ще стана популярна или не. В началото дори избягвах интервюта, защото се притеснявах. За мене сцената е следствие на това, че обичам да правя музика. Човек, който просто иска да бъде популярен, не може да бъде истински артист. Аз имах късмета да имам до себе си мъж, който изкарваше много пари и казваше \"Прави каквото искаш\". Бях облагодетелствана от това, че не съм принудена да гоня популярност и затова посланията бяха много искрени. Разказавала съм това, което съм усещала в живота ми, това, с което съм се сблъсквала. Винаги съм била много искрена, колкото и да дразнеше това.- Кого е дразнело това?- Всякакви пиари се бъркаха, обясняваха ми \"ти трябва да приличаш на това\", ти трябва да го направиш това еди как си. Аз им казвах: \"Хора, аз не съм това, не мога да бъда!\" Искам да бъда себе си. Дори да ме мислят за задръстена, за тъпа - не ме интересува. Аз искам да бъда себе си. - А тези, които слушаха пиарите си, оцеляха ли?- Ами, може би успяха да изкарат пари. За мен едно послание трябва да стои във вечността. Трогателно е, когато на концертите виждаш 10-годишни деца, които ти правят сърчица с ръчички и пеят песните, които аз съм пяла преди 20 г.Скоро имаш концерт, разкажи ни за него.В Sofia Live club, на 16 октомври от 21 часа. Музикантите са Краси Тодоров от Jeremy (пиано), Росен Ватев (барабани), Радослав Славчев (бас) и новото популнение е един китарист, за когото искам специално да разкажа. Той се казва Щерион Пилидов, а Теодора Радилова ще бъде беквокал. Защо ги харесах двамата? Може да не са най-популярните, но толкова сериозни и отговорни музиканти не бях срещала.С тях ще направим и две съвсем нови парчета.Какво те вдъхнови за концерта?От 3 години работя във Voice academy. Първите две години не исках да пеям преподавах, но не исках аз да пея, не харесвах гласа си. Когато човек е преподавател, става прекалено критичен. Съвсем инцидентно моят пианист Краси дойде и каза: \"Тони, какво правиш, дай да направим някакъв лайв\". Аз му казах: \"Да, добре, ще направим\", но не си го мислех сериозно. После дойде лятото и изведнъж нещо се отключи, започнах да копнея да пея. ", "date": "2019.10.07", "title": "Певицата Тони: Това, че животът става по-труден, не значи, че трябва да живееш по лесния начин"}
{"url": "https://offnews.bg/sviat/sasht-prizovaha-rusia-da-osadi-ubijtcite-na-zhurnalistkata-anna-politk-712671.html", "text": "По повод 13 години от екзекуцията на журналистката от „Новая газета“ Анна Политковская Вашингтон настоя за наказание за всички виновници за трагедията.От американското посолство на САЩ в Москва подчертаха, че Политковская е правила „това, което правят журналистите – търсила е истината и тя бе разстреляна заради мъжественото осветяване на социални, политически и правозащитни проблеми“, предаде агенция Росбалт.В отговор руското Външно в Туитър посъветва САЩ да се заемат с разкриването на убийството на американския президент Джон Кенеди. „Припомняме, че преди 5 години убийците на Анна Политковская са наказани. Същевременно в САЩ много наказателни дела от този род остават неразкрити, в това число и убийството на американския президент Джон Кенеди“, пишат от дипломатическото ведомство, цитирани от ТАСС.Политковская беше убита на 7 октомври 2004 г., когато е рожденият ден на президента Владимир Путин. Тялото на журналистката с няколко огнестрелни рани беше открито във входа на дома й в Москва. Тя е влязла в асансьора, когато убиецът я прострелва в гърдите и после в главата, припомня Радио Свобода. В асансьора е намерен захвърлен пистолет „Макаров“ и гилзи.Разследването на убийството е взето под личен контрол от главния прокурор Юрий Чайка. Заместникът на прокурора на Москва Вячеслав Росински е съобщил, че следователите разглеждат версията за умишлено убийство, свързано с изпълнението на обществения й дълг.Арестувани са няколко души. През 2009 г. съдът оправдава всички подсъдими, а после върховният съд отменя присъдата и връща делото за доразследване, процесът зацикля за няколко години. На 9 юни 2014 г. Московският градски съд отсъжда доживотен затвор за родените в Чечня Рустам Махмудов и криминалния авторитет Лом-Али Гайтукаев, признати от първата инстанция за изпълнители и организатори на убийството на Политковская.Бившият милиционер Сергей Хаджикурбанов е признат за посредник в престъплението и е осъден на 20 години в колония. Братята на предполагаемия изпълнител на убийството Ибрахим и Джубраил Махмудови, проследили Политковская, отиват зад решетките за 12 и 14 години.Преди това 11 години затвор получава и бившият служител в московската милиция Дмитрий Павлюченков, признал вината си за организиране на проследяването на Политковская.Защитата отбелязва, че следствието така и не е обяснило какъв мотив са имали осъдените. Освен това Мурад Мусаев многократно е обръщал внимание на съда за снимките от камерата за видеонаблюдение, запечатали предполагаемия убиец. Според адвоката Мусаев признатият от съда за изпълнител на екзекуцията Рустам Махмудов не прилича на човека, попаднал в обектива на камерата.Поръчителят на престъплението и до момента остава загадка за следствието. В „Новая газета“ са убедени, че случилото се може да е свързано с лидера на Чечня Рамзан Кадиров. Много от репортажите на Политковская бяха посветени именно на нарушенията на правата на човека в Чечня.Влиятелният чеченски активист Сулим Ямадаев е искал да разкаже на изданието за убийството, но не успял – той е разстрелян през 2009 г. в Дубай. Брат му Руслан е убит година преди това в центъра на Москва.Бившият говорител на Следствения комитет Владимир Маркин многократно е подчертавал, че е възможно вече покойният олигарх Борис Березовски да е съпричастен в убийството.Адвокатът на семейството на Политковская Анна Ставицкая смята, че разследването по делото за убийството в момента „спи“. „Делото се прехвърля от един следовател на друг и единственото, което те правят, е да удължават сроковете на разследването“, казва тя.Миналата година Европейският съд по правата на човека присъди на семейството 20 000 евро обезщетение, като призна, че руските власти са нарушили правото на живот на журналистката.Под заглавие „Ето какво прави следствието, за да установи поръчителя на убийството на Анна Политковская: нагледно“ днес „Новая газета“ публикува само снимка на празен лист.", "date": "2019.10.07", "title": "САЩ призоваха Русия да осъди убийците на журналистката Анна Политковская"}
{"url": "https://offnews.bg/politika/borislav-ignatov-v-toplofikatcia-ima-loshi-praktiki-triabva-da-se-pr-712651.html", "text": "“Сметките за парно и цената на газа са директно отражение на лошото управление”, каза кандидатът за кмет на София от Демократична България арх. Борислав Игнатов пред БНР. Според него са необходими бързи оздравителни мерки за тези дружества. „Първата стъпка е ревизия, одит, мерки за оздравяване. С 800 млн. дълг това стабилизация ли е? Това е шега. Основният проблем на \"Топлофикация\" е, че газа е с 30% по-скъп от останалите източноевропейски държави. Аз проблема с цената на газа не мога да го реша като кмет, там държавата трябва да предоговори цените и да постигне диверсификация на доставките“, бе категоричен арх. Игнатов.Като кмет архитектът може да направи така, че \"Топлофикация\" да бъде преструктурирана, да се видят всички договори, които са сключени с нея. \"Там има доста лоши практики. Непрекъснато се спряга името на бизнесмена Ковачки, че купува, продава енергия, че в борда има негови бивши служители. Ние ще разгледаме това и ще видим какви са резултатите от управлението на този борд. Смятам, че там трябва да се направят кардинални промени и да се спрат тези течове. Печалбата от \"Топлофикация\" не стига до нея, тъй като енергията се търгува през посредник\", заяви арх. Игнатов.Кандидат-кметът обясни, че другият голям проблем, свързан с \"Топлофикация\" е предстоящия проект за инсинeратор, който представлява една пещ, крематориум за боклук в центъра на София до гарата. Там става дума за 310 млн. лв., 180 от които са европейско финансиране и 130 допълнителен дълг. \"Ние сме против допълнително задлъжняване и допълнително замърсяване на въздуха в София. Мръсния въздух е проблем номер едно и ние ще започнем да го решаме веднага“, декларира Игнатов.Архитектът ще търси подкрепата на всички свои съграждани, които искат бързи, прагматични решения за града, развитие на София с по-висока скорост и надграждане на сегашното положение.", "date": "2019.10.07", "title": "Борислав Игнатов: В Топлофикация има лоши практики. Трябва да се преструктурира"}
{"url": "https://offnews.bg/kultura/kosmichesko-shou-dade-start-na-cinelibri-2019-712646.html", "text": "„Ако цитираме испанския мислител и есеист Хосе Ортега и Гасет, можем да се опрем на един смущаващо прост закон. Първо се пишат неща; после – усещания; накрая – идеи. Но ако има магия, която превръща и нещата, и усещанията, и идеите в образи, то тази магия е киното. Киното е другото превъплъщение на книгата. Онзи неин превод, който ни позволява да я открием повторно. И с други сетива. А измеренията, в които пребиваваме тази година, са тези на духовността, която книгите и киното създават, толкова необятна, че дори Александър фон Хумболт би се затруднил да я измери”, каза Жаклин Вагенщайн, основател и директор на CineLibri, по случай откриването.След церемонията зрителите се насладиха на стилната историческа драма „Офицер и шпионин” на режисьора Роман Полански. Екранизацията на майсторския бестселър на Робърт Харис от 2013 г. беше призната от критиката като урок по създаване на исторически филм и спечели овациите на публиката в зала 1. Предстоят още десет дни великолепно кино по книги, филми за забележителни артисти, срещи с писатели, сценаристи и актьори от световна величина. На 11 октомври от 18:00 ч. Рита Азеведо Гомес, сценарист и режисьор на кинематографичния шедьовър „Португалката”, ще го представи лично в кино Люмиер Лидл. На 12 октомври е отворената среща с публиката на Давид Лагеркранс, нашумелия шведски писател, който продължи трилогията „Милениум” на Стиг Ларшон, а на 17 октомври у нас пристига изтъкнатият израелски писател А. Б. Йехошуа за българската премиера на романа и екранизацията „Жената от Йерусалим”.На 13 октомври от 19:00 ч . в зала 1 на Националния дворец на културата ще бъдат обявени победителите от конкурсната програма на фестивала, която включва 11 изключително силни заглавия. Престижното жури с председател Кристоф Ламбер ще обяви тазгодишния лауреат на голямата награда за най-изкусна литературна адаптация и ще връчи почетната статуетка „Синелибри”, символизираща връзката между книгите и седмото изкуство. След тържествената церемония, на която ще присъстват и останалите членове на журито, както и представители на посолствата и на всички значими културни институти у нас, зрителите ще могат да видят най-новия филм с участието на френската звезда Жулиет Бинош - „Тази, която не съм”!Билетите за всички прожекции и съпътстващи срещи са в продажба в съответните киносалони, на касите на EASYPAY и EPAYGO, в Casa Libri на ул. „Цар Асен” 64 и във фирмените книжарници на „Колибри” на ул. „Иван Вазов” 36 и във Френския културен институт на пл. „Славейков” 3. Можете да закупите билети и чрез официалната страница на фестивала: .", "date": "2019.10.07", "title": "Космическо шоу даде старт на CineLibri 2019"}
{"url": "https://offnews.bg/futbol/stojcho-mladenov-othvarli-vazmozhnostta-da-se-zavarne-v-tcska-712672.html", "text": "\"Оставам в Казахстан. Дал съм дума, а държа на нея и спазвам обещанията си. А и от ЦСКА никой не ме е търсил, за да се връщам в България\". Това заявява в интервю за \"Хоризонт\" бившият футболист и наставник на червените Стойчо Младенов. Воденият от него тим на Кайсар спечели купата на Казахстан, след като победи с 2:1 след продължения тима на Атирау.\"Във футбола няма нищо лесно. Конкуренцията в Казахстан е доста сериозна. Победата във финала дойде доста трудно, но пък спечелихме след продължения и сме щастливи от този факт. На Кримбек Кушарбаев дължим много. Той създаде отлични условия за работа. Имаме нов стадион и всичко е на ниво. Иска ми се да се подсилим за участието в турнира Лига Европа. Трябва да подобрим във всяка една зона. Нуждаем се от класни играчи.Не искаме да имаме участие само в един кръг и да сме дотам. Досега сме намирали общ език с хората в клуба и вярвам, че ще се осигурят средства, за да представим добре Кайсар и името на футбола в Казахстан. В оставащите пет кръга ще дам възможност на футболистите, които са играли по-малко до момента. Ще дам възможност на младите таланти в нашия тим. До този момент никой от ЦСКА не ме е търсил.Аз съм отговорен човек и това, което съм поел ангажимент, искам да го изпълня. Осъществихме плановете си на 100% до момента. Моята работа продължава в Казахстан. Категорично продължавам в Казахстан. Ако имаше нещо от ЦСКА, то трябваше да ми се обадят. Имах разговори с уважаемия Кошарбаев от преди месец и половина с него. А аз съм човек на думата и изпълнявам това, което съм казал\", казва Стойчо Младенов.", "date": "2019.10.07", "title": "Стойчо Младенов отхвърли възможността да се завърне в ЦСКА"}
{"url": "https://offnews.bg/obshtestvo/sniag-po-varhovete-sred-valnite-po-toplo-otkolkoto-na-brega-712591.html", "text": "Облачно ще е времето днес, на места ще превали дъжд, а по върховете и сняг. Ще духа до умерен североизточен вятър. Максимални температури ще са между 13 и 18 градуса, според прогнозата на НИМХ. Над планините ще бъде предимно облачно. Ще има превалявания от дъжд, над 2000 метра от сняг. Ще духа до умерен западен вятър, който по-късно през деня в по-ниските части на планините ще се ориентира от изток-североизток. Максимална температура на височина 1200 метра – около 9, а на 2000 метра – около 4 градуса.Край морето ще има значителна облачност, но превалявания ще има чак през нощта срещу вторник по южното крайбрежие. Ще духа до умерен североизточен вятър. Максимални температури на въздуха между 16 и 18 градуса. Сред вълните от 2-3 бала ще е по-топло - 20 - 21 градуса. ", "date": "2019.10.07", "title": "Сняг по върховете, сред вълните по-топло, отколкото на брега"}
