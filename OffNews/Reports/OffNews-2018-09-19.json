{"url": "https://offnews.bg/sviat/sasht-i-rusia-privetstvaha-rezultata-ot-pregovorite-mezhdu-dvete-korei-688409.html", "text": "САЩ и Русия приветстваха резултата от преговорите между двете Кореи на срещата в Пхенян, на която Северът направи отстъпки за ядрената си програма. На срещата си с южнокорейския президент Мун Дже-ин водачът на Северна Корея Ким Чен-ун обеща да демонтира една ракетна площадка и главната си ядрена инсталация, ако САЩ предприемат съответни действия, без да уточнява какви.Американският президент Доналд Тръмп окачестви като \"страхотен напредък\" постигнатото на срещата, предаде Асошиейтед прес, цитирана от БТА.Пред репортери президентът на САЩ каза, че от Пхенян са дошли \"много добри новини\", но не даде знак дали Вашингтон желае да направи допълнителни стъпки, с които да насърчи Пхенян към действия за ядрено разоръжаване.Според ТАСС реди да отпътува за пострадалия от стихията Флорънс щат Северна Каролина, Тръмп е казал пред журналисти, че скоро ще се срещне със севернокорейския лидер Ким Чен-ун. Той обаче не е посочил кога ще стане това. От Белия дом също не са отговорили на въпрос на ТАСС кога би могла да се състои такава среща.В същото време Москва приветства преговорите между двете корейски държави и призовава Вашингтон да направи ответни стъпки във връзка с поетите от Пхенян ангажименти за демонтаж на ракетен полигон и на ядрени съоръжения.\"Приветстваме договореността, постигната в хода на преговорите между лидерите на Северна и Южна Корея в Пхенян. В приетата след междукорейската среща на върха съвместна Пхенянска декларация страните потвърждават стремежа си към превръщането на Корейския полуостров в зона на мира и се съгласяват да засилят сътрудничеството в политическата, военната, икономическата и хуманитарната сфери\", се казва в изявление на руското външно министерство.Ведомството напомня, че Русия винаги е била за засилване и придвижване напред на междукорейския диалог.\"Имаме намерение и занапред да оказваме съдействие за неговото развитие в духа на подписаните от Северна и Южна Корея документи. Разтичаме, че всички заинтересовани държави ще полагат усилия, насочени към скорошно комплексно решение на ядрения проблем и на други проблеми на Корейския полуостров посредством политическо-дипломатически средства\", се казва в изявлението.В него се отправя призив към Вашингтон в отговор на поетите от Пхенян ангажименти, които са отразени в Пхенянската декларация, да бъдат предприети конструктивни стъпки, които да са в съответствие със съвместните изявления на лидерите на САЩ и на Северна Корея от 12 юни тази година. Пхенян пое ангажимента за демонтаж на ракетния полигон в Тончхан-ри и за закриването на ядрените обекти в Йобньон.Същевременно руското външно министерство заяви днес, че американските обвинения, че Русия е помогнала на Северна Корея незаконно да се сдобие с гориво посредством трансфер по море, не са подкрепени от никакви доказателства, предаде Ройтерс", "date": "2018.09.19", "title": "САЩ и Русия приветстваха резултата от преговорите между двете Кореи"}
{"url": "https://offnews.bg/politika/kaloian-pargov-obrazovanieto-triabva-da-bade-obshtestveno-blago-a-ne-688398.html", "text": "Резултатите от изследването на Евростат са предизвестени за всеки, който схваща правото на образование като обществено благо, а не като услуга. Образование, което гарантира просперитет и на индивида, и на държавата. Образование, осигуряващо равния старт на всички деца. Това каза лидерът на БСП – София и заместник-председател на Комисията по образование, култура, наука и културно многообразие към СОС Калоян Паргов по повод публикувано от Европейската комисия изследване, според което София е европейската столица, чиито граждани в най-малка степен изразяват удовлетворение от образованието и материалните условия в училище.„Това е звучен шамар за кмета Фандъкова, която през десетте години в Столична община неизменно декларира, че образованието е приоритет в работата й и като ресорен заместник-кмет, и като кмет на София“, заяви Паргов.Според него тази негативна тенденция може да се промени, ако бъдат изпълнен комплекс от мерки, съобразен с очакванията на родителите.Лидерът на столичните социалисти посочи какви трябва да бъдат тези мерки: Качеството на обучение да е сходно, ако не и еднакво, в училищата в различните столични райони, без значение дали те са периферни или централни, селски или градски; Спортните съоръжения във физкултурните салони и в училищните дворове да са съвременни и безопасни, а малкото съществуващи плувни басейни да работят; Извънкласните занимания – спорт и други дейности, да са достъпни за всички, като са част от учебния процес, а не да бъдат платени услуги; Децата да учат в едни и същи условия на материалната база, както в „елитното” училище, така и в кварталното; Дворовете на училищата да са без неравности и дупки, да са осветени, надеждно да са оградени и да не са място за събиране на кварталните младежи или за разхождане на домашни любимци; Безопасността на децата в училище да е гарантирана от общината, като собственик на сградата, а охраната да не се възлага на портиери - охранители на преклонна възраст и без достатъчна мотивация.„Когато Столична община успее да отговори на очакванията на родителите, е възможно София да не бъде на незавидното последно място в подобни класации и да се доближи до централноевропейските столици“, категоричен е Калоян Паргов.", "date": "2018.09.19", "title": "Калоян Паргов: Образованието трябва да бъде обществено благо, а не услуга"}
{"url": "https://offnews.bg/litca/za-kakvo-se-bori-chovekat-s-plakata-istinata-za-desetkite-stotitci-v-688326.html", "text": "\"Премълчаването на истината за липсата на десетките стотици в математиката е престъпление срещу човечеството\".Това гласи един мистериозен плакат, който от години се появява на демонстрации с най-различни искания. Може да сте го виждали на големите антиправителствени протести срещу кабинета на Пламен Орешарски през 2013 година, на демонстрациите в подкрепа на референдума на шоумена Слави Трифонов или пък на някой друг протест. Последно се появи на  с искане за оставка на правителството \"Борисов 3\".Винаги го държи един и същи човек. Когато няма демонстрации, той не се отказва и отстоява мистериозната си кауза сам. Тогава мъжът с плаката се появява зад Народното събрание, пред Министерския съвет, пред Съдебната палата или дори на спирката на градския транспорт на \"Плиска\". Понякога все пак сменя плакатите, но не и посланието. Можете да го видите и с трансперант, който гласи: \"До кога ще липсват десетките стотици в математиката\".Разнася и листовки за \"липсата на десетките стотици в математиката\" из София, лепи ги по стълбове и блокове.Ако някой попита човека с плаката каква е каузата му, той се впуска в разпалено обяснение и дори дава принтирани листове с числа, които обаче имат необичайни имена.Каква е тезата за \"десетките стотици\"?Автор на плаката е Камен Борисов и многогодишният му протест е срещу начина, по който наричаме числата след 999. Твърди, че бил напълно грешен.Борисов отказва да каже какво работи или какво е завършил, подчертава, че важна била тезата му. А тя се основава на това, че след 9 винаги идва 10 и затова числото 1000 не трябва да се изговаря като \"хиляда\", а като \"десетстотин\". Така по логиката му в момента е \"двадесетстотин и осемнадесета година\", а не \"две хиляди и осемнадесета година\" (според него така трябва да се изговаря 20 018 г.).\"За много хора истината се приема трудно. Нещо повече - дори съзнанието бяга от нея\", казва той за теорията си.Според Борисов нова дума за числата трябва да има, когато се стигне до повторение. Дава пример с това, че след деветдесет и девет не следва десетдесет, а сто, което е 10x10. Обясниява, че след 999 няма нужда от нова дума, защото няма повторение. То идва чак при 100x100 или 10 000, което всички наричаме десет хиляди, но според Борисов трябва да се казва само хиляда.\"Тази грешка на последователността в броенето разделя чувствата от разума на хората и те са неадекватни\", смята той.Именно заради липсата на думи като \"десет стотин\", \"десет стотин хиляди\", \"десет стотин милиона\" и т.н. в плаката на Камен Борисов се говори за \"липсата на десетките стотици\". Каква е възприетата логика за ново име на число?Промяната на имената идва с увеличаването на степента на числото 10, а не както е при теорията за \"десетките стотици\" при умножение. Това е и модел, приет в цял свят.Затова и скалата, която използваме, не се различава от размишленията на Борисов до сто - 10x10 = 10= 100.Нещата обаче се променят при 1000. По общоприетата система ново име на число трябва да има, когато при изброяването се стигне до 10, което е 10x10x10=1000. Затова и наричаме това число \"хиляда\", а не \"десетстотин\". За числата след хиляда нови имена се дават през три порядъка. Тоест следващото ново име идва при 10(10х10х10х10х10х10 = 1 000 000)- милион, после 10(10х10х10х10х10х10х10х10х10 = 1 000 000 000) - милиард .Може би \"истината за десетките стотици\" не е толкова важна за хората. Но постоянството на човека с плаката, усилията и желанието, с което всеки ден се бори за каузата си, са впечатляващи.", "date": "2018.09.19", "title": "За какво се бори човекът с плаката 'Истината за десетките стотици в математиката'"}
{"url": "https://offnews.bg/sviat/merkel-i-putin-obsadiha-po-telefona-ukrajna-688395.html", "text": "Руският президент Владимир Путин е разговарял по телефона с германския канцлер Ангела Меркел. Разговорът се е провел по инициатива на германската страна, съобщи пресслужбата на Кремъл, цитирана от РИА Новости. Темата за разговор е била Украйна, става ясно от съобщението.Двамата са заявили, че е необходимо пълното изпълнение на Минските договорености, в това число и узаконяването на особения статут на Донбас. В рамките на разговора Путин е изразил притесненията си за ситуацията в Източна Украйна след убийството на лидера на самопровъзгласилата се Донецка народна република Александър Захарченко. ", "date": "2018.09.19", "title": "Меркел и Путин обсъдиха по телефона Украйна"}
{"url": "https://offnews.bg/sviat/papata-seksat-ne-e-tabu-a-dar-bozhi-688391.html", "text": "В беседа с млади французи папа Франциск заяви, че сексът не е табу, а дар Божи и следва да бъде изживян като неразривна, страстна любов между жената и мъжа.Сексът между мъж и жена в брачното ложе е дар Божи, който има две цели: да даряваме любов и да създаваме нов живот, обобщи Франциск.Любовта между мъж и жена, щом е страстна, те кара да отдадеш живота си завинаги. Завинаги. Да го отдадеш с тялото и душата си, заяви папата.Франциск обаче призова младежите да не се поддават на съблазни, които разделят сексуалното влечение от любовта.", "date": "2018.09.19", "title": "Папата: Сексът не е табу, а дар Божи"}
{"url": "https://offnews.bg/sviat/belgia-se-gotvi-da-premahne-abortite-ot-spisaka-na-prestapleniata-688388.html", "text": "Белгийските законодатели се подготвят да премахнат абортите от списъка с престъпления, включени в наказателния закон, съобщиха местни медии, цитирани от БТА.Предложението е одобрено от парламентарната комисия по правосъдие на второ четене.Според промените занапред няма да бъдат наказвани със затвор лекарите, прекъснали бременността по искане на жената, нито жената, поискала аборт.Според действащия от 1990 г. закон в Белгия лекарите могат да понесат наказание от три месеца до една година затвор, когато са прекъснали бременността на жена по нейно желание. Жените, прекъснали бременността си извън здравни заведения, подлежат на затвор за срок от един месец до една година.В Белгия се отчитат средно по десетина дела на година по тези законови текстове. Ако законът бъде променен, лекарите и бременните жени ще подлежат на наказание, когато пристъпват към прекъсване на бременността извън здравно заведение. Запазва се срокът от 12 седмици от началото на бременността, за да може тя да бъде прекъсната законно.Депутати коментират, че това не е исторически напредък за правата на жените в Белгия, но все пак е стъпка напред. Медиите отбелязват, че макар делата срещу жени и лекари в страната все още да бъдат разглеждани от съда, напоследък няма произнесени осъдителни присъди.", "date": "2018.09.19", "title": "Белгия се готви да премахне абортите от списъка на престъпленията"}
{"url": "https://offnews.bg/sviat/mig-31-se-razbi-kraj-nizhni-novgorod-688400.html", "text": "Изтребител МиГ-31 се е разбил край Нижни Новгорос, съобщи РИА Новости, позовавайки се на съобщение на руското министерство на отбраната. Двамата пилоти са катапултирали. Те са без опасност за живота. Самолетът е изпълнявал тренировъчен полет.\"Полетът е извършван без боен комплект. Самолетът е паднал в безлюдно място, на мястото на катастрофата няма разрушения\", обясниха от министерството. След падането самолетът се е взривил и е изгорял напълно, допълниха от ведомството.По предварителни данни причина за падането на самолета е техническа неизправност. На мястото на катастрофата се извършва проверка от екип от министерството. Снимка: ВКонтакте", "date": "2018.09.19", "title": "МиГ-31 се разби край Нижни Новгород"}
{"url": "https://offnews.bg/sviat/naj-malko-70-dushi-sa-vse-oshte-v-neizvestnost-na-filipinite-sled-tajf-688399.html", "text": "Стотици спасители продължиха и днес да издирват десетките изчезнали след голямото свличане на земни маси в резултат на тайфуна Мангхут, отнело живота на 81 души. Най-малко 70 души все още са в неизвестност, заяви полицията, цитирана от ДПА, цитирана от БТА.Повечето от загиналите и изчезналите са от Севера, в района на Филипинските Кордилери, включително в най-тежко засегната провинция Бенгет, където огромно свлачище засегна изоставена мина в град Итогон.В село край Итогон, където беше най-голямото от петте свлачища в района на града, спасителите използваха кирки и лопати, за да си проправят път през дебелия слой кал.\"Все още наричам това \"спасителни операции\", защото не губя надежда, че там има оцелели\", каза Франсиск Толентино, президентски съветник, натоварен със задачата да ръководи операцията за ликвидиране на последиците от бедствието. \"Това е място, където има вода, а водата може да ти помогне да оцелееш\", добави той.Над 236 000 жители бяха разселени заради Мангхут, който причини щети на селското стопанство в размер на 270 милиона долара, заяви националният съвет за бедствия.Всяка година Филипините са връхлитани от средно по 20 циклона, които предизвикват наводнения, свлачища и други бедствия.Мангхут е най-силният тайфун за тази година.През ноември 2013 г. над Филипините вилня тайфунът Хайян, при който загинаха над 6300 души, а над 4 млн. бяха разселени.", "date": "2018.09.19", "title": "Най-малко 70 души са все още в неизвестност на Филипините след тайфуна Мангхут"}
{"url": "https://offnews.bg/sviat/iaponia-vdigna-iztrebiteli-zaradi-ruski-voenni-samoleti-688402.html", "text": "Япония вдигна изтребители заради руски военни самолети, съобщи руското министерство на отбраната, цитирано от РИА Новости. Японските изтребители са излетели заради руски самолети Су-27 и Су-24, както и един \"предполагаемо руски\" самолет над акваторията на Японско море. Министерството посочи, че няма данни колко японски самолета са били вдигнати във въздуха. Руските самолети са били в района на западния бряг на Хоншу.В началото на септември четири японски изтребителя съпроводиха два руски самолета Ту-142 и един бомбардировач Су-24. ", "date": "2018.09.19", "title": "Япония вдигна изтребители заради руски военни самолети"}
{"url": "https://offnews.bg/tehnologii/da-si-izmislish-darzhava-sajman-anholt-i-virtualnata-strana-na-obshti-688387.html", "text": "Да си измислиш виртуална държава съвсем не е нова тема в света. По въпроса имат предложения, както иновативните личности, така и градовете със силно ограничена територия за населението си. Малкото земя, с която разполагат общностите, може да стане безгранична, когато обърнем погледа си към виртуалното пространство. Мисленето на Саймън Анхолт надхвърля множество идеи, свързани с виртуалното обединение на хора. Той планува да бъде създател на третата по големина и население държава в света – тя обаче няма да има и милиметър физическа територия, а ще бъде напълно виртуална.Анхолт е бивш дипломат на Англия и е създател на редица идеи за брандирането на една страна. Сред тях са идеята за измерването на рейтинга на една страна спрямо това колко останалите страни я харесват, също така на идеята за националното брандиране и тази за индексът на „добрата страна“. Индексът е уникално средство за измерване на „добротата на една страна“ – това, което тя прави за благото на останалите страни в света, а не само за своето собствено, а идеята за този индекс се ражда още през 2014 г. Като автор на индекса Анхолт казва: „Получил съм хиляди имейли от хора, смятащи, че по-важно е държавата им да прави добро, отколкото да бъде успешна сама за себе си. Тези имейли бяха от хора, живеещи в различни държави по целия свят, и естествено стана ми интересно – кои са тези хора?“.Идеята си за Добрата държава Анхолт продължава да развива, като взема за основа на проучванията си данни от Световното изследване за ценностите на хората. В това изследване хора от различни държави посочват какви ценности са важни за тях. Така установява, че около 10% от населението, тоест малко над 760 милиона души по света, спадат към категория с обща ценностна система и ценности и според него именно те ще са поддръжниците на неговата Добра държава. Този брой надхвърля два пъти населението на САЩ – една от най-големите страни в света. И така се ражда идеята – да се създаде една огромна виртуална държава, която в последствие може да стане териториална. Значението на тази нова огромна държава в международните отношения би било много голямо, казва иноватора. Толкова многобройно население е могъща икономическа сила, заедно с данъците и цялостното развитие на това общество.За повечето хора създаването на държава на база обща ценностна система и ценности е абсурдна идея. Виртуалната държава не се базира на споделена от гражданите си дадена територия, на обща история, на традиции. Тя се обединява от едно единствено нещо – ценностите. Цитат от негово изказване гласи: „Виртуалната държава ще бъде нещо толкова реално, колкото може да бъде в година като 2018-та. Понятия като партия, президент, държава изменят своята същност и именно точно това време на промяна е подходящото да бъде създаден подобен проект. Така например според традиционните дефиниции нацията е „група хора, живеещи на едно място и споделящи общи културни традиции.“ Живеенето на едно и също място днес обаче е отживелица, понеже индивида може да принадлежи към нещо, но не е задължително да живее там. За пример ще дам Естония. Тя има електронно гражданство, което е напълно виртуално и може да си гражданин на страната, без да живееш там. Всъщност, в интернет пространството има много създадени общности, които въобще не са обвързани от географско местоположение.“Анхолт е на мнение, че притежанието на територия за една държава дори е негатив. Проблемът идва оттам, че територията трябва да се защитава и затова е нужен ресурс и средства, разбира се. Държавата на иноватора не се нуждае от територия. Тя ще използва само измерения като комуникация, връзки с други държави и паспорти.И все пак, ако държавата е само една виртуална общност, как тогава би могла да поддържа отношения с други държави?Анхолт има отговор на този въпрос. Той споделя мнението, че например Швеция има население, изградено над 60% от „космополити“. Тоест, голяма част от тях ще изберат да са граждани също на Добрата държава (тя за момента предлага единствено второ гражданство). И така Швеция като страна, имаща голяма част от населението с гражданство в Добрата държава, естествено ще желае да поддържа връзки с нея.Външния министър, АI и блокчейн – бъдещият кабинет на Добрата държаваДобрата държава отваря вратите си за първата част от населението си – няколкостотин хиляди членове този месец. Засега около 200 хиляди души желаят да подадат искане за гражданство във виртуалната държава. Как обаче тази държава ще дава гражданство на хората и въобще как ще функционира? Анхолт вече е изградил партньорства с компании, предлагащи , и такива за изкуствен интелект. Иноватора планира да приема граждани до декември и тогава да затвори временно държавата си, за да се провери как тя функционира с този брой граждани и работят ли ефективно системите й.Различния вид комуникации между гражданите на Добрата държава ще се извършват по различни методи. Например АI (изкуствен интелект) платформата ще дава възможност на виртуалните граждани да обсъждат даден въпрос и да консолидират мненията си. Мненията на всички ще се комбинират по общите си белези в клъстери. Това обаче няма да е гласуване в никакъв случай, споделя Анхолт. Гласуването опростява важни въпроси, смята той. За пример англичанина дава собствената си държава и объркването с Брекзит – вън ли да е от Европейския съюз или не? Гражданите на виртуалната държава ще обсъждат и решават проблеми, като това кое е по-важно за тях в момента - глобалното затопляне и промените в климата или наркотрафика в световен мащаб, например. Виртуалните граждани ще споделят стратегии и ще стигат до общи позиции за решаването на даден проблем, а в допълнение ще се използват цели 28 различни езика.Виртуалната държава на Анхолт няма да има правителство. Ще са й нужни единствено административни кадри, които да управляват системите за функционирането й. Ще са нужни и експерти, които да подкрепят единственото управленско лице на тази виртуална страна – външният й министър. Той ще се нарича обаче глобален министър, понеже виртуалната държава ще е изградена от граждани по целия свят. Според Анхолт министърът ще бъде назначен, но ще бъде възможно да бъде сменен в последствие.За първи глобален министър на Виртуалната държава ще бъде назначен Параг Хана. Той напълно споделя идеите на Добрата държава, преподавател е в университета в Сингапур и е автор и анализатор със смесен американо-индийски произход. Хана говори в книгите си именно за нов глобален ред на технологиите. Държавите в момента функционират по „средновековен“ модел и за да се решат глобални проблеми, е нужна нова международна сила, която да ги движи напред. От гражданите на Добрата държава ще се събират данъци в размер 5 долара на година. С тях ще разполага министъра, но ще ги използва само за цели, одобрени вече на общото обсъждане от гражданите.Истински средства във виртуално ковчежеВъображаеми общности по цял свят има много. Целия човешки свят се крепи на подобни общности и можете да си ги припомните с автора Ювал Ноа Харари. Говорим за корпорациите из целия свят, за кварталите, за обединенията на нациите, на държавите и всичко, основано на измислени правила от хората.ООН или Фейсбук са общности, които не се основават на нищо физическо – но са глобални. Анхолт обаче се разграничава от подобен тип общности в света. За него ООН има много държави членки, но силата им е ограничена именно от тези държави членки и затова не може да реши глобалните проблеми. ООН има добри намерения, но не може да ги изпълни. От друга страна Фейсбук е мощна общност, но в нея общуването няма цел. Просто се създават новини и се повтарят едни и същи идеи без резултат. Добрата държава иска реално да промени нещо в света.Виртуалната добра държава няма да бъде либерална ехо стая, твърди Анхолт. Тя не е и либерално движение. Либералния елит в света няма да подаде молби за членство тук. Тук ще подадат молби за членство от различни хора, с различни идеали от цял свят, но с общи ценности. Те могат да са гласували за Брекзит или за Тръмп да речем, но различията в държавната им политика или в международната са обединени от общите им цели. Да решиш световните проблеми обединява и леви, и десни, смята Анхолт. Постигането на общи резултати изисква постигането на съгласие и ако виртуалните граждани искат резултати, ще трябва да постигнат съгласие. След като се установи, че системите работят, създателите на Добрата държава искат власт без граници. Както казахме, около 760 милиона души по света споделят сходни ценности. Ако се съберат  по 5 долара от гражданин, това прави 3,8 милиарда долара за държавата – бюджетът на Сиера Леоне, но без всичките й проблеми. С подобни средства Добрата държава ще бъде истински участник в международните отношения и ще има възможност да предлага решения, да прокарва политики и прочие. Възможно е и да се изкупи дълг на дадена държава към друга – ако задлъжнялата държава гарантира да работи и лобира за интересите на Добрата държава.Разбира се, не е трудно да се сетите, че тази идея идва като естествен отклик на всичко случващо се в света. Днес национализмът и авторитаризмът набират все по-голяма сила. Политическият електорат апелира към разделение, наместо позитивно обединение. Миналото има по-голямо значение от бъдещето и настоящето. Така идеята за Добрата държава става донякъде анахронична. Но за Анхолт всичко това е съвпадение и идеята му не е краткосрочно влияние, а решение на глобални проблеми. Добрата държава не е импулс, предизвикан срещу Тръмп, Ердоган или пък Путин. Тя е идея, която се заема да докаже, че този свят може да се управлява по един логичен начин, а не спрямо собствените интереси на някого. Да докаже, че страните могат да работят заедно за общите си цели, не само да се състезават помежду си.", "date": "2018.09.19", "title": "Да си измислиш държава: Саймън Анхолт и виртуалната страна на общите ценности"}
{"url": "https://offnews.bg/obshtestvo/pozharnikari-izvadiha-stado-kravi-i-teleta-ot-vodoem-snimki-688404.html", "text": "Пожарникари от Белово и Пазарджик, подпомогнати от жители на беловското село Момина Клисура, извадиха стадо крави и телета, паднали във водоем.Сигнал за случилото се бил получен днес по обед в дежурния център на пожарната в Пазарджик.По първоначални данни стадо животни попаднали във водите на водоем - изравнител на територията на беловското село Момина Клисура.Незабавно към мястото потеглил екип от трима огнеборци от РСПБЗН-Белово. Пристигайки, те установили, че общо 12 животни са във водите на хидросъоръжението. По това време дълбочината му била 4-5 метра.Кравите и телетата успели да напуснат местообитанието си заради неизправност на електронния пастир. Привлечени от водата заради високите температури, те се спуснали по стръмните и хлъзгави бетонни стени на изравнителя и попаднали във водата.На помощ на колегите си от Белово пристигнали и пожарникари от Пазарджик, оборудвани с лодка и въжета.Междувременно било уведомено териториалното подразделение на „Напоителни системи” за изпускане на водата за намаляване на нивото ѝ.Двата екипа огнеборци, съвместно с местните хора, започнали спасителната операция. Те успели да извадят едно по едно общо 11 животни. Само едно малко теле е било открито удавено в централната част на съоръжението.", "date": "2018.09.19", "title": "Пожарникари извадиха стадо крави и телета от водоем (снимки)"}
{"url": "https://offnews.bg/drugi/dvama-rusnatci-shte-opitat-da-se-spusnat-sas-ski-ot-anapurna-688406.html", "text": "Двама руснаци ще направят опит да се спуснат със ски от връх Анапурна (8093 м).Виталий Лазо и Антон Пуговкин смятат първо да покорят върха без кислородни маски. Предизвикателството е част от проекта Death Zone Freeride, в което двамата опитват да се спуснат със ски от пет от най-високите върхове на планетата.Руснаците вече са се спуснали от Манаслу (8156 м) до Лагер 1, като в бъдещите им планове влизат още Нанга Парбат (8126 м), Еверест (8848 м) и К2 (8611 м).В момента Пуговкин и Лазо се опитват да намерят начин да стигнат до върха. От няколко дни двамата руснаци имат логистични проблеми в Непал, тъй като властите са забранили полетите на хеликоптери към Анапурна.Досега е имало два опита за спускане със ски от осемхилядния връх, като единият от тях е успешен - на словенските братя Даво и Андрей Карничар, които се спускат от Анапурна до базовия лагер през 1995 г.Другият опит има трагичен край - през 1979 г. французинът Ив Морен се спуска до височина 6600 метра, но загива, заклещен в ледена секция.", "date": "2018.09.19", "title": "Двама руснаци ще опитат да се спуснат със ски от Анапурна"}
{"url": "https://offnews.bg/obshtestvo/arestuvaha-shef-na-regionalna-agentcia-po-gorite-vodil-grupa-za-nezak-688401.html", "text": "Арестуваха петима души, участвали във въоръжена престъпна група за незаконна сеч. Сред арестуваните е директорът на Регионална агенция по горите - София, който е ръководител на групата, съобщиха от МВР. Арестуван е и шефът на горското в Своге.Останалите членове на групата също са длъжностни лица, уточни наблюдаващият прокурор Ангел Кънчев. Той посочи, че по делото са събрани множество доказателства, че те са участвали пряко в добиването на изключително голямо количество незаконен дървен материал.Групата е съществувала от 2014 година, като само в рамките на тази година е продала дървесина на стойност 250 000 лева.Съответните директори са извършвали множество тежки престъпления – пряко са се намесвали по констатации на други контролни органи от Изпълнителната агенция по горите, касаещи престъпната дейност на групата, изключително грубо са отстранявали конкуренцията си, както в законната, така и в незаконната част от дейността си.Групата е извършвала умишлени палежи на имущества на хора, опитали да подават сигнали срещу тях. Стреляно е и по къщите на тези хора.Групата е била въоръжена. Използвали са страх и принуда по отношение на местните хора, допълни още прокурор Кънчев.При извършените претърсвания е установено, че двама от членовете са държали пет огнестрелни оръжия и специфични капсул-детонатори – повече от осем на брой. Иззета е и голяма сума пари.В хода на разследването е установено, че за пряката дейност групата е привличала социално слаби хора, на които е обяснявано, че вършат законна сеч. Използвали са неистински горски печати за маркировка на дървения материал или такива на уволнени служители.По думите на заместник-директорът на ГДБОП ст. комисар Стоян Темелакиев информация за престъпната дейност е постъпила през май. В хода на предприетите оперативни действия са събрани данни за организираната престъпна група, както и за длъжностните лица – участници в нея, които са възприели горския фонд като бащиния и са действали без да се съобразяват с каквито и да било правила.Придобитата незаконна дървесина е реализирана на територията на Софийска област, както и на територията на Банско, в складове за продажба на дърва за огрев и фабрика за пелети и дървесина, на територията на които са открити десетки кубици незаконно придобита дървесина. Паралелно с това се продавани и дърва за огрев на частни лица, обясни още ст.комисар Темелакиев.Предстои в утрешния ден Специализираната прокуратура да внесе искания в Специализирания съд за \"задържане под стража\" на четирима от задържаните при акцията.", "date": "2018.09.19", "title": "Арестуваха шеф на регионална агенция по горите, водил група за незаконна сеч (снимки)"}
{"url": "https://offnews.bg/sviat/teroristichnite-ataki-namaleli-s-23-prez-2017-g-sochi-doklad-na-dar-688408.html", "text": "Терористичните атаки по света са намалели с 23 процента през 2017 г. в сравнение с 2016 г. , а броят на жертвите в тези атаки е спаднал с 27 процента. Това се казва в доклад на американския Държавен департамент, публикуван днес, предадоха световните агенции, цитирани от БТА.В документа се констатира, че въпреки пораженията, понесени от Ислямска държава в Ирак и Сирия, терористичната заплаха продължава да съществува и се е адаптирала към новата среда.\"Въпреки нашите успехи терористичният пейзаж е станал по-комплексен през 2017 г.\", пише в доклада Нейтън Сейлс, координатор в Държавния департамент по борбата срещу тероризма.\"ИД, Ал Каида и организациите, свързани с тях, показаха своята издръжливост, решимост и способност да се адаптират и те се адаптираха към засиления антитерористичен натиск в Ирак, Сирия, Афганистан, Либия, Сомалия, Йемен и на други места по света\", казва експертът.Според него тези терористични групи са \"по-разпръснати сега и са в по-голяма нелегалност\", което ги прави \"по-малко изложени на конвенционалните военни операции\".Американският президент Доналд Тръмп редовно хвали успехите в борбата срещу ИД, която загуби почти всичките си територии в Ирак и Сирия. Антиджихадистката коалиция, оглавявана от САЩ, обяви миналата седмица, че е започнала финалната фаза на своята военна операция срещу джихадистката група в Източна Сирия.В доклада, публикуван днес, се предупреждава, че докато ИД губи терен, тя продължава прехода от централизирана командна и контролна структура към един по-размит модел. Изборът на мишени и графикът на извършването на терористичните атаки, както и използваните средства се поверяват все повече на терористи, които са в различни страни.Относно спадът на броя на жертвите на терористични атаки по света миналата година, в доклада се казва, че това се дължи специално на драстично намаляване на броя на атаките и жертвите в Ирак. 70 процента от смъртните случаи в атентати през 2017 г. са в пет страни - Афганистан, Ирак, Нигерия, Сомалия и Сирия, а 59 процента от атентатите са били през 2017 г. също в пет страни - Афганистан, Пакистан, Ирак, Филипините и Индия.В доклада се потвърждава, че Иран остава в очите на САЩ \"първата страна, подкрепяща тероризма в света\". Техеран \"е отговорен за засилването на много конфликти\", казва Нейтън Сейлс и говори в тази връзка за \"действително световна заплаха\".Другите страни, които официално са обвинени от Вашингтон в подкрепа на тероризма са Сирия, Судан, а от миналата година и Северна Корея, отбелязва Франс прес.", "date": "2018.09.19", "title": "Терористичните атаки намалели с 23% през 2017 г., сочи доклад на Държавния департамент на САЩ"}
{"url": "https://offnews.bg/volejbol/bratoev-triabva-da-biem-seriozni-otbori-za-da-stignem-finalite-688371.html", "text": "Националът Валентин Братоев коментира причините за загубата на България с 1:3 гейма от Полша в последния мач от груповата фаза на световното първенство по волейбол. Посрещачът сподели и очакванията си за втората фаза, в която тимът ни ще играе в зала \"Арена Армеец\" в София.\"Ние си започваме трудно по принцип. Те са много сериозен противник. Ние не сме самоуверени. Не, че не вярваме в това, което можем, но когато ни притиснат изпитваме затруднение.Те са отбор от световна класа. Радвам се, че почти до края играхме като равен с равен. Разочаровани сме от завършека на мача. За съжаление това е играта.Причината да загубим е, че Полша е много силен отбор. Аз не виждам друга причина. Не смятам, че ние играхме слабо. Играхме добре, с изключение на първия гейм.Отиваме в София да играем срещу отбори, които са изключително сериозни. Ако ние искаме да отидем на финалната шестица в Италия, трябва да бием сериозни отбори. Не могат да ни се паднат Доминикана и Панама. Няма как.САЩ е много силен отбор, хвърляме се и играем. Победихме Канада един път тук, ще се опитаме да направим същото и там. Не мисля, че всичко е свършило.Мисля, че имаме шанс да се класираме и гарантирам, че всички ще оставим всичко на терена, за да се класираме.\", каза Братоев.", "date": "2018.09.19", "title": "Братоев: Трябва да бием сериозни отбори, за да стигнем финалите"}
{"url": "https://offnews.bg/politika/ninova-saglasna-s-borisov-za-podkrepata-za-ungaria-688403.html", "text": "Решението на Министерския съвет да излезе с позиция срещу налагане на европейски санкции срещу Унгария съвпада с позицията на БСП, изразена преди дни, посочи във Велико Търново лидерът на социалистите Корнелия Нинова, цитирана от БТА.Според нея отнемането на гласа на Унгария е грешно и е път към разделение на Европа към различни групи от държави и няма да доведе до единна и силна Европа. Тя отбеляза, че се надява българският министър-председател да гласува против санкциите срещу Унгария на заседанието на Съвета на Европа.Пред журналисти Нинова посочи, че БСП отново ще внесе алтернатива на бюджета за следващата година, като се предвижда диференцирана ставка на ДДС за храни в размер на пет процента. Част от акцентите в алтернативния бюджет ще съответстват на темите, които БСП е заложила в програмния си документ \"Визия за България\", посочи тя. Сред тях са и създаване на фонд в помощ на българската индустрия, въвеждане на таван за субсидиите, които да се преразпределят към производството на плодове и зеленчуци.От БСП обмислят и предложения по отношение на формиране на бюджетите на общините. В партията са готови и с идея за преизчисляване на старите пенсии, защото по думите на Нинова хората с 200-300 лева на месец вече физически не могат да оцелеят. Тя подчерта, че политиката по доходите трябва да бъде много сериозно преосмислена за следващата година.Нинова каза, че БСП отива при хората с конкретни идеи, но с желанието повече хора да станат съавтори на бъдещата програма за управление. Според нея предложението на правителството към големите търговски вериги да не вдигат цената на хляба и да работят без печалба е антипазарно, антилогично и антиевропейско, и това е ярък пример за това \"да поставиш държавата на колене в зависимост от големите\". Нинова смята, че това е абсурдно и показва, че няма държавност и институции.", "date": "2018.09.19", "title": "Нинова съгласна с Борисов за подкрепата за Унгария"}
{"url": "https://offnews.bg/bojni/dzhoshua-iska-fiuri-da-si-varne-varhovata-forma-688394.html", "text": "Световният шампион в тежката категория на професионалния бокс Антъни Джошуа сподели, че не желае да се изправи срещу Тайсън Фюри сега, защото иска да се сблъска със сънародника си, когато той си върне върховата форма.\"Не бих се бил с него сега, защото искам той да е в топ форма. Не искам след това хората да говорят, че съм го победил, когато не е бил във форма.Според мен, един боксьор трябва да мине през няколко мача след тригодишно отсъствие, преди да си върне формата. Който победи между Фюри и Уайлдър, ще дойде тук, за да се изправи срещу мен, ако аз се справя с Поветкин\", каза Джошуа.Припомняме, че Тайсън Фюри бе извън спорта повече от две години заради наказание за допинг и здравословни проблеми.По-рано тази година той поднови кариерата си, като е много вероятно през декември да се изправи срещу друг световен шампион при най-тежките - Дионтей Уайлдър.На Джошуа пък му предстои сблъсък с Александър Поветкин, който ще се състои на 22 септември (събота) на митичния английски стадион \"Уембли\" в Лондон.", "date": "2018.09.19", "title": "Джошуа иска Фюри да си върне върховата форма"}
{"url": "https://offnews.bg/tenis/nakazaha-sadiata-kojto-nasarchi-nik-kirios-po-vreme-na-mach-ot-us-ope-688367.html", "text": "Шведският съдия Мохамед Лахиани бе наказан след издънката му по време двубоя от тенис турнира от Големия шлем US Open между Ник Кириос и Пиер-Юге Ербер.Тогава реферът се опита да окуражи на корта австралиеца. Той лично слезе от своя стол и опита да насърчи Кириос, който изоставаше в резултата. От АТР са решили да не ангажират Лахиани за два турнира - в Пекин и \"Мастърс 1000\" в Шанхай. Така съдията ще се завърне на работа по време на надпреварата в Стокхолм от 15 октомври.Швейцарската легенда Роджър Федерер не остана безучастен към случилото се и също изрази мнение, че Лахиани е преминал границата на допустимото.\"Той бе край Кириос твърде дълго. Това е разговор. Тези разговори могат да променят настройката ти. Това не трябва да се случва повече. Всички го знаят\", споделя Федерер.", "date": "2018.09.19", "title": "Наказаха съдията, който насърчи Ник Кириос по време на мач от US Open"}
{"url": "https://offnews.bg/politika/siderov-bachvarova-mozhe-i-da-sabotira-premiera-ne-stava-za-poslanik-688366.html", "text": "Съпредседателят на \"Обединените патриоти\" Волен Сидеров нападна началника на кабинета на премиера - Румяна Бъчварова.Сидеров започна обвиненията срещу Бъчварова с думите, че не му се \"влиза много в тази тема\", защото все пак Бъчварова е избрана лично от премиера. След това обаче обяви, че тя не става началник на кабинета на премиера.\"Има знаци, че шефът на кабинета може да саботира премиера. Когато имаш връзки с кръг, който назначаваше министри, да има такава обвързаност, за мен е конфликт на интереси\", каза той пред журналисти в парламента, а поводът беше публикацията в \"Капитал\" след която Александър Манолев се отказа да става министър на транспорта. \"Това е кръг, не сайт, не медия\", каза още лидерът на Атака.\"Не е нормално кабинетът на премиера да работи срещу него. Не е логично роднини на шефа на кабинета да са в противниковия лагер и да пускат такива публикации\", добави той.Сидеров индиректно коментира неофициалната информация, че Бъчварова ще става посланик. По думите му обаче тя не ставала и за това, заради \"обвързаностите\" ѝ.Председателят на парламентарната група на ГЕРБ Цветан Цветанов отказа да коментира критиките на Сидеров срещу Бъчварова, която е част от партията на премиера. Той обаче добави, че вероятно тази тема ще бъде обсъдена на следващия коалиционен съвет на управляващите.", "date": "2018.09.19", "title": "Сидеров: Бъчварова може и да саботира премиера, не става за посланик"}
{"url": "https://offnews.bg/futbol/napadatelite-na-levski-uprazhniavat-zavarshvashti-udari-sled-trenirovk-688368.html", "text": "Покрай нулевата резултатност по време на мача между Левски и Локомотив Пловдив (0:1) през уикенда, треньорът на \"сините\" Славиша Стоянович проведе извънредна тренировка с офанзивните си играчи.Когато заниманието приключи и състезателите тръгнаха да се прибират в съблекалнята, специалистът нареди повечето нападатели и офанзивни футболисти да направят специфични упражнения, които завършват с удари по вратата, пише \"Тема спорт\".Богдан Вашчук и Паулиньо разиграваха по фланга, а Кабов и Боримиров доставяха центрирания на централните нападатели. Последните бяха разделени на две двойки. В едната действаха Серджиу Буш и Станислав Костов, а в другата бразилците Ривалдиньо и Луан Виана.Стоянович редуваше различни по вид упражнения с помощта на своя асистент Асен Букарев. Тази част от тренировката продължи около 30 минути, а в нея бяха ангажирани и младите вратари на тима от \"Георги Аспарухов\" - Николай Кръстев, Димитър Шейтанов и Петър Иванов.В 8 мача в елита тимът е вкарал 12 гола - средно по 1,5 на двубой.", "date": "2018.09.19", "title": "Нападателите на Левски упражняват завършващи удари след тренировка"}
{"url": "https://offnews.bg/sviat/kola-blasna-trima-peshehodtci-v-tcentar-na-miusiulmanskata-obshtnost-v-688369.html", "text": "Британската полиция разследва възможно престъпление, мотивирано от омраза, след като автомобил блъсна пешеходци край център на мюсюлманската общност в Лондон, ранявайки трима души, предаде Асошиейтед прес.Няма опасност за живота на тримата ранени, но двама от тях са имали нужда от медицинска помощ, съобщи полицията.Преди инцидента се е стигнало до конфликт между четирима пътуващи в автомобила и голяма група посетители на центъра, съобщават властите.Отправени са били антимюсюлмански коментари и автомобилът е понесъл леки повреди, причинени от посетителите. След това колата ускорила, блъскайки трима души без да спре.", "date": "2018.09.19", "title": "Кола блъсна трима пешеходци в център на мюсюлманската общност в Лондон"}
{"url": "https://offnews.bg/politika/pravitelstvoto-naznachi-pocheten-konsul-v-dominikana-688376.html", "text": "Министерският съвет прие решение за назначаване на г-жа Бинка Кирилова Гоцева - български гражданин, за почетен (нещатен) консул на Република България в Доминиканската република със седалище в гр. Пунта Кана.Бинка Гоцева има собствен бизнес в Доминиканската република. Съдружник е в „Амбос Травъл“ ООД, туристическа агенция, посрещаща и обслужваща предимно български туристи в Пунта Кана.Назначаването на почетен консул на България в Доминиканската република се очаква да допринесе за насърчаване на двустранните отношения в различни сфери от взаимен интерес и за разширяване на мрежата от почетни консулски длъжностни лица в чужбина. ", "date": "2018.09.19", "title": "Правителството назначи почетен консул в Доминикана"}
{"url": "https://offnews.bg/politika/spored-tcvetanov-vojnata-mezhdu-institutciite-e-prikliuchila-s-podpisv-688370.html", "text": "Радвам се, че тази сага приключи. Радвам се, че разумът надделя. Можем да кажем, че това, което се генерираше за война между институциите, вече е затворена страница\"\".Така председателят на парламентарната група на ГЕРБ Цветан Цветанов коментира факта, че държавния глава подписа указа за освобождаването на Младен Маринов като главен секретар на МВР, за да може да стане вътрешен министър. Според Цветанов до напрежението се е стигнало, защото \"съветниците на президента му дават съвет\". \"Вслушвайки се в техните идеи взима хард позиция, търсейки конфронтация\", добави той.До подписването на указа се стигна, след като правителството . Днес Цветанов обясни, че документите, които вътрешният министър в оставка Валентин Радев е изпратил до президентската институция, са същите като изпратените от МС в самото начало.\"Дали е имало пропуски - от администрацията твърдят, че не имало. Президентът е намерил такива. Сега нещата са изчистени, това е важното. Нека това бъде поука за бъдещи действия, да не се оставя съмнение за незачитане. От личен опит знам, че липсата на разговор води до изостряне и излишно напрежение\", коментира съпредседателят на \"Обединените патриоти\" Волен Сидеров. Според лидера на \"Атака\" идеята е била да се преодолее \"разминаването и честолюбието, че президентът не е уведомен както трябва\". \"Добре е, че президентът Румен Радев е отговорил с подписване на указ, а не с излишно и вече тенденциозно бавене\", каза още Сидеров.Очаква се утре парламентът да освободи тримата министри и да гласува новите попълнения в кабинета. Социалистите подчертаха, че всички техни народни представители ще са в пленарната зала по време на гласуването на оставките, а през останалото време ще продължи да има само 20 депутати от БСП. Останалите ще продължават да представят \"Визия за България\" в различни населени места и да се срещат с хората там.\"На президента работата му е да подписва укази, така че не виждам нищо странно в това, че го е подписал. Кога ще го подпише е негов избор, даже не виждам и разминаване. Имаше някакво съизмерване на рейтинги или на институционална сила в държавата, което беше ненужно\", коментира социалистът Антон Кутев.", "date": "2018.09.19", "title": "Според Цветанов войната между институциите е приключила с подписването на указа"}
{"url": "https://offnews.bg/politika/35-mln-leva-za-hemus-mezhdu-iablanitca-i-boaza-chast-ot-tiah-za-kons-688375.html", "text": "Правителството отпусна допълнителни средства в размер на 35 256 000 лева по бюджета на МРРБ за изграждането на 9,3-километровата отсечка от магистрала „Хемус“ в участъка между Ябланица и Боаза. Средствата ще бъдат разходвани за разплащане на извършени строително-монтажни работи и консултантски услуги.Изграждането на АМ „Хемус“ е приоритет в програмата на правителството и има стратегическа цел за ускоряване процеса на икономическо и социално развитие на регионално ниво.Завършването на участъка ще допринесе за подобряване безопасността на пътуващите, намаляване вероятността от възникване на пътнотранспортни произшествия, за достигане на оптимална скорост на движение и осигуряване комфорт при пътуването и ще спомогне за развитието на регионите от Северозападния район на страната, съобщиха от правителствената пресслужба. ", "date": "2018.09.19", "title": "35 млн. лева за Хемус между Ябланица и Боаза, част от тях за консултантски услуги"}
{"url": "https://offnews.bg/sviat/sobchak-kakvo-da-mu-mislim-tolkova-prosto-v-ruskoto-razuznavane-rabo-688396.html", "text": "Ако виждаш пред себе си два идиота, повярвай - това наистина са просто два идиота. Няма какво да търсим някакъв изтънчен сложен план, някаква конспирология. Просто са си такива, в това състояние е ГРУ. Толкова могат.Така известната руска опозиционна журналистка Ксения Собчак коментира , което Александър Петров и Руслан Боширов, обвинени в отравянето на Скрипал и дъщеря му, дадоха за ТВ канала Russia Today.Петров и Боширов с нелепата си версия, че два пъти са ходили до Солсбъри като туристи, че се изплашили от снега и че са нямали търпение да видят катедралата в града. А нас ни разправят, че - видите ли - там някъде са тайнствените специални служби, които действат супер професионално. Ами не е така! Ако цялата страна е в това състояние, защо очаквате в ГРУ да са по-различни? - попита Собчак.Ако виждаш, че в един магазин цари безпорядък, не очаквай на касата в магазина да е по-различно. И не очаквай директорът на магазина да е по-различен. Ще има хлебарки навсякъде, включително и в дома на директора. Това е положението, констатира тя.Известната журналистка предполага, че Петров и Боширов са пестили пари от бюджета, заделен им за мисията в Солсбъри.Пестили са от самолетни билети, били са в една хотелска стая, може и от други неща да са икономисали, иронизира Собчак.Според нея руските власти са допуснали \"целия този фарс само по една причина - че ние не разбираме тяхната мотивация. Вече сме в онази точка, в която те разбират, че единственият шанс Путин да съхрани властта си е изолация\" на страната.", "date": "2018.09.19", "title": "Собчак: Какво да му мислим толкова? Просто в руското разузнаване работят идиоти"}
{"url": "https://offnews.bg/futbol/futbolistite-na-tcarvena-zvezda-bili-profesionalisti-v-baveneto-na-vre-688374.html", "text": "Tреньорът на Наполи Карло Анчелоти разкритикува футболистите на Цървена звезда, че прекалено много са лежали на терена по време на двубоя между двата отбора от Група С на Шампионската лига, който завърши 0:0. \"Бяхме малко бавни в подаванията и допуснахме повече грешки, отколкото трябваше. Вярно е, че загубихме две важни точки, но групата е много трудна и ни остават още цели 5 мача.Звезда са професионалисти в бавенето на времето, виждал съм го и преди. В последните 15 минути не се игра футбол. Не това обаче беше големият ни проблем, просто трябваше да вкараме поне едно от положенията си.Не ми хареса колко бавно организирахме атаките си, това позволяваше на защитниците на домакините бързо да се подредят\", каза Анчелоти.Иначе над 55 хиляди души бяха изпълнили трибуните на стадион \"Райко Митич\" в дебютния мач на Цървена звезда в турнира на богатите.Още преди първия съдийски сигнал, гостите и телевизионните зрители се прехласнаха по атмосферата. Множество знамена, шумни скандирания и песни и впечатляваща хореография спря дъха на футболните запалянковци.", "date": "2018.09.19", "title": "Футболистите на Цървена звезда били професионалисти в бавенето на време"}
{"url": "https://offnews.bg/politika/borisov-reshenieto-za-ungaria-e-bez-pravna-stojnost-i-e-za-niakoj-den-688407.html", "text": "Решението на Министерския съвет да бъде изготвена позиция срещу предложението на Европейския парламент към Съвета на ЕС за започване на процедура за отнемане на гласа на Унгария няма правна стойност, а позицията ще бъде изготвена за \"някой ден\", ако се стигне до такова решение. Това заяви премиерът Бойко Борисов пред журналисти в Залцбург, където участва в среща на лидерите на държавите членки на ЕС. Решението няма правна стойност, защото не е било точка от дневния ред, а е взето на оперативно заседание, обясни Борисов. \"Днес няма такава точка... на оперативно заседание – за тези, които не знаят – има секретни заседания, на които се вземат решения за посланици, за службите, червените папки, които сте виждали, и оперативни заседания – в оперативното заседание се поставят точки, които да разгледаме. Те нямат правна стойност. В тази част – най-накрая, колегата Симеонов, колегата Каракачанов поставиха за обсъждане това, ако един ден, според мен това ще стане след около две години, се стигне до такова решение срещу Унгария, ние като правителство, както казах и в парламента нашите парламентарни групи го заявиха, да се обявим срещу наказанието на Унгария в частта 7.1. мисля, че беше – отнемане на глас. Толкоз, няма драма, няма нещо, което да е решено. А днес и утре няма да се обсъжда това\", коментира Борисов. Той отправи и критики към унгарския премиер Виктор Орбан, като посочи, че \"в някои отношения той трябва да направи корекции на своите политики\". \"Аз съм категорично против затварянето на университети, харесва или не на колегите в Унгария. Аз съм му казвал на Виктор. Той трябва в някои отношения да направи корекции на своите политики\", посочи премиерът.На въпрос за позицията на Унгария за мигрантите Борисов посочи, че България има \"може би най-твърдата политика\" към мигрантите, но съобразена с правата на човека, така че \"някои изказвания, някои третирания на мигрантите в недобър дух, да го наречем, също е недопустимо, така че се надявам и Унгария, и ЕС да не допуснем един ден това да се случи\".  На въпрос за очакваното увеличение на служителите на Фронтекс на границите на ЕС Борисов посочи, че тяхната цел ще е повече да следят дали се спазват правата на мигрантите, а това \"няма какво да го притеснява Виктор– ако се справя добре, това ще предизвика само аплодисменти у всички нас – както казват всички България се справя перфектно\". ", "date": "2018.09.19", "title": "Борисов: Решението за Унгария е без правна стойност и е за някой ден"}
{"url": "https://offnews.bg/tehnologii/telefon-mejl-ili-chat-5-nachina-da-integrirate-promotciite-si-blagod-688373.html", "text": "Текстовите съобщения и инстантните съобщения вече се използват от доста време насам и хората са свикнали да си изпращат съобщения едни на други или към организациите, с които общуват и имат връзки. Все по-голям брой хора се чувстват комфортно да използват удобствата на живия чат и да общуват чрез него - например, услуги в мрежата, които позволяват на клиентите си да използват възможностите на живата връзка и общуването непосредствено с консултанта-продавач, с техническата поддръжка и инженерите, с хората, отговарящи за обслужването на клиентите през фирмения сайт, от където и да било и по всяко време на денонощието.Ейми Скот е директор на Sedulous - консултантска агенция, занимаваща се с правата и желанията на клиентите. Според нея, живата връзка или чата на живо еволюира от инструмент за поддръжка на клиентите в инструмент, който ако се използва по правилния начин, може да помогне и да доведе до разрастване на бизнеса онлайн. Скот казва, че ако чата на живо се използва с максималния си потенциал, то може да подобри ангажираността на клиентите към сайт или платформа.Това ще стане по един нов и креативен начин, който ще доведе до генерирането на повече продажби, ще подобри самото извършване на продажбите или ще изгради лоялност към дадена марка и бранд.Греъм Чарълтън пише в своя материал за Econsultancy на 23 ноември 2013: „Клиентите предпочитат чат на живо като част от обслужването за клиенти“. Именно живата връзка клиент-обслужване дава най-голяма доза задоволеност на клиентите спрямо останалите нива на задоволеност, сравнено с другите канали за обслужване на клиенти. В статистически данни, чата на живо удоволетворява над 73% от клиентите, докато сравнено с имейлите задоволеността е 61%, а за телефона пада на 44%. Компанията за проучвания на клиентското поведение Forester Research споделя, че клиентите искат удобство в по-голяма степен, отколкото желаят дълъг разговор. „Чата на живо е предпочитан заради своята инстантна природа, която е идеална по отношение на задаването на кратки въпроси, които не са толкова удачни и не си заслужават едно телефонно обаждане или имейл“, казва Гари Мартин, управляващ директор на Click4Assistance. Той казва също, че това е идеален канал за младите хора, защото избирането на телефонен разговор не е тяхната предпочитана форма на общуване. Специалистът добавя, че чата на живо е полезен за тези, които страдат от заболявания на слуха или за хора, за които общуването по телефона е стресиращо.„Базираните на текстове комуникации са предпочитани, за да навигират индивидуални личности, където директен линк към темата или проблема може да бъде прикачен, за разлика от телефонната комуникация, където част от детайлите могат да бъдат пропуснати“, заявява Мартин, който пита: „ Защо живата връзка и чата на живо са по-добрата текстово базирана опция за напътстване на клиентите?“ Отговорът е, казва той, че сервизното обслужване на моментния отговор в реално време засилва взаимодействието клиент-обслужване. Тоест питате нещо и веднага намирате отговорът си отсреща.Чата на живо, както всеки канал за комуникация в мрежата, има своите предимства и недостатъци. Въпреки множеството си плюсове, важно е да се отбележи, че трябва да се обмислят недостатъците на технологиите и как те да бъдат превъзмогнати, за да се осигури интеграцията на промоциите и тяхната ефективност.Създайте и включете по-съпричастни и положителни връзки с клиентите си в чата. Така ще повишите стойността на бранда си, продажбите си и разбира се - печалбите си.Изградете индивидуална схема на процеса, свързан с общуването, с всеки един тип клиент. Уверете се, че сте добавили бутон за директен чат на фирменият си сайт в границите на уеб страницата си. Така ще осигурите на клиентите си възможността да изискват съдействие от вас, докато разглеждат сайта ви, търсят нещо в него или правят покупка.Изпратете проактивна покана, която ще се появява, когато определен набор от правила са били изпълнени от клиента. Така ще каните единствено готовите за чат на живо клиенти. Това може да се случи, след като повече от 30 секунди клиент на сайта го разглежда, а вие му предлагате помощ в момента, за да му предложите решение. Това решение ще се основава на времето, което клиента е стоял на сайта, на страниците, които е посетил и са били фиксирани от фирмата ви.Направете така, че страниците, към които отвеждате клиента, са освен свързани и ангажиращи. Карън Левът е мениджър на чата на живо в компанията Which. Тя смята, че е много важно да се работи със софтуер за чат на живо, който дава най-добрите възможности на клиентите за решаването на техните проблеми. И да, тя все още смята, че има място и за останалите канали за комуникация с клиенти като имейлите.Джема Бейкър е изпълнителен директор маркетинг в компанията Click4Assistance и признава, че има малко отдръпване назад от страна на клиентите спрямо чата на живо. Но споделя също, че проблемите, засягащи чата на живо, често могат да бъдат лесно разрешени.Ограничения поради липса на човешки ресурси. Повечето онлайн бизнеси в мрежата работят от 9.00 до 17.00 часа, но повечето клиенти са свободни вечер и през уикендите. Ако вашият чат на живо в сайта няма никакви оператори под ръка през споменатите вечерни периоди или през уикенда – може да пропуснете да осъществите продажби и връзки към продажби. Едно от решенията на този проблем е да позволите на персонала си да работи от дома си през тези часове, за да осигури поддръжка на клиентите. Алтернативно, може чата на живо да бъде пренасочен към контактен център.Интернет връзка не винаги е налице (или пък връзката за мобилни устройства има прекалено слаб сигнал). Клиентите имат прекалено динамично ежедневие и много от тях са на път, когато започнат чата на живо. Така че да разчитат на мобилната си интернет връзка е доста нерентабилно и ако сигнала им се изгуби, чата може да бъде прекъснат. Тук може да решите проблема си с подготовката на предварителна форма за чат на живо. Така ще съберете важна информация за клиента, като детайли за контакт с него – телефон, имейл и друга информация. Това ще ви позволи да последвате клиента, когато връзката на живия чат се изгуби и да продължите разговора си оттам, от където сте го прекъснали.Чата на живо е прекалено роботизиран. Ако дадена онлайн платформа учи своите агенти да бъдат прекалено предвидими и да използва заучени отговори към клиентите – това може да стане честа практика и разговора с клиента да се превърне в сценарии, което понижава значително клиентското задоволство. Може да поправите този проблем, като научите служителите си да използват заучени отговори единствено при пълна наложителност. Тоест при поздрав към клиента, при изпращането на линк и за изпращането на допълнителна информация. Ако заучените отговори не могат да бъдат избегнати в чата, то поне нека операторите да ги пишат сами преди да ги изпращат. Така те ще отговарят персонално на клиента и това донякъде ще премахне роботизирането.Прекалено много повторения. Клиентите се дразнят много, когато трябва да се повтарят неколкократно в чата на живо. Решението е да отдадете повече внимание на обучението на операторите в това как да достигат до клиентите.Не всички клиенти имат еднакви технически познания. Някои потребители не разбират чата на живо и писането на съобщения. За тях чата на живо може да бъде като извънземен интелект, така че е важно да им се предлагат адекватни инструкции в страницата с контакти на сайта. Ясно трябва да се дават инструкции как да изпратят съобщение и след това да има детайли за другите канали, с които могат да комуникират с фирмата.Може да завършим темата с това, че за да имате печалба от промоции и чат на живо, е важно постоянно да преразглеждате колко добре клиентите получават и приемат информация по чата на живо. Също така има едно правило да не се прекалява с промоциите в чата на живо към клиентите. И все пак той трябва да бъде част от общуването с клиента и достигането до него. Разбира се, потребителят избира сам предпочитаният от него метод за комуникация с фирмата. Това не винаги ще бъде чата на живо и дори телефонните обаждания все още могат да изиграват своята роля за продажбите и фирмената репутация.", "date": "2018.09.19", "title": "Телефон, мейл или чат? 5 начина да интегрирате промоциите си благодарение на чата на живо"}
{"url": "https://offnews.bg/obshtestvo/bolnitcite-shte-skliuchvat-zastrahovki-za-greshki-na-meditci-688378.html", "text": "Министерският съвет прие Наредба за задължителното застраховане на лицата, упражняващи медицинска професия.С въвеждането на нормативния акт се изпълняват разпоредбите на чл. 189 от Закона за здравето, а именно - осигуряване на регламентиране начина за сключване на застраховки за причинени вреди, вследствие от виновно неизпълнение на професионалните задължения на лицата, които упражняват медицинска професия на територията на страната.Единните критерии за задължителност на застраховката и определените минимални застрахователни лимити на отговорност са възможност за компенсиране на вреди, причинени на пациентите, вследствие от доказано виновно неизпълнение на професионалните задължения на лицата, упражняващи медицинска професия.Застраховките ще се сключват от лечебните заведения. Лимитите на отговорност по различните специалности в системата на здравеопазването са разделени в два вида дейности и три рискови групи, в зависимост от специалността, по която лицето упражнява дейност.Предвидено е сключване на застраховка с покритие над минимално установеното в Наредбата, като по този начин се счита, че условието за сключване на застраховка „Отговорност на лицата, които упражняват медицинска професия“, е изпълнено.", "date": "2018.09.19", "title": "Болниците ще сключват застраховки за грешки на медици"}
{"url": "https://offnews.bg/politika/gerb-ne-obmisliali-da-predlagat-tcatcarov-ili-tcacheva-za-konstitutcio-688380.html", "text": "В ГЕРБ не са обмисляли да предложат за конституционен съдия нито главния прокурор Сотир Цацаров, нито правосъдния министър Цецка Цачева.Това се разбра от думите на председателя на парламентарната група на ГЕРБ Цветан Цветанов, след като през последните месеци и за двамата се заговори, че ще облекат конституционна тога.Той обясни, че се обсъждат няколко варианта за кандидати, които да бъдат предложени от най-голямата партия. \"За нас е важно представителят, който ще предложим, да бъде доказан професионалист - добър съдия или човек, който е работил в съдебната система и има безупречна репутация\", каза той.Цветанов все пак призна, че Цачева има качествата да бъде номинирана за конституционен съдия, но \"към настоящия момент\" не е обсъждана като вариант.Вчера самата Цачева обяви, че няма намерение да става съдия. Миналата седмица Цацаров обяви, че смята да довърши мандата си като главен прокурор, който приключва в края на миналата година.Парламентът трябва да избере един конституционен съдия, а номинации от партиите могат да се правят до 26 септември.Мандатът на четирима от съдиите от 12-членния КС приключва на всеки 3 години. През ноември от съда ще си тръгнат на Румен Ненков и Стефка Стоева от квотата на съдебната власт, Кети Маркова от тази на президента и Цанка Цанкова от парламентарната. До 12 ноември парламентът, президентът и върховните съдии трябва да решат кои да са техните заместници.", "date": "2018.09.19", "title": "ГЕРБ не обмисляли да предлагат Цацаров или Цачева за конституционни съдии"}
{"url": "https://offnews.bg/analizi-i-komentari/ako-shte-se-lazhem-neka-da-e-po-skromno-688393.html", "text": "Стане ли въпрос за контрабанда, лъжите са неизбежни. Но е добре да не са прекалено опашати, за да хващат дикиш. Защото днешната лъжа - че , е толкова неправдоподобна, че чак е смехотворна.Числото 4,7% беше получено по уникален метод - изследване чрез събиране и анализ на празни кутии. Ако така се прави статистиката, ясно защо ни е такава държавата.А не е като да няма лесни за намиране обективни данни, при това от държавни институции.Решихме да вземем годишните доклади на Агенция \"Митници\" за обложените с акциз цигари и ги наляхме в таблицата, която виждате по-горе.От нея ясно се вижда, че когато акцизът е нисък и контрабандата на цигари не е много изгодна, у нас се купуват около 21-22 млрд. къса цигари. Когато акцизът скочи и вече има икономически смисъл да се прави контрабанда, закупените цигари намаляват почти двойно.През 2003 г. с акциз са обложени 22,3 млрд къса цигари. Тогава акцизът е 22,80 лв. на 1000 къса или само 45 стотинки на кутия. Разбира се, че и тогава е имало контрабанда. Колко точно - няма как да кажем. Тогава никой не се е сетил да рови по кофите и да брои кутиите без бандерол. Но можем със сигурност да кажем, че българинът пуши поне 22,3 млрд. къса закупени законно цигари плюс някакво неустановено количество контрабанда.През 2006 г. акцизът скача 3 пъти в сравнение с 2003 г. и вече е 70,90 лв. на 1000 къса или 1,41 лв. на кутия. И изведнъж изпушените цигари намаляват на 14,4 млрд. къса.Може ли българинът да е отказал цигарите?А дано, ама надали. На следващата година акцизът пада с 2,90 лв. и изведнъж изпушените цигари стават 19,6 млрд. къса.През 2008 г. вече са изпушени 21,6 млрд. къса. Това е предпоследната година от управлението на Тройната коалиция. Точно тогава ГЕРБ започваха политическата си кампания и твърдяха, че контрабандата е 70-80%. Възможно е да са били прави. Тройната коалиция не се славеше с честност. Но след като тази Тройна коалиция е събрала акциз върху 21,6 млрд. къса, спокойно можем да приемем, че това е минимумът, който следва да се обложи, така че да остане и нещо за крадене в приемливи размери.После идва Борисов2009 г. е с 2 правителства и от нея не могат да се правят изводи.Но 2010-та е първата цяла година, в която управлява Бойко Борисов. И изведнъж обложените с акциз цигари падат наполовина - от 21,6 млрд къса на 10,8 млрд къса. Естествено акцизът е скочил почти двойно и контрабандата е станала по-изгодна от всякога.Мижавите обеми на обложени с акциз цигари остават през цялото управление на първия кабинет на Бойко Борисов и продължават по времето на Орешарски. Те едва достигат половината от обложените с акциз цигари при управлението на Станишев.Нееднократно Бойко Борисов е бил питан за тази странна тенденция и винаги е отговарял едно и също - хората спряха да пушат. Ето, например аз - само отвреме-навреме запалвам по някоя пура.Това, разбира се, не е вярно или поне не в такъв мащаб. 2014 г. е първата в историята, в която според статистиката на Евростат, България изпреварва Гърция по тютюнопушене и става най-пушещата страна в Европа.Според д-р Гергана Гешанова, председател на Коалицията за живот без тютюнев дим, наистина има леко намаление на пушачите - с около 1% годишно. Но обложените с акциз цигари не са 5, а 50 процента по-малко.Най-силното опровержение обаче идва от самия Борисов. По време на второто и третото му правителство, количеството на обложени с акциз цигари започва лекичко да расте, достигайки 13,8 млрд. къса. Явно българинът пак е пропушил.Тези 13,8 млрд. къса носят в хазната около 2,3 млрд. лева акциз. Нека сметнем колко губи хазната от ония 7 млрд. къса, които Станишев е облагал, а Борисов изпуска. Получава се около 1,1 млрд. годишно.За тия пари, драги читателю, си заслужава да ти внушат, че контрабандата е на рекордно ниско ниво и не си заслужава да се занимаваме с нея. Че току-виж някой попита къде отива тоя един милиард.", "date": "2018.09.19", "title": "Ако ще се лъжем, нека да е по-скромно"}
{"url": "https://offnews.bg/sviat/kim-chen-un-se-saglasi-da-pokazhe-iadrenite-instalatcii-shte-gi-demon-688350.html", "text": "Севернокорейският лидер Ким Чен-ун и южнокорейският президент Мун Дже-ин подписаха обща декларация във втория ден от срещата си в Пхенян. Министрите на отбраната на двете страни пък парафираха военно споразумение за понижаване на напрежението на Корейския полуостров, посочва ДПА. На обща пресконференция Мун Дже-ин каза, че Ким се е съгласил да се предприемат конкретни стъпки към ядрено разоръжаване и севернокорейските ядрени инсталации да се демонтират за постоянно в присъствието на международни експерти. КНДР ще закрие ядрения си реактор в Йонбьон и ще демонтира напълно ракетния полигон Точхан-ри, отбеляза Мун, цитиран от ТАСС и БТА.Югът и Северът се договориха да превърнат демилитаризираната зона на границата си в зона на мир и разцвет, каза президентът. Сред мерките за намаляване на напрежението той спомена предстоящото създаване на общ комитет, включващ представители на военното командване на двете страни. Двете Кореи се разбраха да премахнат всички опасности, които могат да предизвикат война на полуострова, каза президентът. \"Пълното ядрено разоръжаване ще настъпи в недалечно бъдеще\", допълни той. Мун каза също, че севернокорейския ръководител ще посети Сеул вероятно до края на годината.Обещах на президента Мун Дже-ин да отида в Сеул в в близко бъдеще, заяви на свой ред на пресконференцията Ким Чен-ун. Мун изрази надежда за скорошно възобновяване на диалога между КНДР и САЩ.", "date": "2018.09.19", "title": "Ким Чен ун се съгласи да покаже ядрените инсталации, ще ги демонтира пред експерти"}
{"url": "https://offnews.bg/politika/balgaria-shte-podkrepi-orban-ne-sanktcii-na-es-sreshtu-ungaria-688372.html", "text": "България не подкрепя предложението на Европейския парламент към Съвета на ЕС за започване на процедура срещу Унгария по член 7 от договора за Европейския съюз. Министерският съвет ще започне процедура по изготвяне на такава позиция за съответните формати на Съвета на Европейския съюз, информира вицепремиерът и министър на отбраната Красимир Каракачанов в сградата на Министерския съвет. Каракачанов поясни, че днес на оперативното съвещание в Министерския съвет е било внесено предложение от част от министрите от квотата на \"Обединени патриоти\", заедно с вицепремиера Симеонов и министър Нено Димов, което касае позицията на България по отношение на гласуваното решение в Европейския парламент за санкции срещу Унгария. Предложението да се подкрепи премиера Виктор Орбан, е било прието. Преди дни Европейският парламент прие резолюция за задействането на чл. 7 от Договора за ЕС спрямо Унгария, с което може да се стигне до отнемането на право на глас на държавата в Съвета на ЕС. Аз винаги съм защитавал националните интереси на България и смятам, че е редно всяка страна в Съюза да има правото да отстоява своята национална идентичност, заяви Каракачанов.Вицепремиерът Каракачанов представи пред колегите си доклад, с който обосновава предложението си България да защити Унгария, в който се казва: С решение на Европейския парламент (P8_TA-PROV(2018)0340) от 12.09.2018г. Европейският парламент, на основание на чл.7 (1) от Договора за Европейския съюз предлага на Съвета на ЕС да вземе решение, с което констатира наличието на очевиден риск от тежко нарушение от страна на Унгария на ценностите, на които се основава Европейския съюз, описани в чл. 2 от Договора за Европейския съюз.Докладът (2017/2131(INL)) на члена на Европейския парламент Саргентини, на основание на който е взето решението, съдържа редица политически квалификации и недоказуеми твърдения, като в същото време не отчита в достатъчна степен вече предприетите мерки от страна на Унгария за отстраняване на някои от констатациите, нито декларираната готовност за сътрудничество от страна на правителството на Унгария. Последното буди у нас съмнение, че целта на решението срещу Унгария е извличане на политически дивиденти преди предстоящите през 2019г. избори за Европейски парламент.Част от аргументите в доклада засягат проблеми на националното законодателство и приемането на подобно решение от Съвета може да създаде прецедент на размиване на границата между европейската правна рамка и сферите на държавен суверенитет и намеса във вътрешните работи на държава членка.В момент на сериозни предизвикателства пред Европейския съюз, които включват продължаващата мигрантска криза, преговорите за напускане на Съюза от страна на Великобритания, сложни международни отношения и продължаващи конфликти в няколко точки на света, едно подобно решение би внесло разделение сред държавите членки и би отслабило общия ни глас.Отношенията на Република България с държавите от Централна и Източна Европа - в това число и с Унгария, са от особена важност за успешното отстояване на българската позиция по редица въпроси, свързани с членството на България в ЕС. През последните години тези отношения се развиха и се доказаха като успешни в намирането на общи позиции по редица теми от взаимен интерес. България и Унгария дори приеха официален ден на приятелството между двата народа (19 октомври). В Унгария живее значително българско национално малцинство, което се радва на пълно зачитане и подкрепа от страна на унгарската държава, вкл. на представителство в Националното събрание на Унгария.Висши представители на Полша и Чехия вече заявиха подкрепа за Унгария.УВАЖАЕМИ ГОСПОДИН МИНИСТЪР-ПРЕДСЕДАТЕЛ,УВАЖАЕМИ ГОСПОЖИ И ГОСПОДА МИНИСТРИ,С оглед на гореизложеното, считам, че в интерес на Република България е да подкрепи Унгария, като се обяви против процедурата по чл. 7(1), предложена от Европейския парламент. По този начин ще защитим наши традиционни приятели и партньори от политически нападки на идеологически опоненти и ще защитим правата на българите в Унгария, които като унгарски граждани могат да бъдат потърпевши от евентуални санкции срещу Унгария. Наказателно решение срещу държава членка, базирано на аргументи, като съдържащите се в доклада на евродепутата Саргентини, би създало опасен прецедент на намеса, който би могъл в бъдеще да бъде заплаха и за суверенитета на Република България.Предлагам Министерския съвет да стартира процедура по изготвяне на позиция на Република България за съответните формати на Съвета на Европейския съюз, в която страната ни не подкрепя предложението на Европейския парламент към Съвета на ЕС, взето със споменатото решението от 12.09.2018 г.", "date": "2018.09.19", "title": "България ще подкрепи Орбан, не санкции на ЕС срещу Унгария"}
{"url": "https://offnews.bg/obshtestvo/glavniat-arhitekt-na-sofia-poluchavam-zaplahi-i-davam-obiasnenia-v-pa-688335.html", "text": "Управата на София няма да прави като тази на Сао Пауло. Там през 2007 г. въвели закон за Чист град и забранили всякаква реклама - улиците са разчистени от 15 000 билборда и от над 300 000 фирмени надписа. Рекламите по автобуси, таксита и плакати също са забранени, като на бизнеса са дадени 90 дни да свали рекламите, преди да бъде засегнат от изключително високи такси. Това няма да се случи в столицата ни, където СОС предстои да приеме наредба за външната реклама и преместваемите обекти, за да подобри градската среда и да предотврати незаконното поставяне на такива елементи. Един юнак си е сложил павилион в градинката \"Такев\"(на ул. Солунска\") в неделя през нощта. Ще я махнем, но е недопустимо това да се случва, обясни главният архитект на София Здравко Здравков на дискусията \"Облик и бизнес\" в галерия \"Структура\" снощи. На критика \"не се прави нищо\", той отговори, че заради премахнати реклами и преместваеми обекти откакто е главен архитект на София е получавал заплахи след полунощ от високо място и е привикван да дава обяснения в партийни кабинети. Близо 200 реклами тип “сити лайт”, 12 билборда, 120 телефонни кабини в столицата вече ги няма, даде пример той. От \"Визия на София\", организатор на дискусията, представиха примери и с други градове по света, решили по различен начин намесата на бизнеса и рекламата му в градската среда. Те определят възможностите за поставяне на огромни екрани на Таймс скуеър и забраната за използване на такива в жилищни райони. Наредбата за зониране определя два основни вида табели за реклама. Едните служат за промотиране на продукт или услуга, който се продава, предлага или произвежда на мястото, където е поставена табелата и се считат за спомагателни елементи. Другите, които не попадат в първата категория, се считат за рекламни елементи. В жилищните райони е забранено използването на рекламни елементи, но с известни ограничения е разрешено това на спомагателните елементи. Светещи табели са разрешени само за болници и други здравни заведения. В зоните за обществено обслужване има специални правила за разполагане на спомагателните елементи, съобразяващи се с параметри като височината на сградата и площта на лицевата фасада, но рекламните елементи са позволени само в част от тези зони. Рестрикциите в производствените зони са най-леки, позволяващи по-големи площи от рекламни или спомагателни елементи. За поставяне на табели или билбордове може да са необходими допълнителни разрешения – за строителство, за електрически и за осветени елементи. Ако сградата е културна ценност или се намира в зона на групов паметник на културата, то са необходими допълнителни разрешителни от общинската комисия по културно наследство. Изисканите документи са разрешително за ремонт, сертификат за опазване и ненарушаване на архитектурните елементи и сертификат за уместност спрямо контекста на средата.В Барселона също има процес за намаляване на рекламата на публичните пространства, но постепенно и с по-леки мерки. До юли 2016 г. местата за реклама по улиците са намалени с 20%. Процесът се случва сравнително лесно, понеже общината е собственик на местата за реклама. Градът увеличава таксите за ползване на тези места, за да компенсира редуцирането на тяхната бройка и да запази прихода от тях.През 2011 г. Париж също предлага план, с който цели да намали рекламните елементи с една трета. Най-големият формат за билборди се забранява и максималната площ за реклама е намалена на 8 кв.м. Билбордите трябва да са на определено разстояние един от друг, а рекламата е забранена за разполагане в непосредствена близост до училищата. Заради новите регулации се налага да бъдат свалени около 1400 елемента. Разрешено е временното поставяне на по-големи реклами само в случаите, в които са разположени върху защитната мрежа на скелето при реновация на сграда, но при условие, че рекламодателят поема разходите на артист да изрисува останалата част от мрежата. Подобно на Ню Йорк, въпреки предприетите мерки за ограничаване на рекламата, съществуват граждански акции, изразяващи необходимост от допълнително намаляване на нейното присъствие в градското пространство. През 2014 г. френски артист започва кампания за заменяне на реклами с произведения на изкуството, която получава широка подкрепа.В началото на 90-те за пръв път в Румъния законово се дефинират рекламни елементи като вид конструкция, за които се изисква разрешение за строителство, а през 2001 г. се регулира съдържанието на рекламите, поставени в публичното пространство, с цел защита на потребителите. Следват няколко закона и наредби на по-ниско ниво, които регулират рекламните елементи и тяхното разположение в по-голяма конкретика. Забранено е поставянето на светещи реклами в райони с под 2000 жители, пред прозорци на сгради или по-големи от площта на съответните стени. Законът дефинира различни зони в градовете със различни степени на рестрикции за рекламата спрямо спецификата на средата. Най-строги ограничения се изискват за историческите центрове на градовете, зоните с културно наследство, архитектурните ансамбли, паметници на парковото изкуство и специфични устройствени зони. Културното наследство е ключово за идентичността и цялостния облик на средата, и влияе силно върху живота на града и неговите жители. Затова румънското законодателство забранява дори и временното поставяне на реклами на сгради с такъв статут. Въпреки това, липсва спазване на закона и контрол на регулациите за поставяне на рекламни елементи. Пример е проведеното полево проучване на бул. Магеру в центъра на Букурещ, което е показателно за ситуацията с външната реклама в румънската столица. В изследваната отсечка, попадаща в защитена зона с най-висока степен на ограничена реклама, са установени над 100 билборда, половината от които разположени на сградите и множество други по-малки елементи.Бизнесът влияе на облика и чрез разполагане на допълнителни места за хранене и напитки. Заведенията по бул. Витоша са пример за това как бизнесът се стреми да използва всяко градското пространство, което е подходящо за неговата дейност. Според изследване на консултантите от Colliers International на търговския микс бул. Витоша е запазил “модата” като най-разпространена търговска дейност с 46% през 2018 г. въпреки значителните промени през последните години. Категория “заведения” е на второ място с около 20%, като през 2007 г. е представлявала под 10%. Тенденцията е логична, като се има предвид, че през последните 10 години в София се построиха няколко мола, които привлякоха клиентите на модните обекти със своите удобства, каквито са контролираните атмосферни условия, разнообразието от марки на сравнително малка площ, супермаркетите и местата за развлечения. През 2011 г. започна преустройството на бул. Витоша в пешеходна зона, което допринесе за увеличен пешеходен трафик по улицата, но и за повече пространство за разполагане на места за хранене. Развитието на столицата като туристическа дестинация подпомага успеха на заведенията, които се стремят към повече площ, но през последните години предизвикват все повече критики за използването на уличното пространство.Проучването на Colliers засяга още няколко търговски улици в центъра на София, сред които е и ул. Граф Игнатиев. То цели да изследва ефектите от инициативата за обновяване на улицата върху търговския микс, заетостта на обектите и наемните нива. По ул. Граф Игнатиев се наблюдава тенденцията на намаляване на модните обекти от 33% през 2007 г. до 20% през 2018 г. Заведенията се запазват на около 15%. Аксесоарите и бижутата намаляват, а обектите за здраве и красота, и услуги увеличават своето присъствие на улицата. Следната карта показва използваемостта на партерите на улицата.Самото обновяване на зона 2, в която попада ул. Граф Игнатиев, съфинансирано от ОПРР и Столична община, засяга дизайна на цялото пространство, настилката и елементите на градската среда – кошчета, пейки, лампи. От НАГ възлагат на А.Д.А. допълнителна разработка, фокусирана върху самите сгради по улицата – “Указания и насоки за оформление и цветово решение на фасадите на сградите”. Тя цели да предложи концепция за съхраняване и усилване на автентичния облик на сградния фронт и в частност на фасадите в хармония с проекта за обновяване на обществените пространства, също изготвен от А.Д.А. Разработката подчертава, че до този момент сградите от зона 2 не са били третирани като ансамбъл. Подготвени са типови проекти, които да се вземат под внимание, когато стопаните на сградите предприемат дейности, водещи до промяна на облика на фасадите. Създаден е каталог с предписания за всяка сграда какво да бъде използвано при нейното обновяване – цветови гами, материали, места за разполагане на реклами и навеси, така че да отговарят на характеристиките и облика на средата.Сред предложенията на дискусията в галерия \"Структура\" снощи бяха гражданите да се обединяват в Асоциации и да решават какви да бъдат фасадите на сградите по тяхната улица, а общината да стимулира организирането им с данъчни облекчения, да се помисли за качеството на ремонтите по столичните улици, да се обърне специално внимания на партерните етажи не само в центъра, а в целия град и др.И още - всички шахти по улиците да бъдат еднакви, а при изготвяне на наредбата правилата да се мислят през малката уличка \"Шишман\", а не през бул. \"Витоша\". ", "date": "2018.09.19", "title": "Главният архитект на София: Получавам заплахи и давам обяснения в партийни кабинети за свалени реклами"}
{"url": "https://offnews.bg/ikonomika/edva-4-7-ot-tcigarite-u-nas-bili-kontrabandni-688377.html", "text": "Нови рекордно ниски нива на контрабандата на цигари у нас бяха отчетени днес от производителите и вносителите на тютюневи изделия. През второто тримесечие на 2018 година делът на папиросите без бандерол пада до 4,7 на сто, показват данните от изследване чрез събиране и анализ на празни кутии.Те бяха представени пред премиера Бойко Борисов и главния прокурор Сотир Цацаров.През първото тримесечие на тази година контрабандните цигари на българския пазар представляваха 5,8%, което също бе рекордно ниско ниво за периода, в който се прави проучването. През 2010 година кутиите без бандерол бяха с дял от 34,5 на сто.Той обясни и че рекордно ниските нива на контрабандата е в пряка връзка с разбиването на четирите фабрики за нелегални цигари в страната. Премиерът посочи и че по същия начин се работи срещу незаконното производство и търговия с алкохол, горива, захар и месо.Въпреки че в национален план делът на контрабандните цигари намалява има няколко града, които се различават от общата тенденция. Кутиите без бандерол се увеличават в градове като Хасково, Велико Търново, Плевен и Перник.Като цяло обаче у нас обмитените цигари у нас намаляха рязко след идването на власт на ГЕРБ. На практика то съвпадна с рязкото увеличение на акциза от 1 януари 2010 година когато ставките се увеличиха с 50%.През 2016 г. са обмитени 13, 834 млрд. къса цигари, а през 2017 г. 13, 705 млрд. До известна степен голямата разлика в обема на обмитяваните цигари се дължи да хора, които са спрели да пушат и процеса на намаляване на населението у нас. Другото обяснение е, че контрабандистите ползват по-трудни за проследяване схеми, които остават неразгадани както за Агенция Митници, така и за производителите и вносителите.", "date": "2018.09.19", "title": "Едва 4,7% от цигарите у нас били контрабандни"}
{"url": "https://offnews.bg/obshtestvo/evropejski-den-bez-zaginali-na-patia-politciata-s-aktcia-za-kontrol-688348.html", "text": "За трета поредна година България се включва в инициативата Европейски ден без загинали на пътя. Пътна полиция ще проведе мащабна акция за контрол по пътищата.Целта е да се намалят смъртните случаи и тежките травми, получени при инциденти на пътя. По инициатива на Европейската мрежа на службите на пътна полиция - ТИСПОЛ, в рамките на Европейската седмица на мобилността, сред страните-членки на мрежата и нейните партньори се осъществява проектът EDWARD (European Day Without A Road Death) - Европейски ден без загинали на пътя, съобщават от Главна дирекция \"Национална полиция\".Проектът е подкрепен от Европейската комисия, като през 2018 г. е планирано операцията да се проведе на 19 септември, а целта е в този ден да няма загинали при пътни инциденти. Мотото на операцията у нас е „Безопасни мобилни комбинации за живот\" и е в контекста на темата на Европейската седмица на мобилността (16-22 септември 2018 г.) \"Мултимодалност\" с мото \"Комбинирай, движи се!\" За постигането на целта да няма загинали по пътищата на страната ни, е необходимо да се създаде организация за успешното провеждане на операцията. По покана на Министерството на вътрешните работи в EDWARD ще се включат държавни и неправителствени органи, областните управители в Република България, Националното сдружение на общините в Република България, общини, детски градини, училища, автошколи, спортни клубове, представители на различни професионални браншове, застрахователи и други организации с отношение към безопасността на движението по пътищата.От Министерството на вътрешните работи е планирано да се засилят информираността и контролната дейност, а така също в максимална степен да бъде подпомогната безопасността на всички участници в движението по пътищата.От ГДНП призовават всички заедно ще бъдем отговорни към себе си и към останалите участници в движението по пътищата, за да постигнем общата цел и да няма загинали при пътни инциденти.", "date": "2018.09.19", "title": "Европейски ден без загинали на пътя, полицията с акция за контрол"}
{"url": "https://offnews.bg/kultura/broeni-dni-ostavat-do-kontcerta-na-dejvid-garet-v-arena-armeetc-688379.html", "text": "Обратното броене до концерта на Дейвид Гарет в \"Арена Аремеец\" на 29 септември започна.Звездата обеща да подари на хилядите си почитатели една незабравима музикална разходка през всички жанрове. Той умело миксира музикалните стилове като предлага оригинални нови версии на емблематични рок класики.„За мен е вдъхновяващо да премахвам стиловите граници и да обединявам поколенията със силата на хубавата музика“, споделя Дейвид Гарет своята мисия пред публиката.", "date": "2018.09.19", "title": "Броени дни остават до концерта на Дейвид Гарет в Арена Армеец"}
{"url": "https://offnews.bg/politika/bsp-iska-dds-za-hliaba-da-padne-na-5-688352.html", "text": "Домакинствата дават значителна част от своите приходи за храни - около 32%. Хлябът е основен хранителен продукт за хората. Още преди поскъпването на газа, увеличението на насъщния вече ни притеснява. След среща с Асоциацията на хлебопроизводителите, имаме предложение за намаляването на ДДС на хляба на 5%. Това каза зам.-председателят на ПГ на „БСП за България” Драгомир Стойнев пред бТВ. Той поясни, че от цената на хляба 20% отиват за държавата под формата на ДДС, 45% за големите търговски вериги и едва 35% за българския производител.„Трябва да се предприемат мерки. В момента правителството не прави нищо. Има някаква политическа криза. Проблемите с насъщния, с електроенергията, с цената на природния газ остават. Как ще оцеляват домакинствата?”, попита Стойнев. „Заради институционалната криза не се предприемат никакви действия. Затова ние, от БСП, апелираме - колкото се може по-бързо да се реши тази криза между институциите, за да се предприемат конкретни мерки или да се приемат тези, които ние предлагаме”, каза той.Стойнев поясни, че има три фактора за кризата. „Първият е, че има криза в самата управляваща коалиция. Неясните им договорки ще продължат и не е ясно докъде ще ни доведат. В самата партия ГЕРБ също има криза. Вторият е липсата на кадри в ГЕРБ. Оказа се, че скамейката им е изключително къса. И третият фактор е междуинституционалната криза между президента и правителството”. Според него президентът Румен Радев е дал междуинституционален урок на ГЕРБ, че трябва да спазват законите.\"България трябва да инвестира в нови ядрени мощности, защото настоящите остаряват и ще имаме недостиг на електроенергия в близкото бъдеще. Ще е необходимо да внасяме електроенергия\", каза Драгомир Стойнев. Той допълни, че до този момент страната ни е дала 3 милиарда лева за АЕЦ „Белене”, а има само една площадка. Според него заради решението на ГЕРБ - през 2012 г. да спре проекта за втората българска атомна централа, сега не произвеждаме евтина електроенергия. На въпрос- дали излизането на Гинка Върбакова от бизнеса с фотоволтаици е за да й помогне това за пред антимонополната комисия, той предположи, че вероятно е ход от Върбакова, но за ПГ на „БСП за България” е важно, че една много малка фирма придобива активите на ЧЕЗ. „Искаме да имаме сериозен инвеститор, който да гарантира сигурността на електроснабдяването на 2 милиона българи, както в момента го прави ЧЕЗ”, поясни Драгомир Стойнев. Той изрази съмнение, че ще има финансова институция, която да финансира сделката с Върбакова. По отношение на това че БЕХ пое още 100 млн.лв на столичното парно, Драгомир Стойнев уточни, че това е доказателство за проблема с „Топлофикация” – София. „За мен не е нормално БЕХ да продължава да трупа задължения, които са на „Топлофикация – София”, категоричен бе той.Драгомир Стоойнев прогнозира поскъпване на електроенергията, заради скока на цената на газа в края на годината. Това от своя страна сигурно ще оскъпи и хранителните продукти, прогнозира зам.-председателят на парламентарната група на левицата.", "date": "2018.09.19", "title": "БСП иска ДДС за хляба да падне на 5%"}
{"url": "https://offnews.bg/politika/vlastta-pregovaria-s-targovskite-verigi-da-prodavat-hliab-i-sirene-bez-688353.html", "text": "Властта преговаря с големи търговски вериги у нас да продават хляб, без да включват в цената му печалба за себе си.Това каза земеделският министър Румен Порожанов по Нова тв. Цените на хляба тръгнаха нагоре, като основните аргументи за скока са по-високите изкупни цени на пшеницата и увеличението на минималната работна заплата, обясниха хлебопроизводителите.Идеята е надценката да бъде само за покриване на брака и на разходите в самата верига. Засега получавам подобни уверения, каза Порожанов. Той обясни, че и сиренето, и кашкавалът достигат до крайния потребител с около 30% надценка. По този казус също се водели разговори с търговците. Намаляването на ДДС дава възможност сивият сектор да излезе на светло. Министерството на финансите трябва да направи оценка, допълни Румен Порожанов.  Министърът на земеделието коментира и акцията на Спецпрокуратурата, провела се в Своге срещу заподозрени в незаконен добив и търговия с дървен материал, извършвани от 2014 г. досега. По случая бяха задържани общо петима души, сред които е и шефът на Регионалната горска дирекция в София. Той е сочен за лидер на престъпната група. Арестуваните с заподозрени и в кражби на части за специализирана горска техника, притежание на незаконни оръжия и боеприпаси и палеж на автомобил.Порожанов каза, че конкретният случай не му е известен и допълни, че „основните проблеми на Софийската дирекция са свързани с набезите на ромското население”.По въпроса с наболелия проблем с чумата по свинете земеделският министър бе категоричен, че оградата по границата ни с Румъния е била изключително правилна мярка.", "date": "2018.09.19", "title": "Властта преговаря с търговските вериги да продават хляб и сирене без печалба"}
{"url": "https://offnews.bg/112/niama-opasnost-za-zhivota-na-prostreliania-politcaj-688354.html", "text": "Простреляният в столичния кв. \"Илинден\" полицай вече е контактен и извън опасност за живота.Това съобщиха негови колеги, които тази сутрин са го посетили в \"Пирогов\", по бТВ. 21-годишният младеж, произвел изстрела, не е регистриран като психично болен у нас. Това потвърди директорът на Трето районно управление в столицата комисар Дойчин Дойчинов. Според него екипите на място са действали абсолютно адекватно.Дойчинов уточни, че срещу 21-годишния мъж се води досъдебно производство за опит за убийство. Тепърва съдебномедицинска експертиза ще установява дали той може да носи наказателна отговорност.Директорът на Трето РУ каза още, че не би свързал вчерашния случай с този в Лясковец, когато психично болен уби полицай, тъй като в Лясковец е имало информация за психичното състояние на мъжа и също, че се е барикадирал.Майката на младежа, прострелял вчера полицай, не е дала информация, че е въоръжен.", "date": "2018.09.19", "title": "Няма опасност за живота на простреляния полицай"}
{"url": "https://offnews.bg/112/trima-rabotnitci-sa-raneni-sled-kato-asansior-propadna-v-burgas-688357.html", "text": "Пострадали са трима работници в Бургас, след като асансьорът, в който са били, е пропаднал от 3-4 метра, съобщиха от МВР.Злополуката е станала тази сутрин в сграда на частна фирма за стъклопакети на ул. \"Индустриална\".Работниците се качили в асансьора заедно с пакети стъкла. При падането на асансьора стъклата са се счупили и са наранили служителите.Три линейски са откарали пострадалите в УМБАЛ Бургас, където в момента се уточнява тяхното състояние.", "date": "2018.09.19", "title": "Трима работници са ранени, след като асансьор пропадна в Бургас"}
{"url": "https://offnews.bg/politika/solomon-pasi-prez-2016-g-zapochna-tretata-svetovna-vojna-688351.html", "text": "През 2016 г. започна Третата световна война, тази между популистите и системните, между самоубийците и нормалните.Това заяви президентът на Атлантическия клуб Соломон Паси по бТВ. Според него тази война очертава много интересен алианс – този на вечните лидери.Това са Владимир Путин, отскоро – Реджеп Ердоган, вечен лидер стана и Виктор Орбан. Това са лидери, които имат дадеността да останат почти пожизнено на поста си, коментира Паси.По повод предстоящия референдум в Македония за смяна на името на страната Паси коментира, че преговорите за евроинтеграция са като едно голямо наказание, но да не си в европейските структури е още по-голямо наказание.През 2016 г. политиците започнаха да залагат на лошите избиратели, а не на добрите, каза още бившият външен министър. ", "date": "2018.09.19", "title": "Соломон Паси: През 2016 г. започна Третата световна война"}
{"url": "https://offnews.bg/obshtestvo/trofim-i-dorimedont-ukrotili-lav-leopard-i-mechka-s-goli-ratce-688317.html", "text": "Църквата почита днес паметта на Св. мчци Трофим, Саватий и Доримедонт. Те живели през трети век, управител на град Антиохия тогава бил Атик, наречен още Илиодор. Той уредил шумно празненство в чест на езическите богове. В този ден в града пристигнали Трофим и Саватий. Идолопоклонниците като разбрали, че са християни, ги отвели при градоначалника. Когато не пожелали да се откажат от вярата си, ги подложили на мъчения. Трофим бил отведен в затвора, а Саватий починал с мъченическа смърт. След някое време управителят на Антиохия решил да го изпрати на Дионисий, управител на Фригия, когото познавал като човек още по-зъл и свиреп. Надявал се, че при тоя жесток човек Трофим ще се откаже от вярата си.Целият път до Фригия бил страшно мъчение за Трофим. Обут в железни обуща с остри гвоздеи отвътре, той вървял подир войниците на коне. Тежките страдания по пътя обаче не сломили твърдостта на Трофим. Той бил доведен в град Синад и изправен пред управителя на областта Дионисий, който заповядал да бъде подложен на безпощадни мъчения. Мъчителите опалвали с огън раните му. Измисляли нови и нови, по-тежки мъчения. После го хвърлили в затвора. В същия град живеел знатен и богат сановник, на име Доримедонт. Той бил християнин, но таен, поради страх от езичниците. Като узнал за положението на Трофим, почнал да го посещава в затвора. Донасял му храна и други необходими неща. Превързвал раните му.Настъпил някакъв езически празник, на който присъствал Дионисий с всички знатни градски сановници. Доримедонт не отишъл на празника. Дионисий забелязал отсъствието му и пратил хора да го повикат. Доримедонт отговорил на пратените, че е християнин и че като християнин не може да присъства на езическо тържество.Дълго Дионисий говорил на Доримедонт с цел да го убеди да се откаже от вярата си, но не успял. Тогава го предал на мъчения. При изтезанията той не мълчал, не охкал, а убеждавал мъчителите си да познаят истината. Думите му разгневили управителя. И той почнал да прави мъченията все по-тежки. Твърдостта на мъченика се оказала непоколебима.Почувствал себе си слаб да застави Доримедонт да се откаже от вярата си в единия Бог, Дионисий наредил да го затворят в тъмницата и отново започнал да мъчи Трофим. Но и Трофим, както преди, останал непоклатен. Той приемал всяко ново мъчение с благодарност към Бога.След като се посъветвал с приближените си, Дионосий решил да предаде и двамата, Трофим и Доримедонт, да бъдат изядени от зверовете в цирка. Пред огромно множество народ слугите му ги довели в цирка и поискали да бъдат пуснати срещу тях мечка, леопард и лъв. Зверовете ги заобиколили, но не се допрели до тях. Мнозина от присъстващите там езичници, като видели това, започнали да славят Бога. Те изразявали възхищението си, че истинския Бог по дивен начин пази своите служители.Тогава било заповядано да ги обезглавят с меч. Така агинали през 278 г. Трофим и Доримедонт. ", "date": "2018.09.19", "title": "Трофим и Доримедонт укротили лъв, леопард и мечка с голи ръце"}
{"url": "https://offnews.bg/zdrave/1800-uspeshni-transplantatcii-688331.html", "text": "Съвременната медицина разглежда трансплантацията на стволови клетки като планиран метод на лечение, който превръща едни от най-зловещите редки заболявания в контролируеми болести.С костно-мозъчна трансплантация се лекуват онкохематологични заболявания като левкемия, лимфома, миелома, аномалии на развитието на гръбначния мозък (миелодисплазии), автоимунни заболявания, както и солидни тумори на тестисите, рак на яйчниците, саркома на Юинг и др. Лечението на онкохематологични заболявания изисква висок професионализъм, иновационни решения и специфично модерно оборудване.Програмата по хематологична онкология и трансплантация на костен мозък стартира през 2010 г. и през годините се превърна в една от най-успешните специалности на Анадолу Медицински Център. До септември 2018 г. центърът успешно проведе над 1800 успешни трансплантации. Ето защо заслужено се намира в Топ 5 на европейските клиники за трансплантации на костен мозък.Изключителният успех се дължи на редица важни фактори, като изключителна квалификация и опитност на екипа, мултисциплинарен подход, специална инфраструктура и дизайн на центъра, което позволява създаването на оптимална атмосфера през целия процес на лечение на пациентите с минимален риск от инфекциозни заболявания.Центърът за трансплантация на костен мозък е болнична единица, изолирана от останалата част на комплекса на Анадолу Медицински Център.Специализираният център включва модерно оборудвани амбулаторна клиника, клиника за хоспитализация, лаборатории за HLA анализ и хемафереза, лаборатория за обработка и криоконсервация на стволови клетки. Клиниката за хоспитализация разполага с 22 легла на два етажа. Стаите са оборудвани със специално пречистващи HEPA филтри с цел да се намали рискът за пациента от контакт с инфекции. Стаите са проектирани така, че да осигурят нужния комфорт на пациента по време на престоя му, включително специално проектирано ортопедично легло, лична музикална система, кабелна телевизия и безжичен интернет. HEPA филтри са инсталирани и в останалата част от отделението, което позволява на пациентите да излизат извън стаите си.Екипът на Центъра за трансплантация на костен мозък се състои от 6 лекари, 4 биолози, 35 медицински сестри и 2 специалисти по управление на процесите. Докторите са получили образованието си в престижни университети в САЩ и Турция, специализирали в John Hopkins Medicine САЩ. Центърът се ръководи от проф. Д-р Зафер Гюлбаш, специализирал в изследователски ракови центрове в САЩ и Канада, удостоен с множество международни награди, председател на международни бордове по хематологична онкология.Центърът е посветен на диагностика и лечение на хематологични заболявания, на хематологичен и други видове рак, включително при пациенти в по-напреднала възраст. Извършват се автоложна и алогенна трансплантация както с донори роднини, така и с нероднини, хаплоидна трансплантация, трансплантация с намалена интензивност (мини трансплантация).Ракът се диагностицира на молекулно ниво чрез поточна цитометрия и PCR (полимеразна верижна реакция), като се осигурява внимателно проследяване на ефективността на лечението. Специалистите проучват молекулярния рисков профил на пациента и изготвят индивидуален план за лечение. От особена важност за диагностиката и лечението на пациентите е съвместната ни работа със специалистите от отделението по вътрешна медицина. По този начин се използва широк спектър от технологии за осигуряване на най-доброто лечение на пациентите.В специализирания център по трансплантация пациентите получават най-добрата грижа, внимателно отношение и индивидуален подход към проблемите им. Лечението на онкохематологични заболявания се осъществява чрез иновативни разработки, модерни медикаменти и съвременно оборудване за диагностика и лечение. Анадолу Медицинският Център стриктно се придържа към международните стандарти и подходи за лечение, които се одитират ежегодно от Johns Hopkins Medicine, САЩ.Повече за процеса на трансплантация можете да научите от този видеоклип:Повече за Анадолу Медицински център можете да прочетете на ", "date": "2018.09.19", "title": "1800 успешни трансплантации"}
{"url": "https://offnews.bg/obshtestvo/slanchevo-vreme-do-nedelia-do-29-gradusa-dnes-688329.html", "text": "Днес времето ще е слънчево, след обяд в планините ще има малко облаци. Ще духа източен вятър. Максимални температури ще са между 24 и 29 градуса.Над планините ще бъде предимно слънчево. Ще духа слаб до умерен вятър от изток-североизток. Максималната температура на височина 1200 метра ще е около 18 градуса, а на 2000 метра - около 11 градуса.Над Черноморието също ще бъде предимно слънчево. Максималните температури на въздуха ще 22-24 градуса, а сред вълните от 2 -3 бала до 24 градуса. Хубавото време ще продължи до неделя. Последната седмица от септември ще е ветровита, с умерен и временно силен вятър от север-североизток. ", "date": "2018.09.19", "title": "Слънчево време до неделя, до 29 градуса днес"}
{"url": "https://offnews.bg/kultura/preporachvame-vi-zhana-na-iavor-gardev-v-narodnia-teatar-688259.html", "text": "Днес от 19.00 часа в Народен театър \"Иван Вазов\" може да гледате постановката от режисьора Явор Гърдев \"Жана\".На камерната сцена в театъра ще излязат Биляна Петринска, Благовест Благоев, Владимир Пенев и много други любими актьори от Народния., разказва Гърдев за проекта си.", "date": "2018.09.19", "title": "Препоръчваме ви: 'Жана' на Явор Гърдев в Народния театър"}
{"url": "https://offnews.bg/analizi-i-komentari/simeonov-prekrasno-znaete-zashto-nso-ohraniava-dogan-688336.html", "text": "В началото на седмицата стана ясно, че вицепремиерът Валери Симеонов е  за това защо Националната служба за охрана (НСО) охранява Ахмед Доган. Вероятно покрай случая с купуването на мажоритарен дял от ТЕЦ \"Варна\", лидерът на част от патриотарите в парламента се е присетил за почетния лидер на ДПС в битността му на български гражданин, \"свободен да се занимава с икономическа и търговска дейност\" ().Вицето Симеонов демонстрира върховно държавническо поведение като уведоми целокупната общественост, че е попитал началника на НСО Данчо Дяков \"на какво основание се отпускат суми за охрана на г-н Ахмед Доган - частно лице (бизнесмен)!?\", а също така от колко години службата охранява Доган, от колко души се състои охраната му и колко струва тя (вторият въпрос се съдържа в първия, но да не издребняваме) и (за трети път) каква е точната изразходвана сума до момента и има ли непосредствена опасност за живота на почетния председател на ДПС. Разбира се, въпросите са много важни, но не са поставени от правилния човек. Защото Симеонов прекрасно знае отговорите им - та нали точно неговите депутати на 29 юли 2015 година дадоха глас за Закона за НСО, който беше приет от 102 народни представители като само един (един!) е бил \"против\"? Ако трябва да сме коректни, , точно на това гласуване самият Симеонов отсъства, така че можем да сме сигурни, че този един депутат не е бил той. И ако преди три години \"понеделнишките\" екзистенциални въпроси все още не са били формулирани в съзнанието на лидера на патриотичната група в парламента, услужливо можем да му припомним какво гласува неговата партия.  охрана се осигурява на:Именно по линия на този текст Доган получава охрана. Той преповтаря порочния регламент за работа на службата, който работеше и по времето, когато НСО нямаше закон. Комфортът на Доган беше осигурен по инициатива на вносителите на закона (ГЕРБ и екс депутати на нереализирания политик Николай Бареков от групата на \"Български демократичен център - Народен съюз\"), а порочната практика беше узаконена със завидно мнозинство.Трудно е да си обясним защо, след като  (накрая приет на второ четене в комисия на заседание, което не беше обявено за медиите, че чак един депутат тогава ми каза: \"Изиграха ви\"), патриотично настроената група в парламента е дала гласа си за него и в същото време да се съгласим, че лидерът на групата не е бил наясно с позицията съпартийците си.  и колко души го пазят, можем да го предоставим на г-н Симеонов в аванс: това е класифицирана информация. Точка.И за да сме напълно полезни на вицето Симеонов в търсенията му, ще дадем едно рамо и с това: като вицепремиер той има достъп до годишния доклад за работата на НСО, който е наличен в Министерския съвет. Такъв доклад правителството приема всяка година, наред с докладите и на останалите специални служби. И ето я податката - единствено този доклад от всички останали не е публичен и то точно защото в него е посочено поименно кой, откога и каква охрана има, колко души го пазят, защо и колко струва това. Този факт също подсказва, че вицепремиерът би трябвало прекрасно да знае отговорите на поставените от него въпроси. Другото би било чиста проба популизъм. И е популизъм. Защото истинските въпроси са други. Ако прочетем много внимателно цитирания текст от закона за НСО, би трябвало да се попитаме: е ли Доган свързан с националната сигурност и посегателството над него би ли \"отслабило и създало затруднения на властта в Републиката\"?Г-н Симеонов?", "date": "2018.09.19", "title": "Симеонов, прекрасно знаете защо НСО охранява Доган"}
{"url": "https://offnews.bg/112/mazhe-s-kirki-nahluli-v-rozhenskia-manastir-za-da-tarsiat-sakrovishte-688347.html", "text": "Мъжете, които снощи нахлуха в Роженския манастир, са търсили скрито съкровище. Нападателите са били шестима, завързаният свещеник не е пострадал. Това съобщи кметът на Сандански Кирил Котев, цитиран от бТВ. Двама от тях пазили входа, докато други четирима нахлули вътре. Те завързали свещеника и започнали да копаят с кирки в една от стените под иконите. Легенда разказва, че в манастира има скрито съкровище. 15-20 минути по-късно си тръгнали, а свещеникът се освободил и повикал помощ. Той не е пострадал, няма данни, че нещо е изчезнало. Свещеникът е от Хаджидимово и е бил в манастира, за да замести свой колега.Полицията издирва нападателите.", "date": "2018.09.19", "title": "Мъже с кирки нахлули в Роженския манастир, за да търсят съкровище под иконите"}
{"url": "https://offnews.bg/politika/marinov-shte-stava-ministar-prezidentat-podpisa-ukaza-688355.html", "text": "Президентът Румен Радев подписа указа за освобождаването на Младен Маринов от поста главен секретар на МВР. Така той ще може да стане министър на вътрешните работи. Държавният глава е подписал документа, след като правителството все пак задейства съгласувателната между двете администрации, научи OFFNews.Миналата седмица Радев не беше подписал указа, а това отложи гласуването на трите министерски оставки, които бяха поискани от премиера заради трагедията на пътя край Своге и предизвикаха напрежение между управляващите в началото на месеца. Причината беше, че за оставките и гласуването на новите министри бяха в един акт на Министерския съвет, а Младен Маринов още не беше освободен от длъжността главен секретар на МВР. А законът не предвижда срок, в който това трябваше да бъде направено. В началото на тази седмица Цветан Цветанов и Волен Сидеров поканиха президента на разговор по темата след коалиционен съвет на формациите във властта. Държавният глава отказа с мотива, че коалиционния съвет \"не е законов орган\".Вчера премиерът Бойко Борисов заяви, че няма да назначи Маринов без подписването на президентски указ. Президентът Румен Радев пък даде няколко пъти да се разбере, че няма да пусне Маринов на министерския пост в МВР, тъй като процедурата не е спазена. До последно обаче управляващите твърдяха, че няма нужда да се изпълнява, защото Маринов сам е подал оставката си.Междувременно управляващите решиха да не продължават да бавят рокадите в кабинета и беше взето решение парламентът да гласува трите министерски оставки поотделно, а не в пакет, както беше предвидено първоначално.", "date": "2018.09.19", "title": "Маринов ще става министър, президентът подписа указа"}
{"url": "https://offnews.bg/obshtestvo/niama-da-ima-voda-na-9-mesta-v-sofia-v-chast-ot-tiah-po-12-chasa-688314.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Изграждане на сградно водопроводно отклонение в кв. „Манастирски ливади“ налага спиране на водоподаването от 9:00 до 21:00 ч. на ул. „Васил Стефанов“, комплекс „Елизиум“.Реконсрукция на уличен водопровод на ул. „Половраг“ в с. Лозен налага спиране на водоподаването от 9:00 до 21:00 ч. на ул. „Половраг“ между ул. „Блазна“ и ул. „Васил Левски“.Подмяна на хидрофорна уредба в жк „Разсадника-Коньовица“ налага спиране на водоподаването от 9:00 до 18:30 ч. на бл. 81 и бл. 82.Във връзка с изграждане на сградно водопроводно отклонение на ул. „Козлодуй“ в жк „Банишора“ се налага спиране на водоподаването от 9:00 до 18:00 ч. по ул. \"Козлодуй\" от ул.\"Софроний Врачански\" до ул. \"Странджа\" и ул. \"Антим I\" от бул. \"Сливница\" до ул. \"Козлодуй\".Прекъсване на уличен водопровод на ул. „Инж. Георги Белов“ в кв. „Горубляне“ налага спиране на водоподаването от 9:00 до 17:00 ч. на жк „Експериментален“, ул. „Инж. Георги Белов“, хлебозавод „Елиаз“, „Флорина“, „Сомат“, „Загорка“, от бл. 38 до бл. 45 включително, ул. „Самоковско шосе“, ул. „Стадион“ №2 от бл. 1 до бл. 35 включително и ул. „Цветна градина“ № 1, №3, №5.Прекъсване на сградно водопроводно отклонение на ул. „Брегалица“ в кв. „Суходол“ налага спиране на водоподаването от 9:00 до 17:00 ч. в карето между ул. „Стоичко Станиславов“, ул. „Брегалница“, ул. „Щит“, ул. „Околовръстен път“.Заради изграждане на сградно водопроводно отклонение на ул. „Антим I“ в жк „Зона Б-5-3“ се налага спиране на водоподаването от 10:00 до 18:00 ч. на ул. „Пиротска“ от ул. „Антим I“ до ул. „Странджа“.Строително-монтажни работи на бул. „Сименовско шосе“ в кв. „Витоша“ налагат спиране на водоподаването от 10:00 до 15:00 ч. в района на бул. „Симеоновско шосе“ от бул. „Г. М. Димитров“ до ул. „Асен Разцветников“, ул. „Тодор Кожухаров“, ул. „Лея Иванова“, ул. 455, ул. „Димитър Шишманов“, ул. „Професор Васил Стоин“ и посолство на Сирия.Във връзка с подмяна на сградно водопроводно отклонение на ул. „Шарл Шампо“ в кв. „Манастирски ливади“ се налага спиране на водоподаването от 10:30 до 17:30 ч. на ул. „Шарл Шампо“ от ул. „Костенски водопад“ до ул. „Акад. Георги Наджаков“, „ул. „Акад. Георги Наджаков“ и ул. „409-та“.", "date": "2018.09.19", "title": "Няма да има вода на 9 места в София, в част от тях по 12 часа"}
{"url": "https://offnews.bg/politika/pravitelstvoto-e-zadejstvalo-saglasuvatelnata-protcedura-za-marinov-688349.html", "text": "Правителството е задействало съгласувателната процедура за подписване на указа за освобождаване на главния секретар на МВР Младен Маринов. За това съобщи сайтът epicenter.bg, а информацията беше потвърдена за OFFNews.bg от прессекретариата на държавния глава.В президенството е получено писмо от министъра на вътрешните работи в оставка Валентин Радев. До момента в президенството беше изпратено единствено решението на правителството, с което Маринов се освобождава от поста. Съгласувателното писмо, което би трябвало да съдържа мотивите за освобождаване на главния секретар на МВР, идва седмица, след като правителството взе решението за това.Подписването на указа се превърна в препъникамък за ремонта на кабинета, който се очаква да бъде гласуван в четвъртък.  парламентът ще гласува трите министерски оставки поотделно, а не в пакет, както беше предвидено първоначално.Във вторник премиерът Бойко Борисов заяви, че няма да назначи Маринов без подписването на президентски указ. Президентът Румен Радев пък даде няколко пъти да се разбере, че няма да пусне Маринов на министерския пост в МВР, тъй като процедурата не е спазена.", "date": "2018.09.19", "title": "Правителството е задействало съгласувателната процедура за Маринов"}
{"url": "https://offnews.bg/nashite-avtori/res-li-hamskaia-vlasti-688345.html", "text": "Кво става ли? Ето най-общо – ремнантите от СИК, които са на власт чрез знаете кой, “шибат” (с извинение за старогръцкия термин, биен сюр) фелоу-ремнантите от ВИС, в случая ветковците и миньовците. Внезапно. Сякаш никой никога не е знаел с кви богоугодни неща като контрабанда и дедесарство се занимават погнатите - през последните двайсетина и кусур години. Дет вика колегата Джордж Хърбърт Мийд, като че “специално” за този герберастки предизборен поход: through the capacities for self, humans can see themselves as objects of evaluation in a situation; and through such self-awareness and self-evaluation they can control and regulate their responses.***Или пък, ако позволите, да перифразираме гения Алеко (може и да го “парафразираме”, но друг път ще обясня разликата): “Разпалената фантазия на въсточните поети ни наяве, ни в сън не е могла да полети до такава висота, до която е достигнал хладният ум на управляващите остатъци от СИК”. Ironically, по-важното за вас е, че ви управляват разни паши, тук-там с помощта на един ага (of recent ТЕЦ-Варна fame). Сякаш сме 1835, примерно.***Но да “елаборираме”, за да си оправим чесновия вкус в устата (можем ли изобщо?): играта е далеч по-“дълбока”, и случаят с “изгорените документи”, разкрит от еврофинансирани “журналисти”, го доказва. Т.е. някакъв чиновник, комуто е писнало, лийк-ва някво инфо за фирма на един безкрайно приятен човек, тип “олигарх”, свързан с горивата. И това има две измерения: по-сериозното е, че властта подсказва на въпросния, че ако са верни слуховете, че ще финансира чисто нов политически проект, ще го “тричат” нечовешки; по-несериозното (а може би и паралелно) е, че Буци – и най-вече Цацаров – ползват ПР-принципа на разсеяното въздействие. Нещо като “колкото повече нови тъпотии, толкова повече забравяте за Своге и другите скандални, крадливи свинщини”.***Тук ключът е Цацаров, който не иска безславно да се пенсионира в трета глуха (т.е. в КС), а иска да си тръгне с bang, а не whimper. Подсказва ви, че още е “жив”. Затва и горенето (сякаш някво ДС-тип фор фифти уан по Бредбъри) на документи.***The best lack all conviction, while the worst are full of passionate intensity.***Какистокрация, нали помните.***Или, според Хворобьов (онзи безсмъртен, изтерзан малък човечец-монархист-реклузив на Иля Арнолдович и Евгений Петрович) – “хамская власть”.***Евентуалният резултат, да предположа: на Арабаджиев ще му вземат “Индийския” (както ние, старите софиянци, от известно време викаме на бившия “Японски”), но едва като се върне от Кения, Танзания, Занзибар или Бурунди, а на Миньо – цЕлата схема за цигарките и ДДС-то. С необходимия шум, за да забравим за съглашението ГЕРБСДПС.***“Вывести! Из состава! Примкамера! В четыре года! Хамская власть” – сърди се Фьодор Никитич, доста “тоскливо”. Можем съвсем свободно да го преведем така: “Стабилност! Кражби! Това, което имаме като! Просташка власт!”***Онзи Spiritus Mundi на Йейтс не просто е чао, много по-лошо - все още чакаме да поникне у нас.***Борисовската България: този потънал кораб, който бълва отровен властови мазут от вече десетина години насам. Feat. БСП и Бенчи Бенч.***Патриотчетата са най-смешни, но и някак най-разумни – осребряват трескаво, щот друг път няма да има. Онзи Манолев беше техен кандидат за министър на транспорта, но Буци и Цецко ги пернаха през ръцете. Щот “транспорЪта, транспорЪта”, дет пееше големият сатирик Тодор Колев, трябва да си остане при основните крадци от ГЕРБ. За сметка на това, оставят регионалното при Шиши, щот не им трябва война по никое време.***А, забравих - МВР-то също остава при основния шишко. Буцевото разпределяне на порции все повече става “давам още по-големи порции на другия дебел, щот си е ебало майката, требва да избутаме и тоя мандат” (пак с извинение за старогръцкия).***Да му е честито МВР-то на Дебелия, подкрепен от онази lady of negotiable virtue, Сидеров. Тя, т.е. Волен, много обича парите, тези метални колелца. Какие деньги? Вы, кажется, спросили меня про какие-то деньги?***Досущ като в Холберговата сюита на Григ, тъгата от безизходицата настъпва неумолимо. И краш-чинелът на протеста, дори пак да направи “джшшшшш”, ще отзвучи безславно.***Но въпреки “велтшмерц”-а, който е обзел като отровен газ енергията за протест, се нуждаем от анаксагоровото “ананкайон”, т.е. трябва.***Трябва.***Щот или протестирате, или сте тихи съучастници. И заприличвате по нещо на Гудрун Бурвиц, дъщерята на Химлер. Тя доскоро настояваше (досущ като част от родната посткомунистическа номенклатура), че баща й е “окалян” и по негово време всичко е било точно, един вид. Вероятно знаете какво е Stille Hilfe. И Schutzstaffel. И десетките “екарисажи за хора”. А може би не знаете. Кой знае.***Предупредих ли ви преди няколко месеца за ТЕЦ-Варна? Пак напразно. Ето че сега Агата (ма не Агата Кристи) и Ковачки си разпределиха “студения резерв”. А че Агата излиза съвсем на челото, като най-наядената въшка, означава, че вече съвсем не ИМ пука. Вече официализират факта, че сте роби.***Елит v прекариат: много прилича на негласното разделение в немския национален отбор по футбол, Kanaken срещу Kartoffeln. (Боя се, че при нас политическият елит наистина е “Kartoffeln”, само че сякаш през февруари – прораснали, леко зеленясали, с подозрение за “отровни”, въпреки традиционното “съхранение” на тъмно.)***Още един случаен паралел: когато WADA възложи на независими експерти да разследват руската афера с държавно спонсорирания допинг за спортистите им, в доклада на онзи канадски професор (забравих му името) имаше едно смазващо заключение, което е като тиха присъда за цялата днешна “въсточност”: \"Deeply rooted culture of cheating at all levels”.***Тъкмо така некви като “Грейс” (или “Трейс”, не помня точно името на фирмата) се хранят, докато всъщност са правителствени хранилки на шишковците.***Българската икономика: все още изнасяме скрап-а от татово време. И все още любимите фирми взимат парите за нов асфалт, но всъщност рециклират Татовия, чрез специални машини. Затова и се кандилкате по Буцевите “нови” пътища. В този смисъл, соц-ът не е приключил, суровинно и всякак.***Соц-ът още ГИ храни, заедно с еврофондовете и “целевите” кражби от бюджета, т.е. вашите пари. ***Новите министри: какъв е смисълът да сменяш камилите, когато самият водач на кервана не става, освен за затвора?!***А прокуратурата все така е прокурВатура. Или “Прикриватура”. Или пък, по–простичко казано, мекият шанкър на това статукво.***Ето и съвсем простичко обяснение как се стигна дотук: плебсът внезапно получи достъп до медия чрез технологиите, помисли се за (бого)равен с действително образованите, качи се на сцената, изпочупи декорите и някак мимоходом реши, че и няма нужда да работи. Щот “може и така”. Т.е. може часове наред просто да си скрол-ваш ФБ-фийда и пак да сглобиш някакво съществуване. Не е строго българско явление, далеч не – но като че нашият прекариат е особено добър в това. И по традиция избира хамската власт.***И веднага към “действително образованите”: докога ще смятате, че вие сте “относително добре” и можете да битувате под тази хамская нео-БКП власть на съглашателите ГЕРБСДПС?***В този смисъл, Дейвид Хюм, чийто палец на крака човек трябва да пипне за интелектуално здраве и берекет в Единбург, казва: “Необходимата връзка винаги зависи от решението, а не решението – от необходимата връзка”.***Дали направихте необходимата връзка?***Още нещо: трябва да сме като Фра Анджелико от Фиезоле край Флоренция (1387-1455). Както той прилага новите “методи” на Мазачо преди това, но и революционизира “куатрочентото”, така и ние да бъдем революционни и умни. Макар и да не сме монаси от доминикански орден. ***Всъщност, ето защо: властта у нас не е просто “хамска” – тя е вид еманация на мимикрията на Вавилов. И се боя, че е необратимо.", "date": "2018.09.19", "title": "Res LI: Хамская власть"}
{"url": "https://offnews.bg/obshtestvo/loviat-v-dvizhenie-shofiorite-bez-vinetka-shte-se-plashta-i-na-miasto-688362.html", "text": "Високотехнологично оборудвани автомобили ще контролират шофьорите за платени пътни таксиСпециализираните автомобили, с които ще се контролират автомобилите за платени пътни такси при ползването на републиканските пътища, са високотехнологични и са оборудвани с камери.Те ще могат и през деня, и през нощта да регистрират, преминаващите превозни средства, като разчитат техните номера, обясни Радослав Николов, съветник на министъра на регионалното развитие и благоустройството в оставка Николай Нанков, по БНТ. В автомобила ще има таблет или лаптоп, на който ще се визуализират преминаващите автомобили. Системата ще засича регистрационния номер, автоматично ще го разпознава и в централната база данни в реално време ще се проверява дали конкретното превозно средство има платена винетка за автомобилите до 3,5 т или пътна такса за превозните средства над 3,5 т.Автомобилите ще са оборудвани и с ПОС терминали, така че при проверка, ако шофьорът не е платил съответната такса, ще може да го направи. „При желание и при спиране на пътя тези, които искат, могат с банкова карта да заплатят на място компенсаторна такса, ако са в нарушение“, каза Радослав Николов.Той посочи още, че шофьорите не е задължително да бъдат отбивани за проверка на пътя, но когато се установи, че пътуват без валидна електронна винетка ще бъдат информирани за съответното нарушение по подобен начин, както в момента се получава известие за нарушенията на пътя от камерите на „Пътна полиция“.", "date": "2018.09.19", "title": "Ловят в движение шофьорите без винетка, ще се плаща и на място през ПОС терминал"}
{"url": "https://offnews.bg/analizi-i-komentari/trend-rejtingite-padat-sled-letnite-skandali-688356.html", "text": "Скандалите през август и високият градус на политическо напрежение дават отражение на основните индикатори, които изследователски център „Тренд\" по поръчка на „24 часа\", залага в ежемесечните си проучвания.Никоя институция не остава незасегната от общественото недоволство, показват данните от изследването, проведено от 4 до 11 септември  сред 1006 души. В очакванията за бъдещето на страната се отчита динамика, въпреки че оптимистите продължават да са повече (47%) от песимистите (43%). Положителната оценка за работата на парламента ерозира в последните четири месеца с по няколко процентни пункта всеки месец, като през септември 20% от анкетираните декларират, че имат положителна оценка за работата на институцията срещу 69%, които не я одобряват. Спад има и в оценката спрямо правителството, но тук се забелязва спад само през този месец, без да отчитаме негативна тенденция за няколко месеца.В оценката за работата на президента също се отбелязва негативна динамика, като отрицателните оценки се повишават с 5%, а положителните падат с 3%. Въпреки негативния тренд и на индикатора за необходимост от предсрочни парламентарни избори, половината българи все още смятат, че нов вот не е необходим, а 53% са на мнение, че правителството ще изкара пълен мандат. ДПС и Обединени патриоти остават с разлика в рамките на един процент. В сравнителен план, с предишните месеци, разликите са в рамките на статистическата грешка.Според 55% от всички запитани, оставките на министрите на вътрешните работи, регионалното развитие и транспорта няма да внесат промяна в работата на кабинета. 15% смятат, че правителството ще се подобри след кадровите смени, а 9% остават скептични.", "date": "2018.09.19", "title": "Тренд: Рейтингите падат след летните скандали"}
{"url": "https://offnews.bg/politika/kiril-dobrev-s-vizia-za-balgaria-bsp-predlaga-alternativa-na-gerb-688359.html", "text": "ГЕРБ нямат интерес да се говори за “Визия за България”, защото са наясно, че след като бъде завършен този документ, ще бъде ясна алтернативата на тяхното цялостно управление.Това заяви по време на заседанието на ОблС на БСП във Велико Търново зам.-председателят на левицата Кирил Добрев. Добрев посочи, че в следващите месеци БСП ще запознае всички български граждани с идеите и приоритетите на левицата, за да покажат, че са готови да управляват.Според заместник-председателя на БСП всеки един човек трябва да намери нещо за себе си в документа \"Визия за България” и да участва в неговото разработване с предложения. “Визия за България може да бъде и отправна точка, която да даде основата за разработване на местните програми на левицата в отделните общини”, допълни Кирил Добрев.Той припомни още, че финансовият министър на ГЕРБ Владислав Горанов и дори Иван Костов са заговорили за изчерпване на модела на плоския данък и въвеждане на прогресивна данъчна система - нещо, което БСП говори повече от година.Според Добрев за първи път левицата успява да откликне на обществените очаквания:Кирил Добрев е категоричен, че \"Визия за Българи\"я е продължение на редица стъпки, които БСП предприе в последната година - продължение на програмата на левицата от последните парламентарни избори, последвана от алтернативния бюджет, който беше предложен през октомври миналата година.Днес и утре продължават срещите на народните представители от “БСП за България” в област Велико Търново. За два дни ще бъдат посетени всички общини в областта, както и в област Габрово, където ще бъдат представени основните приоритети на левицата.", "date": "2018.09.19", "title": "Кирил Добрев: С 'Визия за България' БСП предлага алтернатива на ГЕРБ"}
{"url": "https://offnews.bg/politika/dimitar-delchev-shefat-na-gdbop-da-kazhe-kade-sa-spasenite-dokazatels-688364.html", "text": "Вместо да се сърди, шефът на ГДБОП е длъжен да каже къде са спасените документи, които разкриват мащабна корупция в строителството.Това каза Димитър Делчев, председател на „Движение България на гражданите“, в ефира на TV+.Делчев посочи, че ДБГ настояват председателя на НС да създаде анкетна комисия, в която да участват и представители на сериозни неправителствени организации, и експерти от извънпарламентарната опозиция.Делчев попита реторично защо 10 институции бездействаха близо седмица по казуса. \"Налице е двоен стандарт. В едни случаи прокуратурата влиза веднага в офисите на Ветко Арабаджиев, а в този мълчи и прехвърля отговорността на други органи\", допълни той.Според него управляващото мнозинството е изчерпано:Димитър Делчев посочи още, че ГЕРБ вече 10 г. се провалят в постоянното си предизборно обещание - осигуряването на по-добър живот на българите.Попитан за алтернатива на настоящото правителство, Делчев заяви, че ДБГ винаги е било за голямо демократично обединение.", "date": "2018.09.19", "title": "Димитър Делчев: Шефът на ГДБОП да каже къде са спасените доказателства за корупция"}
{"url": "https://offnews.bg/kultura/balgari-transformirat-fasadite-na-tri-ot-naj-izvestnite-sgradi-v-berli-688360.html", "text": "Българи ще преобразят емблематичната за берлинчани 368-метрова телевизионна кула, Бранденбургската врата и Германския исторически музей. Централната част на германската столица ще бъде преобразена от 150 3D mapping продукции в рамките на „Фестивал на светлините“ 2018 г. между 5 - 14 октомври. Членовете на MP-Studio ще са единствените с три светлинни спектакъла.  в рамките на „Фестивал на светлините“ 2018 г. 3D mapping шоу ще превърне красивия монумент в портал, свързващ световните култури чрез музика, изкуство, архитектура и природа от целия свят. Пътешествието из цялата планета ще бъде посветено на многоликостта Берлин.MP-Studio е по-известно на българските зрители с любимите на столичани светлинни спектакли за Деня на Европа през 2017 и 2018 г., които разказаха пъстроцветни истории на фасадите на Националната художествена галерия (бившия Царски дворец) и Министерски съвет в София.", "date": "2018.09.19", "title": "Българи трансформират фасадите на три от най-известните сгради в Берлин"}
{"url": "https://offnews.bg/futbol/el-mastro-razuznava-levski-predi-derbito-688365.html", "text": "Треньорът на ЦСКА Нестор Ел Маестро е разузнавал Левски на живо. Наставникът е изгледал от трибуните на стадион \"Локомотив\" визитата на \"сините\" на Локомотив Пловдив, пише \"Тема спорт\".Домакините спечелиха с 1:0, а Ел Маестро е видял как противникът може да бъде спрян. Тимът от \"Герена\" почти не създаде добри ситуации пред вратата на \"черно-белите\".Дербито наближава и двата гранда ще се изправят един срещу друг в 10-ия кръг. Те ще мерят сили на 29 септември, събота, от 17:00 часа на националния стадион. Дотогава на ЦСКА му предстоят още два мача.Тази събота, 22 септември, \"армейците\" имат визита на Ботев Враца. След това идва двубоят от 1/16-финалите за Купата на България. Той е срещу втория във Втора лига Монтана.Мачът на стадион \"Огоста\" (там ще е и този с Ботев Враца) е на 25 септември, вторник, от 19:00 часа. Армейците ще имат 5-дневен лагер в Монтана.Там те ще останат до вторник, като веднага след срещата с възпитаниците на Ферарио Спасов се прибират в София, за да се подготвят за вечното дерби.", "date": "2018.09.19", "title": "Ел Мастро разузнава Левски преди дербито"}
{"url": "https://offnews.bg/112/rabotnik-zagina-zatisnat-ot-padnal-panel-na-sgrada-688358.html", "text": "58-годишен мъж е загинал при трудова злополука край село Стряма.Сигналът за тежка трудова злополука в индустриалната зона селото е получен днес около 8.45 часа. Според първоначалната информация по време на строителна дейност на сграда двама работници се били издигнали с вишка, а един направлявал отдолу. През това време от около 10-метрова височина паднал панел на сградата и ударил вишката, след което затиснал работника отдолу, уточнява Фокус, като се позовава на МВР-Пловдив. Мъжът, на 58 години, загинал на място. Другите двама, на 29 и 26 години, са откарани в болница.Служители на Районно управление на МВР – Раковски са на мястото на произшествието. Извършва се оглед.Уведомена е Инспекцията по труда.", "date": "2018.09.19", "title": "Работник загина, затиснат от паднал панел на сграда"}
{"url": "https://offnews.bg/obshtestvo/bezplaten-vhod-v-natcionalnia-voennoistoricheski-muzej-v-denia-na-neza-688361.html", "text": "Националният военноисторически музей обяви, че входът ще бъде безплатен в Деня на независимостта на 22 септември.Посетителите ще могат да разгледат от 10 до 17 ч. постоянната хронологична и външна експозиция на музея, както и временните изложби.Само в този ден ще могат да се видят отличия, документи и снимки на генерал-майор Стефан Паприков – външен министър при обявяването на Независимостта и главна фигура в дипломатическата ѝ защита. Те са част от личния архив на неговата наследница Зоя Паприкова и фонда на НВИМ.Специално за празника е създадена Стена на Независимостта. На нея посетителите ще могат да споделят своите чувства и мисли за Независимостта.Посетителите ще могат да се докоснат и до ключови експонати от постоянната експозиция на музея. Сред тях са държавният печат на Княжество България, най-високото отличие на Царство България – орден „Св. Св. равноапостоли Кирил и Методий“, униформата и шашката на цар Фердинанд I, униформата, пистолета „Браунинг“ и част от отличията на военния министър генерал-лейтенант Данаил Николаев.В музея ще бъдат прожетирани филмите „Независима България“ на Огнян Сурдолов и „Фердинанд Български“ на проф. Светослав Овчаров от 11.00 до 13.30 ч. и от 14.30 до 16.00 ч", "date": "2018.09.19", "title": "Безплатен вход в Националния военноисторически музей в Деня на независимостта"}
{"url": "https://offnews.bg/112/arestuvani-sa-5-mazhe-vilniali-snoshti-v-rozhenskia-manastir-obnoven-688386.html", "text": "Задържани са петима мъже, които са нахлули снощи в Роженския манастир и са вързали игумен Теофил, а други двама се издирват, съобщи директорът на Главна дирекция „Национална полиция“ главен комисар Христо Терзийски.Един от нападателите е открит в община Кърджали, друг - в София, а останалите - на територията на Петрич и Сандански.Мъжете не са били маскирани и лицата им са заснети от камера.Те счупили камерите, които успели да видят, взели ги със себе си и ги изхвърлили в района. Забравили обаче най-важната – тази над вратата, съобщи bTV.БНТ уточнява, че нападателите са завързали игумен Теофил и са започнали да претърсват за скрито имане. Разкопали са зазидан прозорец.„Към настоящия момент имаме информация, че са търсени някакви ценни вещи. В момента уточняваме дали са предмети с културноисторическа ценност, златни монети или финансови средства“, уточни Терзийски. Това е първото посегателство в Роженския манастир от много години насам. Задържаните са местни хора, като един от тях със сигурност е криминално проявен. ", "date": "2018.09.19", "title": "Арестувани са 5 мъже, вилняли снощи в Роженския манастир (обновена)"}
{"url": "https://offnews.bg/politika/po-70-leva-za-zaklano-zaradi-chumata-prase-odobri-pravitelstvoto-688384.html", "text": "Правителството прие допълнение на Постановление № 130 на Министерски съвет от 5 юли 2018 г. заодобрение на допълнителни разходи/трансфери по бюджета на Министерството на земеделието,храните и горите, реши Министерски съвет. С него обезщетение за пропуснати ползи ще получат собствениците на превантивно заклани домашнисвине, които са регистрирани по Закона за ветеринарномедицинската дейност и се намират в 20-километровите зони около индустриалните свинекомплекси. Обезщетението е в размер на 70 лв. зазаклано животно. За изчисление на средствата са използвани изкупни цени за килограм живо тегло ицена на концентриран фураж за изхранване на свине за угояване за месец август 2018 г. Основание за клането е опасността от разпространение на болестта Африканска чума по свинете вголемите индустриални ферми, около които в непосредствената близост има малки стопанства, коитоотглеждат свине за лични нужди.Целта на превантивната мярка е да се намали рискът от проникване и разпространение на заболяването в промишлените обекти. Така ще се запази индустриалното свиневъдство у нас, което определя облика на сектора и ще се ограничи рискът от евентуални големи икономически загуби. ", "date": "2018.09.19", "title": "По 70 лева за заклано заради чумата прасе одобри правителството"}
{"url": "https://offnews.bg/futbol/kasias-i-mesi-zapisaha-sas-zlatni-bukvi-imenata-si-v-shampionskata-lig-688385.html", "text": "Вратарят на Порто Икер Касияс стигна до уникално постижение. Испанецът стана първият футболист, който играе за 20-и сезон в Шампионската лига.Стражът бе на вратата на \"драконите\" по време снощния двубой срещу Шалке 04 в Гелзенкирхен, който завърши 1:1. Досега Касияс делеше рекорда с Райън Гигс, който бе играл в 19 поредни сезона.От 1998 до 2015 година вратарят бе играч на Реал Мадрид, след което премина в Порто. 37-годишният страж е записал общо 188 мача в най-престижния европейски турнир.Суперзвездата на Барселона Лионел Меси пък реализира осмия си хеттрик в надпреварата при победата на каталунците над ПСВ Айндховен с 4:0 и стана рекордьор по този показател, изпреварвайки Кристиано Роналдо.Аржентинецът стана и вторият играч, разписвал се в 14 различни издания на турнира, с което изравни постижението на легендата на Реал Мадрид - Раул.Меси вече има 63 гола в 64 мача от груповия етап на Шампионската лига, а това също се явява рекорд. Големият му конкурент Кристиано Роналдо има 60 попадения в тази фаза. Тази вечер той може да си подобри статистиката, тъй като неговият Ювентус играе срещу Валенсия.", "date": "2018.09.19", "title": "Касияс и Меси записаха със златни букви имената си в Шампионската лига"}
{"url": "https://offnews.bg/sviat/konstitutcionniat-sad-v-makedonia-reshi-che-referendumat-za-imeto-e-z-688381.html", "text": "Конституционният съд в Македония реши, че референдумът за новото име на западната ни съседка е законен и няма пречка той да се проведе на 30 септември. Въпросът на референдума е един-единствен и гласи: Договорът с Гърция предвижда ново име за западната ни съседка -  Република Северна Македония.Димитър Апасиев, представител на малката крайнолява формация \"Левица\", и Тодор Петров от националистическата организация \"Световен македонски конгрес\" се обърнаха към Конституционния съд с искане референдумът да бъде обявен за незаконен.Със 7 на 2 гласа обаче днес съдиите отхвърлиха исканията на Апасиев и Петров и взеха решение, че провеждането на референдума не е в разрез с Конституцията на Македония.", "date": "2018.09.19", "title": "Конституционният съд в Македония реши, че референдумът за името е законен и ще се проведе"}
{"url": "https://offnews.bg/ikonomika/blackhat-indit-traditcionnata-konferentcia-na-onlajn-predpriemachite-688382.html", "text": "Този октомври, както всяка година, ще се проведе традиционната ежегодна конференция на онлайн предприемачите – тези, които са независими и управляват успешно онлайн бизнеса си или тепърва се учат да го управляват и развиват - Blackhat indit.Събитието стартира на 18 октомври и в рамките на няколко дни ще се проведат различни лекторски срещи, семинари и обсъждания. Традиционно тематиката на събитията е разделена в три основни раздела – сигурността в мрежата, нарастващата опасност от хакери и тактиките за оптимизация в интернет – позволени и забранени.Заинтересованите онлайн предприемачи могат да се регистрират, за да получат много знания, които ще бъдат споделени, обсъдени и затвърдени на конференцията.Интернет става все по-атрактивна среда за бизнес и е неразделна част от предприемачеството. Но дали всеки един от нас притежава нужните умения, за да изведе онлайн присъствието си на високото ниво, което му е нужно? На тези въпроси ще си отговорим по време на Blackhat indit.Онлайн предприемачеството е комплекс от разностранни знания и умения, затова и всеки лектор в конференцията има важно място. Както опитни онлайн предприемачи, така и напълно начинаещи могат да се срещнат в Парк-хотел \"Витоша\", Студентски град. Лекторите тази година ще са – Николай Кръстев, София Лятева, Георги Дюлгеров, Ивайло Христов, Петър Николов, Георги Динчев, Георги Стефанов и Снежана Калчева.За опитните онлайн предприемачи тези имена говорят много, докато за начинаещите в тази сфера едва ли са познати. Накратко казано всеки един лектор е преуспял и доказал се онлайн предприемач в различна сфера на дейност.Интернет средата е много динамична, опасна и рискова донякъде, затова и тук „грамотни“ и „неграмотни“ няма – има постоянно обучаващи се, развиващи се иновативни хора с хъс за натрупването на нови знания и умения.София Лятева ще запознае с похватите на брандирането в обществото, а Николай Кръстев ще отговори на въпроса: дали за домейн имената в мрежата настъпва нова ера?Още лекции за практиките и стратегиите при изграждането на мрежи от линкове в интернет за сайта – с лектор Георги Дюлгеров.С Георги Стефанов ще се запознаете със супер важните за онлайн предприема днес практически съвети относно хакерски атаки за онлайн бизнеса и как да се предпазите от тях.Още лекция за практически осъществимия маркетинг в политиката в мрежата със специалиста Снежана Калчева. Нина Трънкова ще сподели опита си как да управлявате онлайн репутацията си, а Георги Динчев ще разкаже всичко за развитието на независимия онлайн пазар през изтеклата година.Събитието ще се състои в Парк – хотел \"Витоша\", Студентски град, София, на 18 октомври, а на blackhat.indit.org всички читатели на OFFNews могат да се възползват от промокод за 30% отстъпка: sem-30.", "date": "2018.09.19", "title": "Blackhat indit - традиционната конференция на онлайн предприемачите. Какво да очакваме?"}
