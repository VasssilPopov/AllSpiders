{"url": "https://offnews.bg/temida/12-g-po-kasno-niama-vinovni-za-ruhvaneto-na-sgradata-na-alabin-ub-691956.html", "text": "Съдът оправда обвиняемите по делото за рухването на сграда на столичната ул. \"Алабин\", при което загинаха две млади жени. Решението на съда дойде 12 години след трагедията. Софийският градски съд реши, че четиримата обвиняеми - собственикът на сградата Георги Кирчев, който е управител на фирма \"Хрисома\", инженер Петър Петров, който контролирал ремонта на сградата, Николай Симеонов - управител на \"А3-Архитектура и изпълнение\", са невинни. Присъдата на Софийски градски съд, прочетена тази вечер, може да се обжалва.Сградата на номер 39 рухна на 19 септември 2006 г. В задръстването на улицата е и колата, в която са 24-годишната Петринка Христова и 26-годишната Деница Ченишева.", "date": "2018.11.14", "title": "12 г. по-късно: Няма виновни за рухването на сградата на 'Алабин', убило две жени"}
{"url": "https://offnews.bg/ikonomika/vas-otmeni-pravilata-na-kevr-za-smetkite-za-tok-pri-povreden-elektrome-691940.html", "text": "Петчленен състав на Върховния административен съд отмени окончателно правилата на КЕВР за определянето на потреблението на ток за битови и фирмени потребители в случаите, при които има повредени или липсващи електромери, съобщиха от съда.С решение № 13691 от 8 ноември т.г. по адм. дело № 4785 от 2018 г. беше потвърдено решение на тричленен състав на ВАС от 1 февруари 2018 г. Петчленният състав смята, че разпоредбите са незаконосъобразни и следва да бъдат отменени. Отчетени са нарушения на основните принципи на чл. 4, чл. 8 и чл. 12 от Административно-процесуалния кодекс - за законност, равенство, достъпност, публичност и прозрачност.Според отменените правила при повреда или неточна работа на тарифния превключвател отчетената електрическа енергия се разпределяше на база на аналогичен предходен период. При липсата на такъв количествата се коригираха в съотношение 60 на сто за дневна и 40 на сто за нощна тарифа.", "date": "2018.11.14", "title": "ВАС отмени правилата на КЕВР за сметките за ток при повреден електромер"}
{"url": "https://offnews.bg/obshtestvo/dzhi-pi-grup-rabotim-samo-sas-sredstva-s-iasen-proizhod-691957.html", "text": "Всички средства, с които \"Джи Пи Груп\" и нейните акционери работят, са с ясно доказан и законен произход, обявиха от компанията в позиция, след като специализираната прокуратура повдигна обвинения на двама души, свързани с \"Джи Пи Груп\".Те са обвинени, че от началото на 2014 г. до 7 октомври 2018 г. са се сговорили (престъпление по чл. 321, ал.6) да извършват данъчни и финансови престъпления с цел получаване на имотна облага в особено големи размери. На единия от привлечените е повдигнато обвинение за пране на пари, обявиха от спецпрокуратурата.Досъдебното производство е образувано след пресичането на опит на съдружник във фирмата да нареди 14 млн. евро по банкова сметка в чужбина, обясниха от обвинението.\"Извършването на финансови и банкови операции е обичайна дейност, която не съдържа никакви елементи на престъпление\", се посочва в позицията.От \"Джи Пи Груп\" посочват, че още преди месец са заявили пред прокуратурата желанието си за пълно съдействие на разследването, но до момента не са потърсени за официална информация.\"В подкрепа на горното твърдение в момента на повдигането на обвиненията на прокуратурата са предоставени повече от 1000 страници доказателствен материал за законния произход на средствата\", се посочва още в позицията. От компанията са категорични, че до момента прокуратурата не е представила никакви доказателства по случая. ", "date": "2018.11.14", "title": "Джи Пи Груп: Работим само със средства с ясен произход"}
{"url": "https://offnews.bg/protesti/protestite-v-stranata-prodalzhiha-i-dnes-obnovena-691955.html", "text": "Жители на Перник блокираха магистрала \"Люлин\". Започналите с искане за намаляване на цените на горивата протести вече настояват за по-високи доходи и оставка на правителството, съобщи bTV. Демонстрантите са блокирали частично и пътен възел \"Даскалово\".Протестиращи опитаха да блокират ГКПП \"Кулата - Промахон\". Заради това се образуваха колони от автомобили в двете посоки, съобщи \"Фокус\". Протести за пореден ден имаше и във Варна. За кратко беше блокирано движението пред катедралата в града. Шествието пое след това по улица \"Мария Луиза\" към сградата на общината с викове \"Мафия\" и \"Оставка\". Демонстрантите след това вървяха по магистрала \"Хемус\" и влязоха в една от бензиностанциите, за да изразят недоволството си.Протест се проведе и в Стара Загора, където демонстрантите преминаха през няколко улици в града. Те настояват за оставка на правителството и съд и затвор за виновните България да е най-бедната страна в ЕС.  В Габрово пред общината се събраха недоволни от ниския стандарт на живот и настояха за работещо правителство.Протестиращите в Шумен за кратко блокираха централен булевард. Те настояха за по-висок стандарт на живот и призоваха политиците за бързи и адекватни действия.Протест се проведе и в Ямбол. Десетки недоволни от системата и високите цени на горивата преминаха по централните улици в града и блокираха за кратко две от основните пътни артерии.", "date": "2018.11.14", "title": "Протестите в страната продължиха и днес (обновена)"}
{"url": "https://offnews.bg/sviat/britanskiat-kabinet-odobri-proektosporazumenieto-s-es-za-brekzit-691961.html", "text": "Британското правителство одобри текста на проектоспоразумението с ЕС по условията за излизане на Обединеното кралство от общността.Това заяви днес премиерът Тереза Мей след петчасово съвещание с членовете на кабинета си, предадоха световните агенции, цитирани от БТА.\"Колективното решение на кабинета е, че правителството трябва да одобри проектоспоразумението\", заяви Мей в кратко изявление пред журналисти, което направи пред \"Даунинг стрийт\" 10.\"Това е решителна стъпка, която ще ми позволи да постигнем напредък и да финализираме споразумението\", добави тя.„Това споразумение позволява да върнем контрола за нашите пари, закони и грани, позволява да построим ярко бъдеще за Великобритания. Вярвам с душата и сърцето си, че то ще послужи на интересите на цялото Обединено кралство\", подчерта Мей. Споразумението включва спазването на правата на гражданите след Брекзит, 21-месечен преходен период след излизане на страната от ЕС на 29 март 2019 г., както и всички подробности по т.нар. „законопроект за развод“, според който Великобритания ще трябва да плати 39 млрд. паунда, съобщи Би Би Си.Мей обеща утре да представи пред парламента всички параметри на проектоспоразумението. ", "date": "2018.11.14", "title": "Британският кабинет одобри проектоспоразумението с ЕС за Брекзит"}
{"url": "https://offnews.bg/izvan-terena/minuti-za-smiah-sas-stranni-otpraznuvania-sled-gol-vav-fifa-19-video-691939.html", "text": "Карим Бензема играе салса, Лионел Меси се ослушва за реакция от страна на публиката, Педро имитира кокошка, а Коке прави известното танцово движение на \"червея\".Невероятно, нали? Тези неща ще се сторят невъзможни на всички фенове, които следят случващото се около големите футболни отбори.Тук се намесва и най-играния футболен симулатор - FIFA 19. Благодарение на компютърната игра можем да видим неща, които е трудно да си представим.В популярния сайт за видеосподеляне YouTube се появи култово видео, което пресъздава щастливите моменти на футболистите по начин, който само там може да се види... поне засега.", "date": "2018.11.14", "title": "Минути за смях със странни отпразнувания след гол във FIFA 19 (видео)"}
{"url": "https://offnews.bg/kultura/izkuplenieto-shoushenk-opredelen-za-naj-dobar-film-za-poslednite-30-691934.html", "text": "Проучване, направено от верига киносалони „Шоукейс“ по случай 30 години от създаването на компанията, показа, че най-добрият филм за последните 30 години е „Изкуплението Шоушенк“, предаде БГНЕС.В топ 3 на списъка с филми са още „Титаник“ и „Форест Гъмп“, следвани от „Джурасик парк“, „Списъкът на Шиндлер\", „Цар Лъв\", „Умирай трудно\", „Криминале\", „Денят на независимостта\" и „Гладиатор\".За най-добър актьор и актриса са определени Том Ханкс и Джуди Денч. Листата на топ 10 сред актрисите включва: Джуди Денч, Джулия Робъртс, Мерил Стрийп, Кейт Уинслет, Камерън Диас, Дженифър Лоурънс, Хелена Бонъм Картър, Анджелина Джоли, Никол Кидман и Натали Портман.Избрани са и най-добрите франчайзи сред филмите. Топ 10 в тази категория са: \"Хари Потър\", \"Властелинът на пръстените\", \"Джеймс Бонд 007\", \"Играта на играчките\", \"Междузвездни войни\", \"Борн\", \"Карибски пирати\", \"Игрите на глада\",\"Шрек\" и \"Отмъстителите\".", "date": "2018.11.14", "title": "\"Изкуплението Шоушенк\"  определен за най-добър филм за последните 30 години"}
{"url": "https://offnews.bg/sviat/izraelskiat-voenen-ministar-podade-ostavka-zaradi-primirieto-v-ivitcat-691941.html", "text": "Израелският министър на отбраната Авигдор Либерман подаде оставка в знак на протест срещу постигнатото примирие с бойците от Ивицата Газа, съобщи Би Би Си.Примирието беше оповестено едностранно от Хамас късно снощи след сериозна ескалация на конфликта. Осем души загинаха в понеделник и вторник, след като от Газа към Израел бяха изстреляни 460 ракети, а Израел отговори със 160. Либерман определи постигнатото примирие като \"капитулация пред терора\" и призова за предсрочни избори. В Газа прекратяването на огъня беше представено от Хамас като победа. В Израел пък се проведоха протести заради \"липсата на действия от страна на израелското правителство\" за справяне със заплахата от ракетен обстрел от Газа.Израелският премиер Бенямин Нетаняху защити решението за прекратяване на огъня, като посочи, че \"при извънредни ситуации, когато се вземат решения, важни за сигурността, обществото не може винаги да бъде осведомено за съображенията, които трябва да се скрият от врага\". Оставката на Либерман значително отслабва консервативното коалиционно правителство на премиера Бенямин Нетаняху, смятано за най-дясното в историята на Израел, и може да доведе до предсрочни избори, тъй като след като партията на военния министър \"Израел бейтену\" (\"Нашият дом Израел\") напусне коалицията, Нетаняху остава с крехко мнозинство в Кнесета, където \"Израел бейтену\" има петима депутати, отбелязва Ройтерс, цитирана от БТА.Сега Нетаняху може да разчита на 61 депутати в 120-местния парламент, година преди следващите редовни избори.Военният министър настояваше за много по-твърд израелски отговор на най-интензивния ракетен обстрел срещу Израел след 50-дневната война през 2014 г. Той каза, че е категорично против разрешението, дадено миналата седмица от Израел на Катар, за предоставяне на помощ на стойност 15 млн. долара на Газа.Оставката на Либерман влиза в сила след 48 часа след като я подаде писмено.Пред журналисти Либерман каза, че така \"държавата си купува спокойствие в краткосрочен план с цената на сериозни щети за националната сигурност в дългосрочен план\".", "date": "2018.11.14", "title": "Израелският военен министър подаде оставка заради примирието в Ивицата Газа"}
{"url": "https://offnews.bg/obshtestvo/rektorat-na-tu-varna-e-otstranen-dnes-ministar-valchev-naznachi-i-d-691946.html", "text": "Ректорът на Техническия университет във Варна е отстранен за плагиатство. Днес министърът на образованието Красимир Вълчев е назначил временно изпълняващ длъжността на мястото на проф. Росен Василев, съобщи пресцентърът на МОН.И. д. ректор става проф. д-р инж. Розалина Стефанова Димова. До момента проф. Димова бе заместник–ректор по научната, научно-приложна и проектна дейност в университета. Тя е преподавател по „Комутация и мултиплексиране в телекомуникациите“, „Телекомуникационни мрежи“ и „Цифрови преносни системи“.Проф. Димова ще изпълнява длъжността до избирането на нов ректор, като ще има всички правомощия и задължения на ректор на висшето училище, включително да освободи от академична длъжност предшественика си и да организира провеждането на предсрочни избори за нов ректор.С прекратяването на трудовия му договор, Росен Василев ще престане да бъде професор - академичната длъжност, която е заел на база 90 до 100% преписани чужди трудове, според Комисията по академична етика към министъра на образованието. Миналата седмица тя публикува доклад, според който Василев е станал по същия начин и доктор на науките. Научната степен също се отнема.Констатациите в доклада вижте .Днес на сайта на ТУ-Варна бе публикувано съобщение от името на Росен Василев, в което той е цитиран да казва, че случващото се е дело на \"клеветници\" и представлява \"опити за груба намеса в академичната автономия\".", "date": "2018.11.14", "title": "Ректорът на ТУ-Варна е отстранен: днес министър Вълчев назначи и.д."}
{"url": "https://offnews.bg/temida/arestuvaha-izdirvania-za-ubijstvoto-v-gorna-oriahovitca-691948.html", "text": "Арестуваха издирвания за убийството на 45-годишна жена в Горна Оряховица. На 36-годишния мъж е повдигнато обвинение, съобщи Дарик. Убийството беше извършено на 10 ноември. 36-годишен мъж подал сигнал, че е намерил в жилището си жена в безпомощно състояние. Изпратените на адреса екипи на полицията и Спешна помощ са установили 45-годишна жена от Горна Оряховица с множество наранявания по тялото и са констатирали смъртта ѝ.На следващия ден за общодържавно издирване беше обявен друг 36-годишен мъж - Николай Кънчев от Горна Оряховица. Той е задържан в района на автогарата в родния си град. Мъжът е известен на полицията и осъждан. Повдигнато му е обвинение за причиняване на смърт по особено мъчителен за жертвата начин и с особена жестокост и за причиняване на средна телесна повреда на подателя на сигнала.Смята се, че причина за агресията му е ревност.Мярката му за задържане е удължена на 72 часа. Работата по документиране на случая продължава под ръководството на Окръжна прокуратура.", "date": "2018.11.14", "title": "Арестуваха издирвания за убийството в Горна Оряховица"}
{"url": "https://offnews.bg/kultura/provokativniat-fotograf-rodzhar-balan-s-izlozhba-i-lektcia-v-kvadrat-691949.html", "text": "Един от най-значимите фотографи на ХХІ век, американецът Роджър Балън е за първи път в България, за да открие ретроспективната си изложба „Архетипи” в Националната галерия. На 15 ноември от 18:00 часа в Квадрат 500, артистът ще изнесе лекция, на която ще разкаже повече за фотографията и онова, което е отвъд нея, за изкуството, което остава и за етапите, през които преминава творчеството му във времето. „Архетипи” е разказ за хаос, страхове, сенки, илюзии и всичко онова, от което сме направени. Едни от най-разпространените архетипни състояния на човешката психика са изразени чрез двеста черно-бели фотографии, направени между 1982 и 2014 година в Южна Африка. „Във фотографиите ми преобладават символи от дълбоките нива на човешкото подсъзнание. Това е неукротимо място, което има собствени правила и функционира според свои закони. Фотографиите ми свързват моята същност с външния свят. Въпреки това има безкрайни възможности и от мен зависи да организирам света чрез фотоапарата. В общи линии съм човек, който превръща визуалния хаос във визуална съгласуваност”, казва артистът.Изложбата ще бъде отворена за посещения до 13 януари 2019 г.", "date": "2018.11.14", "title": "Провокативният фотограф  Роджър Балън с изложба и лекция в Квадрат 500"}
{"url": "https://offnews.bg/kakvi-sa-pravata-ni-kato-potrebiteli/kak-da-pazaruvame-efektivno-na-cheren-petak-i-da-izbegnem-ulovkite-na-691943.html", "text": "Как да пазаруваме в приближаващия Черен петък - денят с рекламираните от търговците \"убийствени промоции\" и \"невиждани намаления\" - без да паднем в капана на уловките им? Съветите си към потребителите отправиха Комисията за защита на потребителите и Европейският потребителски център седмица преди датата тази година: 23 ноември.Ето няколко съвета:1. Пазарувайте от онлайн магазин, който познавате или сте проучили. В адреса на линка трябва да има S (https), както и катинарче, което е знак за сигурност. Ако се окаже, че сте пазарували от некоректен търговец, оспорете плащането пред банката (т.нар. chargeback). По-добре е да го направите писмено, за да получите и официален отговор. Имайте предвид, че за тази процедура банката може да начисли такса.2. Не купувайте импулсивно - предварително решете какво ви е необходимо или искате, складирайте го във виртуалната си пазарска кошница и изчакайте деня с намаленията. Наистина ли бихте взели нещо, което не ви трябва, само защото пише \"70% намаление\"?3. Щом набележите желаните стоки, обиколете магазините (или проверете в съответните сайтове) и вижте цените им преди намаленията. Сметнете дали обявеното намаление е равно на обещания процент - наум или с помощта на калкулатор, например този на телефона.4. Имате 14 дни период за размисъл, в който може да върнете продукта си, купен онлайн. Това важи и ако сте го купили на Черния петък (предвидени са изключения за някои поръчки като например резервации в хотел или стоки, свързани с хигиената). След като върнете покупката, търговецът е длъжен да ви възстанови заплатената сума в рамките на други 14 дни.5. Ако телевизорът или хладилникът, купени на Черния петък, се повредят, имате право да поискате от продавача да ги ремонтира. Гаранцията на всяка стока, купена от търговец в ЕС, Исландия или Норвегия, е до 2 години. Ако продуктът се развали, трябва да се обърнете именно към продавача, който е задължен да ви съдейства и да го приведе в съответствие с договора за продажба в рамките на 30 дни.6. Уверете се, че цената е коректно обявена. Ако пазарувате в евро или друга валута, направете сметката си предварително. Вижте в другите сайтове дали няма да намерите по-евтино същия артикул.7. Проверете за скрити такси – например за валутен превод, за доставка, за опаковане.8. Уверете се, че стоките са безопасни – и това важи не само за материала, от който са изработени детските играчки, но и за вашите дрехи или купата за храна на кучето.9. Прочетете общите условия - важно е да сте наясно със срока за доставка (обикновено заради Черния петък той е по-дълъг от нормалното), както и за условията за връщане на продукта, ако не ви хареса или си промените решението.10. Знайте своите права, но и задължения! Предварителната проверка и повишено внимание могат да бъдат началото на една добра инвестиция за деня на големите покупки. Ако решите, че ще връщате стоката, тя не трябва да бъде ползвана и е необходимо да осигурите безопасното ѝ пристигане обратно при търговеца.11. Бъдете особено внимателни, ако в магазина ви предложат \"стоков кредит\", особено ако покрай него ви предлагат още нещо - например застраховка.\"Отивате в магазина и там хора Ви предлагат такъв кредит обикновено с 0% лихва. Тъй като в подобни случаи печалбата за кредитодателя е с много нисък размер, е възможно да Ви предложат услуги срещу допълнителни такси като застраховки и т.н.”, даде пример Константин Райков, член на КЗП, и подчерта, че потребителят не е задължен да приеме.Ако приемете заема и решите да го погасите предварително, фирмите за бързи заеми нямат право да събират допълнителни такси, с изключение на договорите, в които е фиксиран лихвеният процент. Може да се предвиди такса до 1% от размера на кредита.", "date": "2018.11.14", "title": "Как да пазаруваме ефективно на Черен петък и да избегнем уловките на търговците"}
{"url": "https://offnews.bg/politika/vsenaroden-sbor-za-edinenieto-organizirat-na-26-noemvri-691947.html", "text": "На 26 ноември в Народния театър “Иван Вазов” ще се проведе Всенароден сбор за единението.Докато някои само говорят, Сдружение “Единение”, което обединява учени, бизнесмени, общественици и интелектуалци, както и 26 граждански организации, подготвя това първо по рода си събитие. Засега подробностите не се съобщават, но според осведомени източници, на него няма да бъдат канени нито президента, нито премиера, нито партийни лидери.Организаторите обясняват, че са благодарни на президента, че се е присъединил към идеята, но не желаят да бъдат под ничия политическа “шапка”. На Сбора ще бъдат приети два важни документа – “Решения за институционални стъпки за национално единение” и “Възгледи за националните цели и приоритети за устойчиво развитие на България”. Председателят на Сдружението - академик Стефан Воденичаров, отказва да даде повече подробности.Очаква се някои от идеите да предизвикат силен ефект, но засега те се пазят в тайна, тъй като все още се обсъждат в тесен кръг от посветени.", "date": "2018.11.14", "title": "Всенароден сбор за единението организират на 26 ноември"}
{"url": "https://offnews.bg/drugi/vdiga-li-luka-donchich-letvata-za-evropejtcite-v-nba-691944.html", "text": "За него казват, че знае какво точно искат камерите и кога. При гостуването на неговия Далас Маверикс срещу ЛА Лейкърс миналата седмица, Лука Дончич бе повече от услужлив към фотографите по време на загрявката, разменяйки множество пасове с Дирк Новицки, който играе своя сезон номер 21 в лигата.Това, което видяха всички - един от най-великите европейски играчи за всички времена предава щафетата към следващото поколение, и в частност към играча, който се очаква да постави европейския баскетбол още по-сериозно в НБА. Едва на 19 години, Дончич вече е утвърдено име на и извън паркета.Марк Кюбън възлага големи надежди на словенеца и неслучайно го привлече от драфта през изминалото лято, а в ролята на разменна монета бе гардът Трей Йънг. Доказателство за оправдания риск е готовността на Маверикс за нещо голямо още сега.Немският съотборник на Дончич, Макси Клебер казва: \"Начинът по който Лука играе показва, че е професионалист от години, играейки с възрастни и срещу тях. Смятам, че това не е ново за него и въпреки различния стил на игра в НБА, той се адаптира доста добре.\"Цифрите също подкрепят думите на Клебер. Показателите на Дончич са 19,4 точки средно на мач при 46,3 процента от стрелба след първите му 9 срещи в НБА. В добавка на това записва и по 4.6 асистенции на мач, които определено го отличават като специален играч.С вкараните 31 точки срещу Сан Антонио Спърс в предпоследния ден на октомври, Дончич стана първият новобранец вкарвал 30 точки след Майкъл Джордън. След края на срещата словенският талант призна, че това е всичко за него, и отдаде заслуженото уважение към Джордън, отличавайки го като най-добрият в историята.Ново силно представяне с 14 точки и 7 асистенции срещу Лейкърс и ЛеБрон Джеймс накара \"Кралят\" да изрази възхищението си към европейците в лигата. \"Смятам, че европейските играчи се развиват по-бързо от американските. Той се развива в продължение на много години - откакто е на 15, затова не мисля че е смущаващо за него. Видях го и при Чеди Осман миналата година в Кливлънд\".Когато някой от калибъра на Джеймс се изкаже по този начин може да се смята за индикатор предшестващ промяна на отношението към всички европейци в НБА. През 2015 година, когато Ню Йорк Никс избраха от драфта латвиеца Кристапс Порзингис вместо много обещаващи таланти от местните колежи, голяма част от феновете неодобряваха избора на любимият си клуб. Сега латвиецът най-вероятно ще подпише нов максимален договор. Фактът, че Дончич не трябваше да се изправя срещу такъв проблем ясно показва, че нещата се променят.Самочувствието на Дончич подсказва, че е способен да се справи с всичко. \"Преместих се от Словения когато бях на 13, а сега беше още по-лесно за мен\". Ако има нещо трудно, с което да се свикне, то това е адаптацията от печеленето всяка седмица с Реал Мадрид към преминаването в един развиващ се проект, който е готов да понесе няколко удара. В Мадрид той спечели Евролигата и стана МВП, както на редовния сезон така и на финалите. \"Трудно е, защото аз съм човек, който наистина се разстройва когато не печелим\".Това самочувствие има скрития потенциал да се окаже и проблем с високоплатените звезди на Далас - ДеАндре Джордан и Уес Матюс. Дончич може и да изглежда готов да бъде най-добрият играч в отбора, но дали останалите ще го възприемат така е отделен въпрос.Словенецът може да промени възприемането на европейските играчи в НБА към по-добро. Това би станало само ако разкрие изцяло своя потенциал и запълни празнината в отбора на Далас след отказването на Дирк Новицки.", "date": "2018.11.14", "title": "Вдига ли Лука Дончич летвата за европейците в НБА?"}
{"url": "https://offnews.bg/sviat/gartcia-i-makedonia-otvariat-oshte-edin-granichen-punkt-691953.html", "text": "Гърция и Македония ще отворят още един граничен контролно-пропускателен пункт, съобщи . Македонското правителството е представило проект за меморандум за откриване на граничния контролно-пропускателен пункт „Маркова нога“.Маркова нога е местност по брега на Преспанското езеро, която е най-южната географска точка на Република Македония. Граничният пункт „Маркова нога-Герман“ е съществувал до средата на 60-те години на миналия век, когато Гърция взела решение да го затвори.Отварянето на граничния пропускателен пункт на територията на Лемос в Гърция се счита за значителна стъпка напред в посока на засилването на връзките между двете страни.Между Македония и Гърция в момента има три гранични контролно-пропускателни пунктa: „Богородица – Евзони“ край Гевгелия и „Меджитлия-Ники“ близо до Битоля и „Дойран-Дойрани“ при Стар Дойран.Жителите от двете страни на границата обявиха, че очакват с нетърпение откриването на граничния пункт. Пътят от село Долно Дупени, което е най-близо до границата от македонска страна, до Лемос ще е вече едва 14 км. В момента за да се стигне от едното до другото селище, трябва да се мине през Битоля и така трябва да се изминат 135 км. Очаква се граничният пункт да бъде отворен до 2023 г. Гърция вече е започнала изграждането на пътя до пункта и съответната инфраструктура. ", "date": "2018.11.14", "title": "Гърция и Македония отварят още един граничен пункт"}
{"url": "https://offnews.bg/sviat/gruevski-e-otsednal-vav-vila-na-orban-691954.html", "text": "Бившият македонски премиер Никола Груевски, който избяга в Унгария, за да не влезе в затвора, е отседнал във вила на унгарския премиер Виктор Орбан, съобщи македонска телевизия, цитирана от БНТ. Груевски беше осъден на 2 години затвор по делото за злоупотреба със служебно положение \"Танк\". Делото е за покупка на луксозен правителствен мерцедес за 600 хиляди евро.Груевски трябваше да влезе в затвора в понеделник. Оказа се обаче, че е в неизвестност, а по-късно самият той обяви в социалните мрежи, че е в Унгария и е поискал политическо убежище, защото получил заплахи за живота си. Македония издаде международна заповед за ареста му и призова Унгария да откаже убежище на Груевски. Вътрешният министър Оливер Спасовски съобщи, че съпругата на Груевски Боркица и майка му Надежда се намират в Македония. Според него Груевски е напуснал страната незаконно и не по въздух.В същото време унгарското правителство съобщи пред македонската агенция „Макфакс“, че на Груевски е било позволено да кандидатства за убежище.\"С оглед на факта, че той беше премиер на Македония 10 години, от съображения за сигурност, унгарските власти позволиха на господин Груевски да подаде искането за убежище и да бъде изслушан в седалището на Канцеларията за миграция и предоставяне на убежище в Будапеща, която ще се занимае с процедурата в съгласие с унгарските и международните закони“, гласи отговорът на унгарското правителство на въпросите на „Макфакс“, цитиран от \"Фокус\".От правителството посочват, че Македония е стратегически партньор и важен съюзник на Унгария и доброто сътрудничество между двете страни е изключително важно за развитието на балканския регион и сигурността на Европа.„Настоящото македонско правителство е партньор на Унгария и затова по никакъв начин не искаме да се намесваме във вътрешните работи на суверенни държави. Освен това смятаме, че разглеждането на искането за убежище на бившия македонски премиер е чисто правен въпрос“, се добавя в съобщението от Будапеща.Оттам допълват, че съгласно унгарските закони, няма да дават повече информация за процедурата, докато тя не бъде завършена. ", "date": "2018.11.14", "title": "Груевски е отседнал във вила на Орбан"}
{"url": "https://offnews.bg/obshtestvo/mladen-marinov-protestirashti-tarsiat-konfrontatcia-s-politciata-691915.html", "text": "На протестите от последните дни има и лица, които търсят открито конфронтация с полицейските служители, обяви в интервю за  вътрешният министър Младен Маринов.Той даде пример с Варна, където 19-годишен протестиращ е хвърлил пиратка и е напръскал със сълзотворен спрей служители на реда. Полицаите не са сериозно пострадали. Извършителят е установен и законът ще се приложи, увери министърът.Маринов обяви, че някои от демонстрациите са били регламентирани, а други – не. „Там, където няма организатор и няма заявление в общината, няма с кого да разговаряме и винаги се намират провокатори”, каза той.Маринов определи като положителен доклада на Европейската комисия за страната ни.„Показател 6, който касае организираната престъпност, временно е затворен, което може да се оцени като обективна положителна оценка за всички усилия през годините”, изтъкна той.Вътрешният коментира и къде са в момента фамилиите Баневи и Арабаджиеви след гръмките акции и разследвания.„Семейство Баневи са задържани, след като са обявени за издирване с Европейка заповед за арест. В момента френски съд разглежда искането за предаване на българската държава. е можем да даваме срокове на съда. Това е съдебен процес, който трябва да мине”, обяви той.Ветко и Маринела Арабаджиеви все още се издирват с Европейска заповед за задържане, със заповед за задържане в Интерпол и всички възможни международни механизми, обясни Маринов.„В непрекъсната връзка сме с дирекцията, която осъществява международния обмен на информация. Всеки сигнал се проверява, имаме сигнали, които не се потвърждават”, уточни вътрешният министър, като допълни, че имало сигнали например за Франция.", "date": "2018.11.14", "title": "Младен Маринов: Протестиращи търсят конфронтация с полицията"}
{"url": "https://offnews.bg/politika/bsp-i-knsb-iskat-uvelichenie-obezshteteniata-za-majchinstvo-i-za-bezra-691916.html", "text": "БСП и КНСБ са единодушни, че трябва да има увеличение на максималното и минималното обезщетение за безработица, както и на майчинството.Това се разбра след среща между парламентарната група на социалистите и синдиката, която се проведе в парламента.\"Вдигаме максималния доход, не вдигаме максималното обезщетение, което не е логично. Според нас трябва да го следва и 60% от максималния доход да бъде максималното обезщетение за безработица. Който се е осигурявал върху минималния размер и остане без работа, да може да получи 60-те процента, както казва законът\", каза председателят на КНСБ Пламен Димитров.От синдиката искат още минималното обезщетение за безработица, което е замразено на 9 лв, да бъде увеличено на 12 лв. \"За това трябват около 12 млн. лв. допълнително\", заяви Димитров.КНСБ искат и увеличение на майчинските за втората година, които в момента са 380 лв и предвижда тази сума да се повиши. Синдикатът настоява за увеличение с 40 лева, а БСП искат сумата да се изравни с минималната заплата за догодина - 510 лева.Социалистите и КНСБ обаче имат сериозно разминаване за общата си оценка за бюджета за догодина. От БСП не го харесват, а синдикатът му дава положителна оценка.", "date": "2018.11.14", "title": "БСП и КНСБ искат увеличение обезщетенията за майчинство и за безработица"}
{"url": "https://offnews.bg/kultura/richard-klajderman-praznuva-40-godini-stcenichna-dejnost-s-kontcert-va-691938.html", "text": "На 1 декември Ричард Клайдерман ще отбележи 40-годишната си бляскава сценична дейност с голям концерт в Двореца на културата и спорта във Варна. Събитието ще бъде финално за двугодишния световен юбилеен тур на Клайдерман, посветен на неговите най-бляскави години на сцената. Принцът на романтичното пиано ще дойде в морския град с най-доброто от най-добрите си програми – тоталните хитове, които докосват сърцата на публиката по цял свят по неповторимо нежния начин, който е неговата запазена марка. Заедно с големия артист на сцената в Зала Конгресна ще бъдат музикантите от Оркестъра на Classic FM радио.Световноизвестният музикант има 90 милиона продадени албума, сред които невероятните 267 златни и 70 платинени диска. Запитан как името Клайдерман се превърна в нарицателно за нежност и романтика и как е успял да задържи любовта на публиката цели 40 години, Клайдерман признава: „Всъщност всичко се случи още с първия ми запис - Ballade pour Аделин. Още през 1978 г. тази пиеса много бързо стана известна в повечето страни по света, и навсякъде хората я свързваха с любовта. Оттогава съм записал стотици любовни мелодии и много романтични и любовни филмови теми. Всъщност всички ние тук, на земята, се нуждаем от любов. Така се случи, че хората свързват моята музика с любовта вече 40 години, и аз съм им благодарен. Всичко се разви съвсем естествено и за мен е огромно удоволствие да бъда асоцииран с романтиката и нежността.“Клайдерман е оптимист за бъдещето на романтичната музика: „Разбира се, съществуват различни стилове музика - от рок и поп до хип-хоп и рап, но знаете ли – заслушайте се в голямата филмова музика. Ще разберете, че най-големите филми на всички времена винаги имат връзка с любовта. Ето защо изпълнявам и много красиви любовни филмови теми по време на моите концерти и съм убеден, че любовта ще продължи да бъде водеща тема в музиката.“", "date": "2018.11.14", "title": "Ричард Клайдерман празнува 40 години сценична дейност с концерт във Варна"}
{"url": "https://offnews.bg/obshtestvo/kabinetat-otpuska-3-5-mln-leva-za-postignati-rezultati-na-direktori-n-691920.html", "text": "Правителството отпуска 3 849 701 лв. за допълнителни възнаграждения за постигнати резултати на директорите на общинските детски градини, училища, центрове за подкрепа за личностно развитие и центрове за специална образователна подкрепа за 2018 г.Средствата ще бъдат преведени по бюджетите на общините, за да се осигури необходимият финансов ресурс съгласно разпоредбите на Наредбата за нормиране и заплащане на труда, приета през април 2017 г.Предложеният проект на акт няма да доведе до пряко или косвено въздействие върху държавния бюджет, тъй като средствата са предвидени по бюджета на Министерството на образованието и науката за 2018 година, уточнява правителственият пресцентър.", "date": "2018.11.14", "title": "Кабинетът отпуска 3,5 млн. лева за постигнати резултати на директори на детски градини и училища"}
{"url": "https://offnews.bg/obshtestvo/otkrivame-nov-gkpp-s-rumania-691919.html", "text": "Нов граничен контролно-пропускателен пункт ще бъде открит на границата в Румъния, реши правителството.Той ще свързва Крушари (от българска страна) и Добромир (от румънска страна) и ще обслужва хора и стоки с лимит до 3,5 т. Работното време на ГКПП \"Крушари\" ще е от 8 до 20 ч.Крушари се намира в Добричка област, в източната част на границата ни с Румъния.Откриването на новия граничен контролно-пропускателен пункт е в изпълнение на подписаното през 2012 г. междуправителствено споразумение с Румъния за откриване на две нови ГКПП-та между двете държави в точките Кайнарджа-Липница и Крушари-Добромир.ГКПП-Кайнарджа бе открит с РМС от 29 септември 2017 г., а съгласно Споразумение между двете държави и Кодекса на шенгенските граници българските и румънските гранични полицейски служители прилагат т.нар. „съвместен контрол“ на общите граници. Този подход ще се прилага и в работата при новия граничен пункт.Шосейният граничен преход е изграден на румънска територия, като са предвидени съоръжения за гранични проверки както от румънските, така и от българските гранични полицейски органи. Със създаването на съвместните българо-румънски гранични пунктове се улеснява преминаването на лица и превозни средства през сухопътните пунктове, тъй като граничните проверки се осъществяват съвместно на едно спиране, посочва правителствената пресслужба.", "date": "2018.11.14", "title": "Откриваме нов ГКПП с Румъния"}
{"url": "https://offnews.bg/obshtestvo/oshte-1-3-mln-za-nauchni-izsledvania-za-lekarstva-ot-bio-iztochnitci-691922.html", "text": "Правителството одобри допълнителни средства в размер на 1 300 000 лева за 2018 г. за изпълнението на национална научна програма „Иновативни нискотоксични биологично активни средства за прецизна медицина“ (БиоАктивМед).Програмата работи по създаване на нови и съществено подобрени продукти, получени от природни източници. Целта е да се разработят нови методологии за изследване на биологично активни вещества и да се определи качеството и приложимостта им като нови продукти за целите на персонализираната и превантивната медицина. Успешното разработване на алтернативни подходи в борбата срещу инфекциозни, невродегенеративни и злокачествени заболявания ще допринесе за подобряване качеството на живот на населението.Необходимите средства в размер на 1 300 000 лв. за 2018 г. са за сметка на предвидените средства по централния бюджет за 2018 г. и ще бъдат предоставени по бюджета на Министерството на образованието и науката.", "date": "2018.11.14", "title": "Още 1,3 млн. за научни изследвания за лекарства от био източници"}
{"url": "https://offnews.bg/obshtestvo/otpuskat-pari-za-uchitelite-po-zamestvane-praktiki-i-chasove-v-muzeit-691923.html", "text": "Правителството отпусна 601 802 лева за три национални програми за развитие на образованието - „Оптимизация на училищната мрежа“, „Осигуряване на съвременна образователна среда“ и „Без свободен час“.245 839 лв. са за изплащане на взети учебни часове от учители, които са замествали отсъстващи от работа колеги в задължителното предучилищно и училищно образование и в трета и четвърта подготвителна група за периода 01.05.2018 г. - 30.06.2018 г. Те се изплащат по програмата \"Без свободен час\".За НП „Осигуряване на съвременна образователна среда“ се предоставят средства по два модула. За модул „Модернизиране на системата на професионалното образование“ са отпуснати 172 638 лв. за окончателно плащане на осем училища. Те са за ремонти и оборудване на учебни кабинети, видеофилми, софтуер и транспорт за провеждане на училищни практики в реална работна среда. За втория модул „Музеите като образователна среда“ средствата са 119 659 лв. и са за одобрените проекти на 56 училища. Те са за провеждане на учебни часове в музеите за класовете от началния и прогимназиалния етап на основното образование.За НП „Оптимизация на училищната мрежа“ средствата за окончателно плащане на извършените разходи по проектите на 8 общини са 63 666 лв. Дейностите са започнали през 2017 г. и целят осигуряване на по-добри условия за обучение и възпитание на учениците след извършена оптимизация на мрежата от училища.Необходимите средства за изпълнение на националните програми за 2018 г. се осигуряват от бюджета на МОН.", "date": "2018.11.14", "title": "Отпускат пари за учителите по заместване, практики и часове в музеите"}
{"url": "https://offnews.bg/zimni/30-g-sled-zimnite-olimpijski-igri-v-kalgari-gradat-ne-iska-i-da-chue-691918.html", "text": "Жителите на Калгари съвсем не се чувстват поласкани от предложението канадският град отново да организира Зимни олимпийски игри. 30 години след домакинството им през 1988 година преобладаващата част от населението каза твърдо \"Не\" на идеята, показват резултатите от референдум.56,4% са гласували с \"Не\" на номинацията за Игрите през 2026 г., показват неофициалните все още данни, цитирани от Би Би Си. На противоположната позиция са 43,6 на сто.Ако Калгари отпадне, остават Стокхолм (Швеция), Милано и Кортина д'Ампецо (Италия).Домакинът ще се обяви през юни 2019 г. в швейцарския град Лозана.По-рано своите кандидатури изтеглиха и Сион (Швейцария), Грац (Австрия) и Сапоро (Китай). Турският град Ерзурум пък беше отхвърлен от Международния олимпийски комитет (МОК).Причините за отказите на страните са огромните разходи за Игрите през последните няколко олимпийски цикъла.Подобна сага се наблюдава и при домакинството на Летните олимпийски игри през 2024 г. Няколко града вече се отказаха от домакинство. През 2015 г. Хамбург гласува \"против\", Рим и Будапеща сториха същото. Американският олимпийски комитет прекрати кандидатурата на Бостън след граждански отпор.Каква беше реакцията на жителите в Калгари?Гласуването в Калгари не беше задължително, но се очаква градският съвет да уважи резултата, щом той окончателно се потвърди идния понеделник. Конгресменът Шон Чу увери, че думата на гражданите на Калгари ще натежи. „Ако те кажат, че е добре да похарчим тези пари, ние ще го направим“, пише той.Благодарение на Игрите от 1988 г. канадският град разполага с необходимата инфраструктура, но наскоро правителството на една от най-либералните държави в света отхвърли предложения бюджет за ново домакинство. Канадският олимпийски комитет изрази разочарование от вота, но увери, че ще уважи волята на гражданите.Преди Игрите през 2026 г., предстоят тези през 2022 г. Техен домакин ще бъде китайската столица Пекин.", "date": "2018.11.14", "title": "30 г. след Зимните олимпийски игри в Калгари градът не иска и да чуе отново да е домакин"}
{"url": "https://offnews.bg/ikonomika/pravitelstvoto-otchete-visok-rast-na-prihodite-ot-danatci-i-osigurovki-691926.html", "text": "Министерският съвет одобри информация за касовото изпълнение на държавния бюджет и на основните показатели на консолидираната фискална програма (КФП) за деветмесечието на 2018 г.По данни от месечните отчети на първостепенните разпоредители с бюджет салдото по КФП на касова основа към месец септември 2018 г. е положително в размер на 2 664,5 млн. лв. (2,5 % от прогнозния БВП) и се формира от излишък по националния бюджет в размер на 2 964,8 млн. лв. и дефицит по европейските средства в размер на 300,3 млн. лева.Постъпилите приходи и помощи по КФП към септември 2018 г. са в размер на 29 162,2 млн. лв. или 76,3% от годишните разчети. Съпоставени със същия период на предходната година, данъчните и неданъчните приходи нарастват с 2 723,8 млн. лв. (10,9 %), а постъпленията от помощи нарастват с 286,4 млн. лв. (27,3 %).Общата сума на данъчните постъпления, вкл. приходите от осигурителни вноски, възлиза на 23 988,4 млн. лв., което представлява 77,0% от планираните за годината данъчни приходи. Съпоставено с данните към месец септември 2017 г., данъчните постъпления нарастват номинално с 9,8% (2 131,8 млн. лева).Приходите от преки данъци са в размер на 4 317,7 млн. лв. иди 75,0% от предвидените в разчетите за годината, като спрямо същия период на предходната година нарастват с 432,5 млн. лева (11.1 %).Приходите от косвени данъци са в размер на 11 838,2 млн. лв., което е 78.1 % от разчетите за годината. Съпоставено с данните към септември 2017 г. постъпленията в групата нарастват с 809,9 млн. лв. (7,3%).Постъпленията от ДДС са в размер на 7 720,1 млн. лв. или 78,9% от планираните. Размерът на невъзстановения ДДС към 30.09.2018 г. е 65.8 млн. лева. Приходите от акцизи възлизат на 3 915,0 млн. лв. (76,0 % от разчетените за годината). Постъпленията от мита са 175,5 млн. лв. или 92,3% от разчета за годината.Постъпленията от други данъци (вкл. имуществени данъци и др. данъци по ЗКПО) са в размер на 886,8 млн. лв. или 80,8% изпълнение на годишните разчети.Приходите от социални и здравноосигурителни вноски са 6 945,7 млн. лв., което представлява 76,1% от разчетените за годината. Съпоставено със същия период на предходната година приходите от осигурителни вноски нарастват номинално с 13,4 % (818,2 млн. лева).Неданъчните приходи са в размер на 3 837,8 млн. лв., което представлява 81,6% изпълнение на годишните разчети.Приходите от помощи са в размер на 1 336,0 млн. лева.Разходите по КФП (вкл. вноската на Република България в бюджета на ЕС) към септември 2018 г. възлизат на 26 497,7 млн. лв., което е 67,4% от годишните разчети. За сравнение, разходите за същия период на предходната година са в размер на 23 731,6 млн. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средствата от Европейския съюз. Ръстът на разходите по Националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.), по-високите разходи за персонал - основно поради увеличението на възнагражденията на педагогическия персонал в системата на средното образование, и др., докато по сметките за средства от ЕС нарастват основно капиталовите разходи.Нелихвените разходи са в размер на 25 073,5 млн. лв., което представлява 67,3% от годишните разчети. Текущите нелихвени разходи към септември 2018 г. са в размер на 22 893,3 млн. лв., капиталовите разходи (вкл. нетният прираст на държавния резерв) възлизат на 2 139,2 млн. лева. Предоставените текущи и капиталови трансфери за чужбина са в размер на 41,0 млн. лева. Лихвените плащания са в размер на 601,2 млн. лв. или 83,2 % от планираните за 2018 година.Частта от вноската на Република България в бюджета на ЕС, изплатена към 30.09.2018 г. от централния бюджет, възлиза на 822,9 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (ЕС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (ЕС, Евратом) 2016/804 на Съвета от 17 май 2016 година.Размерът на фискалния резерв към 30.09.2018 г. е 11,2 млрд. лв., в т.ч. 11,0 млрд. лв. депозити на фискалния резерв в БНБ и банки и 0,2 млрд. лв. вземания от фондовете на Европейския съюз за сертифицирани разходи, аванси и други.Справката е на правителствената пресслужба.", "date": "2018.11.14", "title": "Правителството отчете висок ръст на приходите от данъци и осигуровки"}
{"url": "https://offnews.bg/politika/dans-shte-obmenia-razuznavatelna-informatcia-s-vatikana-691929.html", "text": "ДАНС ще обменя разузнавателна информация с Ватикана. Това ще стане факт след одобрения от правителството в сряда Меморандум за разбирателство между специализирана административна дирекция „Финансово разузнаване“ на ДАНС и Звеното за финансова информация на Светия престол на град-държавата Ватикан, като основа за водене на преговори, съобщават от правителствената пресслужба.С меморандума се уреждат условията и редът за обмен на информация между финансово-разузнавателните звена на Република България и град-държавата Ватикан, видовете информация, която ще бъде обменяна, условията за ползване на информацията, защитата на информацията, както и каналите за обмен на информация.Меморандумът ще бъде сключен от директора на специализирана административна дирекция „Финансово разузнаване“ на Държавна агенция „Национална сигурност“ без последващо утвърждаване и обнародване.", "date": "2018.11.14", "title": "ДАНС ще обменя разузнавателна информация с Ватикана"}
{"url": "https://offnews.bg/ikonomika/sinditcite-na-ktb-zapochvat-prodazhbata-na-dialovete-%d1%9d-v-trend-aset-m-691925.html", "text": "Синдиците на КТБ започват процедура по продажбата на притежаваните от фалиралата банка 51% в \"Тренд асет мениджмънт\" АД (основано под името \"КТБ Асет мениджмънт\" през 2007 г), както и съответните дялове в управляваните от него фондове - ДФ „Тренд Фонд Паричен Пазар”, ДФ „Тренд Балансиран Фонд” и ДФ „Тренд Фонд Акции”. Тя се задейства след решение на Управителния съвет на Фонда за гарантиране на влоговете в банките.Капиталът на акционерното дружество е 300 000 лв., разпределени в акции с номинал 1 лв.Останалият дял от тях държи .Процедурата по продажба ще се извърши на четири етапа.Съгласно първия, до 30 ноември 2018 г. се подават писма за интерес към придобиването на съвкупността от финансови активи - 51% от капитала на Управляващо дружество „Тренд асет мениджмънт“ АД, заедно със съответните дялове в управляваните от него фондове. Останалите три етапа са: подаване на необвързващи оферти, изготвени на база информационен меморандум; подаване на обвързващи оферти, изготвени след получаване на достъп до информация, както и предоставяне на допълнителна информация по въпроси и запитвания на кандидатите и избор на купувач, получаване на регулаторни разрешения и сключване на договор.Писмото за интерес следва да съдържа информация за потенциалния купувач, включително:• предмет и сфера на дейност;• финансова информация за последните три години – финансови отчети и ключови финансови и нефинансови показатели;• структура на собствеността, участия в други дружества и структури от финансовия и нефинансовия сектор;• структура и органи на управление, в т.ч. информация относно ръководните лица, акционери или съдружници със значително влияние върху потенциалния купувач;• опит във финансовия сектор;• мотиви за интереса към придобиване на предложените активи;• декларация и/или информация относно способността на потенциалния купувач да покрие изискванията по Глава пета, Раздел III на Закона за пазарите на финансови инструменти, както и изискванията по чл. 12, параграф 8 от Директива 2014/65/ЕС и Делегиран Регламент (ЕС) 2017/1946 на ЕК от 11 юли 2017 г., във връзка с придобиването на 51% от акциите на Управляващо дружество „Тренд Асет Мениджмънт“ АД, собственост на КТБ АД (н).Подадените писма за интерес ще се приемат за валидни за срок от 6 месеца, считано от датата на тяхното подаване.", "date": "2018.11.14", "title": "Синдиците на КТБ започват продажбата на дяловете ѝ в Тренд асет мениджмънт"}
{"url": "https://offnews.bg/temida/prokuraturata-pogna-dzhi-pi-grup-za-prane-na-pari-691945.html", "text": "Спецпрокуратурата е повдигнала обвинения на двама души от Джи пи груп за пране на пари. От държавното обвинение не уточняват кои са двамата обвинени, но от съобщението на пресцентъра става ясно, че единият от тях е съдружник.Те са обвинени, че от началото на 2014 г. до 7 октомври 2018 г. са се сговорили (престъпление по чл. 321, ал.6) да извършват данъчни и финансови престъпления с цел получаване на имотна облага в особено големи размери.На единия от привлечените е повдигнато обвинение за пране на пари.Досъдебното производство е образувано, след пресичането на опит на съдружник във фирмата да нареди 14 млн. евро по банкова сметка в чужбина.Сумата бе запорирана от прокуратурата. Парите са акумулирани от различни банкови сметки в лична сметка на единия от обвинените - съдружник в \"Джи пи груп\", който наредил превеждането им в друга негова лична сметка в чужбина.На обвинените са наложени мерки за неотклонение „Парична гаранция“ в размер съответно на 30 000 лв. и 15 000 лв.", "date": "2018.11.14", "title": "Прокуратурата погна Джи пи груп за пране на пари"}
{"url": "https://offnews.bg/sviat/britantcite-i-grazhdanite-na-es-zapazvat-pravata-si-sled-brekzit-691962.html", "text": "Гражданите на Великобритания и ЕС ще запазят правата си и след Брекзит. Това обяви главният преговарящ на ЕС Мишел Барние, който представи накратко съдържанието на сделката, до която са достигнали двете страни. Европейската комисия предложи тази вечер Европейският съвет да одобри постигнатото предварително споразумение в преговорите по оттеглянето на Великобритания. По-рано стана ясно, че британското правителство е одобрило проектоспоразумението. Предвижда се Великобритания да плати на ЕС 39 млрд. паунда. Очертан е преходен срок от 21 месеца след оттеглянето на 29 март догодина - до 31 декември 2020 г. Твърдата ирландска граница се предлага да бъде избегната с оставането на Северна Ирландия в митническия съюз на ЕС, обясни Барние, цитиран от БТА.Гражданите на ЕС, които живеят до напускането във Великобритания и британците, които са се заселили на континента, запазват, докато са живи, правата си, включително на социални надбавки и на покана до семействата си да живеят заедно.Изпълнението на споразумението ще бъде под надзора на Съда на ЕС.За бъдещите отношения се предвижда изготвянето на изявление към споразумението, в което ще се предвижда Великобритания и ЕС занапред да не си налагат взаимно мита и квоти. Предвижда се запазване на тясното сътрудничество на службите за сигурност.", "date": "2018.11.14", "title": "Британците и гражданите на ЕС запазват правата си след Брекзит"}
{"url": "https://offnews.bg/sviat/ogneniat-ad-v-kalifornia-50-dushi-sa-izpepeleni-liubimiat-na-bogatit-691895.html", "text": "Броят на убитите в най-смъртоносните пожари в Калифорния се увеличават, стотици са изчезнали. Десетки крайбрежни курорти са унищожени, включително любимият на богатите и известните Малибу.Официалният брой на жертвите в Северна Калифорния нараснаха от 42 на 48 с намирането на шест тела в изпепеления град Парадайз. Още двама души са загинали в пожар в южната част на щата, пише Би Би Си.В Парадайз живеели 27 хил. души преди избухването на пожарите. Сега мнозина казват, че не могат да се свържат със свои приятели. Около 230 души са изчезнали, съобщи шерифът на Бют, който е поискал подкрепление от още 100 военни от националната гвардия, които да помогнат в издирването на жертви и оцелели.Над 5000-те пожарникари са започнали да овладяват - те са съумели да спрат разпространението на огъня, разпрострял се на 125 000 акра. Противопожарната служба не очаква пълното му потушаване преди края на месеца. ", "date": "2018.11.14", "title": "Огненият ад в Калифорния: 50 души са изпепелени, любимият на богатите и известните Малибу е унищожен"}
{"url": "https://offnews.bg/sviat/prodavat-nevizhdani-ot-200-g-bizhuta-za-milioni-na-zlochestata-kralit-691897.html", "text": "Бижута, принадлежали на злочестата кралица на Франция Мария-Антоанета ще бъдат продадени на търг, наречен един от най-важните в историята, пише Би Би Си.Скъпоценните накити не били виждани публично в продължение на 200 години и включват перлени и диамантени висулки, обеци и огърлица. Те ще бъдат изложени за продажба в швейцарския град Женева в четвъртък.Международната аукционна къща Sotheby's, която е ангажирана за продажбата на бижутата, нарече колекцията \"една от най-важните кралски бижутерски колекции, които някога са излизали на пазара\".Един от накитите е огърлицата на Мария-Антоанета от перли и диаманти, оценена на 2 милиона долара.Мария-Антоанета е австрийска ерцхерцогиня, преди да се омъжи за краля на Франция Луи XVI. Нейният екстравагантен начин на живот я превръща в омразна фигура в годините, довели до Френската революция, когато мнозина французи едвам успяват да изхранват семействата си. Тя успява да изпрати бижутата си до семейството си в Австрия и опитва да избяга от Франция, заедно с Луи XVI и дълго чаканите им деца в годините, през които бракът им остава неконсумиран. Опитът се проваля. Последната кралица на Франция е гилотинирана през 1793 г. на 37-годишна възраст.", "date": "2018.11.14", "title": "Продават невиждани от 200 г. бижута за милиони на злочестата кралица Мария-Антоанета"}
{"url": "https://offnews.bg/offtopic/pavaroti-riapa-da-iade-sinat-na-erdogan-propia-na-italianski-691898.html", "text": "Синът на турския президент Реджеп Ердоган Билял изпълни песен на италиански по време на участието си в радио предаване, съобщи .Записът бил направен по-рано и пуснат в началото на предаването.По време на разговора Билял Ердоган заявил, че е фен на футболния отбор Фенербахче.Попитан какви са му хобитата синът на турския президент отговаря:", "date": "2018.11.14", "title": "Павароти ряпа да яде: Синът на Ердоган пропя на италиански"}
{"url": "https://offnews.bg/sviat/mezhdunarodna-zapoved-za-arest-za-izbiagalia-v-ungaria-bivsh-makedonsk-691900.html", "text": "Бившият премиер на Македония Никола Груевски се издирва с международна заповед за арест, съобщи БНР.Груевски силно изненада властите в родината си, като съобщи, че е избягал в Унгария, от която иска политическо убежище. Първоначално македонските служби признаха, че не знаят той да е напускал страната - не бил излязъл от нито един от граничните пунктове. После се поправиха и вече го издирват.Груевски бяга, за да не влезе в затвора. Официалната му версия е, че е получил заплахи за живота. Осъден на 2 години за злоупотреба с държавни пари. С тях си купил луксозен \"Мерцедес\" за 600 хил. евро.\"Македония ще използва всички юридически механизми, за да осигури присъствието на бившия премиер Никола Груевски и изпълняването на неговата присъда. Процедурата за екстрадиция ще продължи и се надявам, че Европа ще окаже натиск и той ще бъде върнат\", коментира специалният прокурор Катица Янева.", "date": "2018.11.14", "title": "Международна заповед за арест за избягалия в Унгария бивш македонски премиер Груевски"}
{"url": "https://offnews.bg/nashite-avtori/teo-ushev-kasirer-mondrian-i-zashto-ne-smenihme-sistemata-691899.html", "text": "За да има малко повече контекст този разговор, може ли да се позиционираш в политическия спектър?Веднага ме вкара в подвижните пясъци (смее се). При размяната и злоупотребата на понятията “ляво-дясно” в България всеки откровен отговор на този въпрос ще е двузначен. Вярвам в социалната справедливост и в каузата, че най-немощните и неоправданите трябва да получават помощ и внимание от държавата. Това би трябвало да ме ситуира вляво, което обаче не е съвсем така. Особено в политическата му интерпретация в България, където за “леви” се обявяват най-консервативните, популистки и \"националистически\" образувания в страната, които на всичкото отгоре обслужват открито интересите на чужди, тоталитарни, крайно десни лидери. Да кажем просто, че съм човек с либерални възгледи.Чудесно. А не с едното око назад към либералното, а с другото – напред с каквото там е на мода.Не, разбира се (смях). Хубава препратка. А душата - в рая!Как изглежда българската политика в очите на човек, който работи извън границите – и буквално, и метафорично?Знаеш случая с разговора в Давос. През 1929 Хайдегер и Ернст Касирер се срещат в публична дискусия на тема “Was ist der Мensch?”. Разговорът се върти около това кой как чете Кант. Хайдегер е в прекрасна форма, загорял след ски, нападателен, уверен и убедителен. Ернст е умерен, вече доста болен и доста по-диалогичен. Заради този един-единствен разговор и тезите, които Хайдегер излага, той цял живот ще трябва да се обяснява дали е антисемит. Нацистите започват да цитират целенасочено определени негови постулати, а той се превръща в любимец на властта. Ако Холокостът никога не се беше случил, вероятно този разговор щеше да бъде тълкуван съвсем различно. И митологията около него щеше да е друга. Такава ми се струва и българската социална, политическа и медийна среда в България в момента. Токсична и силно манипулативна. Политика на подмяна на стойностите.С малко уточнение: Касирер леко “дърпа” релативисткия въображаем “крак” на Хайдегер – и му напомня за “некои кантиански съображения” (смях). Но назад към нас. Какво се обърка тук и, най-вече, кога тръгнахме по грешния път?Не сменихме системата. Икономически уж нещата се обърнаха, но по същество системата си остана същата. Системата на зависимост. \"Шуранайският\" социализъм се видоизмени в \"шуранайски\" капитализъм. Всеки е въвлечен в родовообщинни схеми. Искаш услуга, после ти пък връщаш услуга, и ето как ставаш част от схемата и обслужваш „шуранайската\"демокрация. И никакви приказки за пазарна икономика, европейски ценности и подобни клишета не успяват да помръднат тази система.Как ти се струва културната среда в България?Един от най-големите проблеми на културата тук ми се струва нейната централизираност. Изглежда като че ли, ако не си в София, сякаш не съществуваш. Прилича на кръвосмешение на едни и същи хора, семейства, съсипваща повторяемост. Създаването на псевдоелитарна култура на “жълтите павета” прави културата доста стерилна и скучна, умъртвява я. Deadly-културата (по Питър Брук) предъвква едни и същи ценности, вкусове и легенди. Опасявам се, че това превръща БГ-изкуството (като цяло) в болнав организъм, немощен, без енергия и идеи. Липсва свободен коридор за младите артисти, ясна държавна стратегия по отношение представяне на съвременно българско изкуство и култура в чужбина. И не на последно място - все по-настойчивото повтаряне на мантрата “българският творец твори за българската публика, а навън - не ни интересува, защото не ни разбират”. Да, аз смятам, че в България има огромно количество любопитна, начетена и интересуваща се от изкуство \"публика\" (мразя тази дума!), жадни за добро изкуство хора. И българските артисти (и най-вече политици!) са им длъжни. Културната индустрия все не успява да заработи. Тъкмо да се случи нещо и бюрокрацията се намесва...Мислиш ли се като български артист?Мисля се като артист. Това е моята професия и се опитвам да я върша добре. Днешното време дава привилегията на артистите да бъдат наистина свободни и да работят на много места, ако имат какво да предложат. Аз работя с Националния филмов борд на Канада, например, който е продуцент на голяма част от анимационните ми филми. Но едновременно с това работя и по различни независими проекти в различни държави в света, където съм бил поканен. Ето, през септември, например, имах изложба в Париж, през октомври в Лувъра имах прожекция на „Сляпата Вайша“; преди това в Талин имаше прожекция с изпълнение на живо на симфоничен оркестър на проекта с анимация по “Четирите годишни времена” на Вивалди, който направихме заедно с още трима аниматори към Университета по изкуства в Токио. След което продължавам работа по „Физика на тъгата“ в Монреал, имам няколко майсторски класа до края на годината. Сам знаеш - няма география, има само много бачкане, а точките по света го правят само по-интересно и приятно.Каква е парадигмата на новия световен ред и къде е мястото ни в него?\"Втечнената модерност\" на Бауман и неговата \"полезност\", която властва над всяка друга ценност. Той твърди, че утилитарността, удобството, ползата днес е единственият морален закон. Така временното, нетрайното и преходните стойности господстват над постояноството, стабилното, базата.Мимолетността може и да е добродетел, както ни подсказва Хюм.Да, но не и в момента. Става така, че всеки от нас изгражда същите преходни образи на себе си, сякаш покупки в ИКЕА - разглобяеми, временни и лесно преносими.Добре, а най-болезнената ти тема? Не от лично естество, а по-скоро кауза?Че нашето поколение се провали. Не само в България. Имахме шанса веднага след падането на Стената да направим един по-симпатичен, по-справедлив свят. Обаче се продадохме, спазарихме великите си идеи и ентусиазъм за единия комфорт и удобство на по-лесното живеене. Простащината се институционализира, беше овластена. Тя замете в боклука културата, възпитанието, вярата. Образованието в България изглежда напълно съсипано. Ако научиш децата си, че по-нахалният надвива по-възпитания, по-толерантния, то тогава променяш правилата на играта. Комплексите сякаш се котират по-добре от ума.Сега ще те помоля да направиш един странен “ляв” паралел: на “младите” наследници, които “трябва да спасят държавата”, а именно Станишев тогава и Трюдо днес.Странен е този паралел, наистина (смее се). Трюдо е израснал покрай баща си и неговото обкръжение. Трюдо-старши е изключителен политик, на него дължим запазването на Канада като единна държава. При младия Трюдо усещането за политическа игра не само е възпитание, но е и много добре шлифовано. Той разполага с един от най-умните политически съветници до себе си, Джерълд Бътс. Колективен играч е. И не на последно място – медиите твърдят, че майка му е имала афера с половината \"Ролинг Стоунс\" (по-добрата половина, да сме точни). Мисля, че всяко сравнение със Станишев е неуместно. Непреодолима разлика в мащаба.Така, де, не ми се разбра съвсем. Но: в социалните мрежи с лекота комуникираш на три езика без, поне привидно, да ти пука от когото и да е било. С кого обаче обичаш да общуваш и смяташ ли, че твоят онлайн социален свят е нещо като конклав, в който виреят само “твоите”? И как да очакваме да ни “прочетат” и “техните”?Истината е, че дълго не си давах сметка, че в България социалните медии са добили значението на заместители на реалния живот. В тях се произвеждат скандали, които изместват фокуса. Публично, аз съм артист и следва да бъда тълкуван, харесван или не като такъв. Представлявам себе си в лично качество, не изпълнявам обществена функция и това е моята цена, заради която съм имал свободата да отстоявам вижданията си. В профилите си коментирам само теми, които намирам за важни и ме вълнуват. Не твърдя, че съм прав или много умен. Често не си давам сметка, че един мой статус би могъл да бъде препечатан под формата на журналистически материал, което също не намирам за нормално. Предполагам, че е въпрос на зрялост на обществото. Но и да съм бил краен понякога - а аз съм бил и по политически теми, засягащи Канада например, - не помня някой да си е позволил да го използва за скандали, разправии и обида. Навсякъде по света с журналистите говорим за творчеството ми, за филми, за темите в тях, за кино, без да придаваме тежест на личните ми политически или човешки предпочитания. Мисля, че за един творец е пагубен стремежът да бъде харесван на всяка цена. Аз имам едно единствено \"бойно\" поле и това е изкуството. Ако искам да променя света, то е чрез филмите и работите си - не чрез постинги и статуси. Откровено казано, и сега бих предпочел да си говорим за изкуство.Добре тогава. Брунелески или Гиберти? Аз лично съм за Джакопо дела Куерча (смях).Големият самотник и скитник на Куатрочентото. Но: Брунелески и Гиберти не биха могли да съществуват един без друг. Чаплин или Кийтън? Моцарт или Салиери (който е изключителен композитор, незаслужено осмиван, заради една съвременна интерпретация)? Времето, когато артистите и скулпторите са били интелектуалци, историци на изкуството, мислители и откриватели. И не, като се замисля, не са били по-влиятелни от сегашните артисти. Не знаем и дали конкурсите са били честни, или \"нагласени\". Конкурсът, в който са участвали и двамата (за купола на Санта Мария дела Фиоре) се е състоял от... едно яйце. На най-добрите архитекти тогава им дават задача да задържат едно яйце изправено на върха му. Само Брунелески успява. Как? Като смачква върха на яйцето. Класически пример за креативност. Когато едно решение е толкова просто, че на никой не му хрумва да го направи. Но всеки от тях е бил част от едно колективно осъзнаване, че човек е по-велик от бог. И тук се връщаме отново към \"Was is der Mensch?\" Брунелески е страдал, гладувал, изтерзан, че не е признат в родната си Флоренция (дори не са му изплатили наградата от конкурса, а в един момент дават проекта на Гиберти, който не можал да се справи) . Но си е казал - ще ви построя този купол, и той ще бъде нещо, което светът не е и сънувал! И създава най-брилянтната конструкция, невиждана и невъзможна дотогава.И все пак: като повечето “лесни” неща, и социалните мрежи най-вероятно ще са смъртта на много други, по моему важни неща. И не говоря за “човешкия контакт” и прочие истерични изрази. Но като за начало, сякаш напълно обезсмислиха самата идея за “ценз”.Донякъде социалните медии са като огледала на обществата. Знаеш ли, моят \"фийд\" е като Джекил и Хайд. Едната част е тази, която не е българска. Там няма омраза, заяждане на дребно. Хората си постват щастливите моменти или коментират нещата, които ги вълнуват. Непретенциозно, без да претендират за единственост - и това е една приятна, дори стимулираща социална среда. И другото лице, на Хайд, което идва от българска страна. Тема – скандал, нова тема – нов скандал и така всеки ден. Търсено и целенасочено. Хората се карат в коментари, с агресия, с претенция. Дори и това пространство стана бойно поле на комплекси. Смятам, че всеки има право на лично мнение и социалните мрежи му дават тази възможност. Всички хора по света го правят и ако не си съгласен с някого, това не е повод нито за трагедия, нито за обществено фабрикувана драматургия. То е като да се скарате чия котка е по-красива и има по-лъскав косъм.Можем ли някога – и как - да обясним на неизкушените какво е, да речем, Мондриан? И защо Полък не е просто някакъв откачен, който пръска кофи с боя върху големи платна?Този урок съм го преподавал вече на дъщеря ми. Той е от учебниците в началното школо. Пуснах ѝ Take Five на Дейв Брубек Квартет. „Усещаш ли ритъма?“ (5/4); „Усещам го!“; „Представи си сега, попадаш сред небостъргачите в Ню Йорк и слушаш тази музика. Отгоре на всичко, току-що са изобретили тиксо-лентите“. Ето това е изкуството: ритъм и усещане за реалност, а не копирането ѝ.Аnything to declare?Няколко семенца вяра. За едни приятели тук, бе, нищо лошо!", "date": "2018.11.14", "title": "Тео Ушев: Касирер, Мондриан и защо не сменихме системата"}
{"url": "https://offnews.bg/futbol/levski-si-haresa-mlad-half-na-otbor-ot-ispanskia-elit-691901.html", "text": "Левски има интерес към испанския халф Антонио Котан, твърди \"pucelafichajes.com\". Футболистът е част от елитния Валядолид, но не попада в плановете на треньора Серхио Гонзалес и ще напусне през зимата.Възможно е тимът от Ла Лига, чийто собственик е бразилската легенда Роналдо, да пусне 23-годишния играч без трансферна сума.Желанието на Котан е да продължи кариерата си в Испания, но вече е получил две оферти. Едната е от Левски, а другата от лидера в румънското първенство ЧФР Клуж, пишат медиите в Испания, цитирани от \"Тема спорт\".Антонио Хесус Котан Перес, както е цялото име на футболиста, е роден на 19 септември 1995 година, висок е 175 см и тежи 69 кг. Играе с десния крак.Той е юноша на Севиля. Преминава през всички младежки национални гарнитури на Испания. За андалуския клуб записва 3 мача, а за дубъла 152 срещи с 5 гола.През лятото на 2017 година е продаден на Валядолид. Котан успява да помогне на тима да стигне до промоция в Ла Лига през миналия сезон, но през тази кампания не е играл в елита.", "date": "2018.11.14", "title": "Левски си хареса млад хaлф на отбор от испанския елит"}
{"url": "https://offnews.bg/tenis/federer-se-spravi-bezproblemno-s-tijm-i-zapazi-nadezhdi-za-triumf-v-lo-691902.html", "text": "Швейцарската легенда в мъжкия тенис Роджър Федерер записа първа победа на финалния турнир на АТР в Лондон. Той надви Доминик Тийм с 6:2, 6:3 в двубой от група \"Лейтън Хюит\".Така Маестрото сведе до минимум шансовете на Тийм, който вече има две загуби. В последния кръг Федерер ще играе с Кевин Андерсън, който е с две победи, а австриецът ще се изправи срещу Кей Нишикори.Маестрото можеше да запише пробив още в откриващия сет, но Тийм спаси подаването си. Все пак Федерер проби съперника в третия гейм и след това спечели още веднъж подаването му, увеличавайки преднината си на 5:2. След това швейцарецът затвори без проблем сета при 6:2.Легендата направи пробив още в първия гейм на втората част и до края на срещата не допусна изненади, печелейки с 6:3 при третия си мачбол.Федерер има вече една победа и една загуба, какъвто е и балансът на втория в класирането в тази група Кей Нишикори от Япония. Лидер е южноафриканецът Кевин Андерсън с две победи, а Доминик е с две загуби.В последния кръг Андерсън среща Федерер, а Нишикори се изправя срещу Тийм, а само първите двама се класират за полуфиналите на турнира.", "date": "2018.11.14", "title": "Федерер се справи безпроблемно с Тийм и запази надежди за триумф в Лондон"}
{"url": "https://offnews.bg/politika/imame-problem-s-transplantatciite-i-ne-mozhem-da-si-zatvariame-ochite-691951.html", "text": "Проблемите, свързани с донорството в страната, мерките за преодоляването им, добрите практики при реализирането на донорски ситуации и кондиционирането на донорите бяха обсъдени на среща между ръководството на Министерството на здравеопазването, координаторите по донорство и директорите на многопрофилните болници с над 50% държавно участие.„Броят на хората, които чакат за органи, се увеличава, а броят на донорите, съответно и на трансплантациите, намалява. Имаме проблем и не можем да си затваряме очите. Ето защо е важно да работим не само на национално ниво, но и по места чрез вас, координаторите по донорство\", заяви министърът на здравеопазването Кирил Ананиев.Той запозна присъстващите с действията, предприети от министерството за насърчаване на донорството. В момента тече подготовка на Национална програма за донорството и Пътна карта към нея.„Работим и по изменението на Наредба № 29, която урежда финансирането на трансплантациите. В постоянен контакт сме с най-добрите центрове по трансплантология в Европа за обмяна на опит и обучение на наши специалисти\", посочи здравният министър.С негова заповед ще бъдат създадени и три работни групи, които да предложат по-добър механизъм за организация на процесите по донорство на ниво областни структури, както и да изработят препоръки, ръководства и насоки за работата на координаторите по донорство.Подготвя се и въвеждането на система за автоматизация и контрол на дейността относно оповестените в Изпълнителната агенция по трансплантации донори – какъв е донорът, къде се намира, кой и как го кондиционира и т.н.По думите му се очаква през декември патриарх Неофит и Светият синод да излязат с официално становище относно донорството. Предстои среща и с Националния съвет на религиозните общности в България.Министерството на здравеопазването работи по изготвянето и утвърждаването на медицински стандарт по донорство, който да стъпи на добрите европейски практики.Координаторите по донорство призоваха за провеждането на повече и регулярни обучения с цел подобряване качеството и организацията на тяхната работа. Ръководството на МЗ пое ангажимент за периодичност на срещите с координаторите по места и надграждане на постигнатите до момента резултати.", "date": "2018.11.14", "title": "Имаме проблем с трансплантациите и не можем да си затваряме очите, обяви Ананиев"}
{"url": "https://offnews.bg/sviat/tozi-diamant-struva-kolkoto-76-652-sredni-brutni-zaplati-v-balgaria-691904.html", "text": "Рядък розов диамант бе продаден за 50.3 милиона швейцарски франка ($50 млн.) на търг. Цената е рекордна за карат. Равнена в български лева сумата е 87 милиона. Тоест скъпоценният камък, малко под 19 карата, струва колкото 76 652 средни брутни заплати в България (по данни към септември), за които са необходими приблизително 6 388 години труд.Невъобразимата сума бе платена на търг в Женева от американската марка Harry Winston.Цената от около 2,6 милиона долара на карат е световен рекорд при розовите диаманти, според аукционната къща Christie's.Преди продажбата той бе оценяван на 30 до 50 милиона долара. Беше купен само пет минути след началото на наддаването.Открит е в Южна Африка преди около 100 години.През ноември 2017 г. 8.41-каратов розов диамант беше продаден за 17 768 041 долара в Хонконг.", "date": "2018.11.14", "title": "Този диамант струва колкото 76 652 средни брутни заплати в България"}
{"url": "https://offnews.bg/analizi-i-komentari/hristo-ivanov-dokladat-na-ek-e-proshtalen-podarak-za-borisov-ot-iunke-691905.html", "text": "Текстът на доклада на ЕК по Механизма за мониторинг на българското правосъдие граничи с гротеската и оставя усещане за тежък пристъп на институционален \"ишиас\". И в това, за съжаление, няма особена изненада. Ликвидация на мониторинга от страна на ЕК е исторически рубикон в нашите отношения с ЕС и заслужава сериозен и обстоен анализ, пише на страницата си във Фейсбук лидерът на \"Да, България\" и бивш правосъден министър в правителството \"Борисов - 2\".В текста му се казва още: Механизмът възникна на основата на увереността на една предходна политическа и бюрократична генерация, че страни като България могат лесно и с помощ отвън да преодолеят тежката наследственост от тоталитарния режим в съветската периферия и организирано-криминалния преход. Увереност, че институциите на ЕС и НАТО могат да бъдат могъща платформа за догонващо (а често и придърпвано) развитие.Още по време на преговорите за присъединяването ни към ЕС българските власти опитваха всякак да заблуждават партньорите си относно състоянието на нашето правосъдие и нивата на корупция и дори успяваха да намерят съмишленици на политическо ниво – справка комисаря по правосъдие Франко Фратини и неговата твърде приятна визита на Боровец с Румен Петков... При приемането ни обаче се намесиха няколко правителства и хора със здрав смисъл (и добра информация от разузнаването) от професионалните нива на ЕК и беше отчетено, че страната ни (заедно с Румъния) не отговаря на стандартите за върховенство на правото. Тогава, по изключение, беше създаден механизъм за продължаващо наблюдение, известен като Cooperation and Verification Mechanism (CVM). Идеята беше, че в рамките на допълнителни три години ние ще постигнем необходимите минимални нива на законност и ред в ЕС.Наблюдението се опираше на няколко „показателя“, формулирани с оглед един първоначален списък от мерки, които България не е успяла да довърши в рамките на преговорния период. По-важното е, че докладите стъпваха на наблюдение на списък от конкретни дела и не просто отчитане на предприетите мерки, но и анализ на техните резултати. Този подход намираше своето отражение в постоянното напомняне на изискването за „track-record“ (устойчиви практически резултати) - едно понятие, което българските власти все се правеха, че не разбират.Прогресорите и съпротивата на хайдуците или трудно е да бъдеш богВ началото, под водачеството на желязната Катрин Дей, генерален секретар на ЕК до 2015 г., в Брюксел и в София работеше екип от експерти, които наистина вярваха във възможността чрез комбинация от натиск и експертна помощ България да навакса своите тежки дефицити в областта на правосъдието и вътрешните работи. Тези хора бързо разбраха, че проблемите ни са много по-дълбоки и нито първоначално планираните три години, нито ограничените формулировки на показателите могат да бъдат основа за постигане на реален напредък. Съответно, очакването за изпълнение на един ограничен списък от формални мерки в лимитиран времеви хоризонт беше изоставено. Докладите анализираха широк кръг от фактори, стъпваха на усилено събирана информация от широк кръг източници, списъкът от наблюдаваните дела постоянно се допълваше, а настояването за трайни практически резултати се повтаряше постоянно, заедно с нови и нови препоръки.С малки изключения, българските власти водеха постоянна партизанска война срещу наблюдението. Подаваше се лъжлива информация, рекламираха се откровено фалшиви мерки, използваха се всякакви бюрократични хватки и преструвки. Българските комисари в ЕК имаха важната задача да осигуряват напълно безпринципен натиск за „смекчаване“ на констатациите и препоръките, а тук се правеше възможното да се ограничат контактите на експертите на ЕК с независими източници на информация. Стигна се дотам, че по време на специалната експертна мисия относно прокуратурата през 2016 г. беше организирано демонстративно „външно наблюдение“ и заснемане на лицата, идващи за интервю в офиса на ЕК в София, а спрямо референта на комисията тук беше приложена пълната гама от медийни атаки и оклеветяване през проправителствената пропагандна машина.Началото на краяСлед пенсионирането на Катрин Дей механизмът загуби своя двигател. Доминираният от всеядната ЕНП настоящ състав на ЕК нямаше никаква политическа воля да притиска управляващите в България да правят реформи, а самият Юнкер има откровено „банкетно“ отношение към въпросите на корупцията и принципите в политиката. В столиците на големите страни-членки се установи разбирането, че стига България бъде държана извън Шенген, въпросът дали у нас има реално върховенство на правото касае единствено нас самите. Един по един чужденците, желаещи да се борят за това българските граждани да получат европейско ниво на законност и ред, напускаха своите постове в ЕК и в София. Последен, след епични усилия на българските власти, беше освободен референтът по механизма в София...Паралелно се изхабяваше мобилизацията на българите, които бяха готови да се надяват, че ЕК ще окаже ефективен натиск и работеха, за да отстояват реформите и да оказват съдействие в процеса на наблюдение. Такива хора има(ше) много – в медиите, в неправителствения сектор, но – най-важно – сред магистратите и държавните служители на различни нива.Мисля, че решителни за пречупване на обществената мотивация за реформа у нас се оказаха поредицата напълно безпринципни заявления на Юнкер и Тимерманс за прекратяване на мониторинга, независимо от липсата на реална реформа и при установяване на все по-явни авторитарни практики. Това съвпадна и с отказа на няколкото активни преди посолства да настояват за реформи и да търсят сметка за корупцията. Съвсем естествено управляващите, тяхната пропаганда и обслужващ персонал в съдебната власт и службите усетиха ръцете си напълно развързани и се развихриха. На всички нива започнаха акции по показното смачкване на неудобните и техните близки (напр. продължаващия медиен и институционален погром срещу семейство Панови, който остава напълно безнаказан).Прокуратурата консолидира безпрецедентен репресивен инструментариум, значимо законодателно влияние и видимо собствено присъствие в медиите и пристъпи към все по-директни политически акции (напр. аферата \"ЦУМ гейт\"). Министърките Захариева и Цачева напълно предадоха каузата на реформата и механизма, която мнозинството от техни предходници все пак се чувстваха длъжни да отстояват поне в някаква степен.Така - за първи път от много години - се оказахме със състав на Висшия съдебен съвет, в който няма дори малка устойчива опозиционна група или глас с ясен дневен ред за реформа, който да оказва организирано противодействие и да демаскира действията на мнозинството. Толкова активният до скоро цех от съдебни репортери също изпадна в частична летаргия. С малки изключения, замлъкнаха и гласовете от гражданския сектор. Публичният разказ за това какво се случва, къде са проблемите и какви реформи са нужни се разпадна.В последните години Комисията постепенно се отказа от проследяването на конкретни дела, лиши се от присъствието на свой референт тук, ограничи максимално обхвата на докладите до отдавна изгубилите значението си показатели, определени през далечната 2006 г. Отказът от формулирането на нови препоръки е същинският край на механизма.Това, което имаме като доклад, или празнините говорятТака, съвсем закономерно, стигнахме до този напълно изпразнен от съдържание анти-доклад. Текстът на т. нар. политическа част (важната) е сведен до захаросано изброяване на всякакви формални „мерки“ при тотален отказ да се анализира тяхната годност или наличието на резултати от тях.ЕК дори не си прави труда да се престори, че регистрира някакви резултати от борбата с корупцията. В текста отсъстват или не са акцентирани достатъчно такива мащабни скандали като:- замитането на \"ЦУМ гейт\" от ВСС и ИВСС;- фактическия отказ да се разследва скандалът с разпределението на делото, свързано с несъстоятелността на КТБ от председателката на Софийски апелативен съд Даниела Дончева;- фактическото замразяване на делото КТБ и разобличаването на отказа от разследване на редица елементи на казуса, направено в поредица публикации в медиите;- липсата на сериозна проверка по съмненията за връзки на Булгартабак с международна контрабанда;- липсата на проверка за казуса с „Къщата в Барселона“;- \"GP Group гейт\";- липсата на проверка за обстоятелствата по придобиването на ТЕЦ-Варна от Доган и възлагането на договор за студен резерв на ТЕЦ-а;- отказа да се разследва казусът с „дупката на Гергов“;- закъснялото задействане по търговията с български паспорти на прокуратурата и обстоятелството, че през годините е имало неопределен брой сигнали, а всички преписки минават през ДАНС;- показната акция срещу бившата районна кметица на \"Младост\" Десислава Иванчева.Докладът отбелязва липсата на действия по въвеждането на процедура по ефективно търсене на отговорност от главния прокурор, но не прави никакви изводи от това обстоятелство. Тоталният отказ от прилагане на процедурата по парламентарни изслушвания на главния прокурор изобщо не е регистриран. Макар че към датата на публикация на следващия доклад процедурата за избор на следващ главен прокурор вече ще бъде в ход, по този въпрос няма никакви предварителни изисквания или препоръки.Докладът не забелязва и не коментира изграждането на паралелна извънредна наказателна система и закономерното превръщане в КПКОНПИ в инструмент за оказване на натиск и разправа, включително:- атаката срещу председателя на ВКС Лозан Панов (в едно с многогодишната медийна разправа с него и съпругата му от страна на проправителствената пропагандна машина), както и самото обстоятелство, че КПКОНПИ в момента проверява множество съдии, въпреки че това е изрично възложено на ИВСС от конституцията;- атаката срещу съдия от Софийски градски съд от страна председателя на КПКОНПИ заради направено преюдициално запитване.Използването на КПКОНПИ за атака срещу опозиционни издатели и политици и медийните кампании на Комисията в тези случаи, координирани с проправителствената пропаганда и медиите на Пеевски, както и публичната защита на Делян Пеевски от председателя на КПКОНПИ.Докладът не забелязва и не коментира отказа на Министерски съвет от искането на специална експертиза за състоянието на административното правосъдие и Върховния административен съд.Стратегията за съдебна реформа не просто не се прилага, но и вече реализирани постижения се ревизират – например връщането към предишния режим на командироването, което отново се превръща в механизъм за поставяне на магистрати в зависимост. Докладът обаче ведро намира, че Стратегията се изпълнява.Докладът не забелязва и не коментира разбиването на Бюрото за контрол на използването на СРС и лансирането на поредната креатура на Пеевски в него.Докладът не забелязва и не коментира липсата на въвеждане на електронни обществени поръчки, нито обстоятелството, че премиерът нареди договорите с GP Group да бъдат прекратени и фирмата, вместо да си търси правата, доброволно се отказа от тях.Докладът не забелязва и не коментира отказа от каквито и да било усилия за реформа и модернизация на МВР.И, на целия този прекрасен фон, ЕК обявява намерението си да прекрати окончателно наблюдението върху България точно в навечерието на инсталирането на Пламен Георгиев, Иван Гешев или някой като тях за следващ главен прокурор...Пирова победаПравителството побърза да благодари на ЕК за този доклад. При този списък незабелязани скандали - напълно логично, но и доста саморазобличително. Политическата ликвидация на мониторинга не е просто прощален подарък от Юнкер и Меркел за Борисов. Тя отразява големите промени, които настъпват в ЕС. Никой, нито в Брюксел, нито в Берлин и Париж не си прави никакви илюзии за състоянието на българската държава и естеството на корупционния ни модел. Докато Борисов се радва, че ЕК му спира наблюдението, той пропуска, преустановяването на втората част от названието на механизма: сътрудничеството.ЕС все повече престава да мисли за себе си като благотворителна институция, основана на вярата във всеобщата добронамереност и неизбежния и еднопосочен прогрес. Съюзът се сблъсква с все по-остри външни атаки и вътрешни предизвикателства и смяната на лидерите му ще донесе и все по-осезаем преход към активно изграждане на защитни механизми и инструменти за отхвърляне на чужди тела. На мястото на безкрайните кандърми с ценностни аргументи идват санкции, на мястото на консенсуса и неограниченото разширяване, идва консолидация на онези, които наистина могат да си имат взаимно доверие и да споделят общи стандарти и отговорности. ЕС ще изгражда ядро, което ще споделя общи политики по сигурност и отбрана (което на първо място означава споделяне на големи обеми чувствителна информация), ще развива много по-голяма интеграция на икономическата си политика и общност на подхода при справяне с предизвикателствата на застъпващите се технологични революции. В това ядро троянски коне и вечни повтарячи ще попаднат трудно.Механизмът беше условие за допускането ни в ЕС. Неговото безплодно прекратяване може да се окаже много по-близо до връщането ни в изходна позиция, или изтласкването ни в една вече оформяща се периферия на по-бавна скорост, отколкото щедър подарък на пълноправно членство. Отказът на Брюксел да ни наблюдава, не се случва, не защото след 11 години лъготене те най-сетне са се хванали и са ни повярвали, а защото за тях е все по-желателно да се откажат да ни „придърпват“ към себе си.Оттук нататък за нарушение на върховенство на закона няма да пишат доклади с препоръки, а ще спират евросредства. За корупция ще пращат не ОЛАФ, а европейски прокурори. Нарушенията на свободата на пресата ще се разглеждат все повече като централен проблем на принадлежността към ЕС и вероятно затова в доклада се появява този толкова контрастно адекватен параграф по тази тема.Чакалнята се превръща в ад или вечната периферияВероятно можем да видим мостра на бъдещите динамики в примера с кандидатстването ни за т. нар. чакалня за Еврозоната (ERMII). При все, че формално вратата за нея е отворена за всички, изпълняващи определени макроикономически критерии, когато ние поискахме да влезем, нещата се оказаха по-сложни. За нас бяха поставени нови условия, основани на все същото недоверие към нашите институции и документите, които те произвеждат. Понеже не разбрахме намека, че не сме добри дошли в чакалнята, за нас беше изградена една предходна чакалня. Изискванията, които са ни поставени, предполагат ударно оздравяване на целия ни финансов сектор и, каква изненада!, да направим съдебна реформа (дето тъкмо сме я приключили). Всичко това трябва да бъде изпълнено до другото лято.Самата перспектива за ревизията на финансовия сектор вече предизвиква сътресения в застрахователното блато, готви се банковото и пенсионното, а тепърва трябва да почнат реформи в управлението на червивите от корупция държавни дружества. Всяка стъпка по този път ще предизвиква шокове, които ще се отразяват и на съответните регулаторни институции и ще генерира политически кризи. За едно управление, чиято философия е да отказва да прави реформи и да живее от поддържането на корупция и разруха на институциите, това означава или сигурна смърт или просто пълна невъзможност за минаване по този път. Опитът да се приближим към Еврозоната или ще наложи шокови реформи, или просто ще ни отблъсне от прага й, а то значи и от бъдещото политическо ядро на ЕС.Най-вероятно, аналогично ще се окаже положението, когато Шенген бъде надграден с общите политики по сигурността и отбраната и ние поискаме да влезем там, понеже сме изпълнили някакви формални условия на хартия. Необходимостта ударно да покажем готовност да споделяме реална отговорност и да изберем страна във все по-напечения черноморски регион, ще се окаже непоносима за всяко управление от типа „Борисов“.Инструмент от Ерата на милосърдиетоАко Борисов имаше повече далновидност (или министър на правосъдието с повече капацитет и характер) той би се борил да съхрани механизма за мониторинг. Този инструмент от една много по-оптимистична епоха, лишен от санкционни последици, можеше да бъде превърнат в аргумент България да не бъде третирана като останалите. При правилно управление и известни задръжки в лъженето, сътрудничеството с ЕК в рамките на Механизма можеше да ангажира Брюксел като реално заинтересована от нашия успех страна. Ако ние реално бяхме извършили необходимите реформи в правосъдието, днес ние щяхме да имаме убедителни доказателства за своята годност да бъдем част от ядрото. Вместо това, ни е се радваме на това, че развеселеният чичо Юнкер ни целува по челото за довиждане...Политически извод или можем ли без „Радецки пристигна с гръм“?Реалността е, че механизмът беше колкото потенциално полезен, толкова и политически развращаващ за нас. Той беше един от най-ярките примери за нашата склонност да възлагаме на Брюксел задачата да оправи нашата собствена страна. В този смисъл, той работеше колкото за нашето развитие, толкова и за утвърждаване на нашата политическа инфантилност. Неговият край е момент на необходимостта от съзряване.Самият аз, вземайки решение да стана министър в кабинета на Борисов, за когото нямах никакви илюзии, че смята да прави реформи, възлагах надеждите си на помощта от ЕК. Когато комисията отказа молбата ми да включи конкретни препоръки за реформа на прокуратурата в доклада за 2015 г., разбрах грешката си, но се бях хванал на хорото и реших да използвам възможността максимално. Неизбежният край дойде, когато Тимерманс, въпреки обещанието си към мен, не подкрепи настояването ми за независимо разследване на \"Янева гейт\". Моят извод беше, че решението е единствено в изграждане на вътрешен политически инструмент, който (за разлика от РБ) може да осигури реална и последователна подкрепа за необходимите реформи.Създаването на \"Да, България\" и обединението \"Демократична България\" показаха колко трудно е това. Днес обаче, въпреки всичките си грешки и криволици (а може би и заради тях), аз гледам спокойно на бъдещето, защото зная с увереност, че в България има устойчив политически инструмент за извършването на нужното обновяване на нашата държавност. Ние още сме малки, но подкрепата за нас нараства, нямаме осигурени финанси, но оцеляването ни без тях е много по-важен ресурс, не сме във властта, но знаем кои сме, имаме силен екип с осъзнато доверие и ясни цели. Днес \"Демократична България\" е годен политически инструмент за необходимата промяна, а гражданите, които разбират, че спешно трябва да се преборим за България в сърцето на Европа, стават все повече. Сигурен съм, че на задаващите се избори (европейски или парламентарни) ще се срещнем.Нещо повече, трябва заедно да се погрижим на следващите избори за Европейски парламент да изберем такива хора, които наистина могат да отстояват върховенството на правото и свободата на Европа и които няма да търпят пасивно още една комисия като тази на Юнкер и Дол.Та, без особени съжаления, днес можем да си вземем довиждане с Мониторинга. Изпитвам огромна благодарност към хората от страна на ЕК, които работиха с искреност и желание да помогнат на страната ни. Сред тях има такива, които заслужават на тях да бъдат кръстени Софийски улици, редом с големите европейски приятели на българската свобода от миналото. Изпитвам гордост за страната си и това, което тя може да стане, заради всички съдии, прокурори, журналисти, експерти и чиновници, които видях през тези 11 години да се борят за родината си и нейното реформиране. Зная, че техният брой и качества са точно толкова, колкото е нужно, за да обърнем мача. Така е устроена вселената.Просто трябва да си свършим работата. И, понеже днес големият ми син навършва 4 години, нямам никакви колебания, че той ще израсне в една по-добра България и в една по-добра Европа. ", "date": "2018.11.14", "title": "Христо Иванов: Докладът на ЕК е прощален подарък за Борисов от Юнкер и Меркел"}
{"url": "https://offnews.bg/koloezdene/top-5-na-transfernite-razocharovania-prez-sezon-2018-v-koloezdeneto-691879.html", "text": "Във всеки спорт има несполучливи трансфери на състезатели и колоезденето не е изключение. Тазгодишният му сезон бе изключително интересен и няколко имена блеснаха, но други не оправдаха очакванията. Ето Топ 5 на най-големите разочарования в колоезденето:1. Марсел Кител (от \"Quick-Step\" в \"Katusha-Alpecin\")Кител бе на върха на света през миналата година. Сега германецът завърши сезона на 14-о място в световната ранглиста. Марсел подписа с \"Katusha-Alpecin\" в началото на 2018 година и спечели скромните две състезания, борейки се стане лидер на отбора. Това обаче не се случи, тъй като германецът се разболя и не участваше в състезания през август.2. Фабио Ару (От \"Astana\" в \"Еmirates\")Италианецът претърпя пълен провал и определено не показа възможностите, за които бе загатнал преди това. През 2012 Ару подписа професионален договор с \"Astana\" и допринесе за триумфа на Винченцо Нибали за триумфа му на Обиколката на Италия през 2013. Като състезател на \"Emirates\" през тази година италианецът контузи крака си по реме на Обиколката на Каталуния и се завърна за Tour of the Alps, завършвайки на 6-о място в надпреварата.Последва нов тежък удар за колоездача. Ару падна тежко по време на 9-ия етап на Gran Sasso d'Italia, което го принуди да се откаже в 19-ия кръг на състезанието. Лошият късмет за италианеца продължи и при Обиколката на Испания. Блокирана верига на колелото му предизвика нова тежка среща с асфалта и той завърши в Мадрид на 23-о място.3. Уорън Баргил (От \"Sunweb\" в \"Fortuneo-Samsic\")Трансферът на Баргил е един от най ударните за сезона. Французинът спечели два етапа на Обиколката на Франция през 2017, но след това се отказа от Тура. Преминаването му във \"Fortuneo-Samsic\" като че ли бе крачка към неговото преоткриване на потенциала, но това така и не се случи. Най-доброто представяне на Баргил през тази година бе 14-о място в един от етапите на Тур дьо Франс.4. Луис Мейнтес (От \"Emirates\" в \"Dimension Data\")Мейнтес започва кариерата си в \"Dimension Data\", след това \"MTN-Qhubeka\", а през 2013 е определен като евентуален първи африкански победител в Обиколката на Франция. След като завърши на 10-о място в 2015 Vuelta a Espana, Луис напусна своя \"домашен\" отбор и отиде в италианския \"Lampre-Merida\", който впоследствие стана \"Emirates\".С него Мейнтес завърши на осмо място в Тура. Завръщането му в \"Dimension Data\" в началото на този сезон бе обявено за тригодишен проект, в който африканецът трябва да завърши на върха на подиума в бъдеще. Многото проблеми, които съпътстваха отбора през тази година обаче провалиха всички планове за 26-годишния състезател.5. Едуард Тену (От \"Trek-Segafredo\" в \"Sunweb\")След трансфера си Тену бе определен за лидер на \"Sunweb\". Впоследствие, двугодишният договор между двете страни бе прекратен по взаимно съгласие. От отбора публикуваха прессъобщение, което гласеше, че \"Sunweb\" и Тену имат \"различни виждания за спорта\".", "date": "2018.11.14", "title": "Топ 5 на трансферните разочарования през сезон 2018 в колоезденето"}
{"url": "https://offnews.bg/obshtestvo/iliana-stoilova-uindsarfist-haresva-mi-da-bada-v-unison-s-vodnata-st-691641.html", "text": "Илияна Стоилова кара уиндсърф от шестгодишна, преподава този спорт вече 8 години, а от няколко има и свое сърф училище, наречено . Българското Черноморие е мястото, където изпитва спокойствие и хармония, които я карат да се чувства в „свои води“. Докато може да изживява реенето по морските вълни и да практикува любимото си занимание, Илияна дълбоко вярва, че може .„Морето е много важно за мен, защото аз работя и живея буквално на плажа. Водата ми дава възможност да практикувам любимото си занимание, а в замяна съм решена да допринеса за опазването ѝ. Поради това подкрепям новите общоевропейски правила, насочени към пластмасовите продукти за еднократна употреба, които най-често се срещат по европейските плажове и в европейските морета“, споделя тя.Тя се чувства силно ангажирана с почистването на моретата и това я мотивира да се впусне в , първото морско предизвикателство с уиндсърф в България.  представлява скоростно преминаване на 300-километрова дистанция от най-северната до най-южната точка на Българското Черноморие, само и единствено със силата на вятъра и човешкия дух. През септември Илияна заедно със спортиста Йоан Колев успяха да завършат успешно предизвикателството в рамките на 3 дни. Каузата на предизвикателството е да се привлече вниманието на обществото върху проблема със замърсяването с пластмаса на водите в Черно море.„Радвам се, че мога да се включа в кампанията на Европейската комисия , защото чувствам морето като свой дом и с всичките си умения искам да допринеса за неговото опазване от замърсяване. Силно вярвам, че всеки един от нас може да помогне за това. Морето ме среща с хора от цяла Европа, на които успявам да предам любовта си към него и това ни обединява около общата кауза – да запазим моретата и океаните свободни от пластмаса“, казва Илияна.Завършила „Инженерен дизайн“ в Лесотехническия университет в София, Илияна, освен сърфист, е и дизайнер и обича да трансформира старите вещи в съвременни и функционални предмети. Вдъхвайки им нов живот, тя допълнително цели да подпомогне намаляването на количеството отпадъци и да обърне представата на хората за старите вещи и техния скрит потенциал.***", "date": "2018.11.14", "title": "Илияна Стоилова, уиндсърфист: Харесва ми да бъда в унисон с водната стихия"}
{"url": "https://offnews.bg/litca/diabetat-mezhdu-iglite-sladoleda-i-obratnoto-broene-691883.html", "text": "Той се промъква мълчаливо и незабелязано. Бавно и методично дълбае пътя си, за да се настани завинаги в нечий живот. Проявява се внезапно. Взривява рутината, размива нощите, вцепенява плановете. Вече нищо друго няма значение. Само той и страхът.Така е и в живота на четири смели дами, които разказват как живеят след срещата си с „тихата епидемия“, наречена диабет тип 1, на Световния ден за борба с диабета.Елица в страната на диабетаТя е една от най-смелите и всеотдайни майки, които познавам. Не се уплаши да роди и отгледа децата си, докато пътува по света. Не се уплаши нито от живота в горещия Техеран, нито от този в мразовития Минск. Уплаши се обаче от диабета, когато той връхлетя малкото ѝ момченце.Ужасът започва да се пропуква, едва когато чува: „Късметлии сте! Само диабет е“.Следват въпросите: \"Как ще яде? Как ще пресмята достатъчното количество храна? Ще стигне ли инсулинът? Ще се събуди ли? Ще порасне ли на височина? Ще има ли приятели?\".Елица изплаква сърцето си само за една нощ. Повече време за губене няма да има.Инсулин за закускаРанното утро започва с измерване на кръвната захар, изчисляване на закуската и разчет на целия ден - въглехидрати, мазнини, повече спорт или покой. Всичко оказва влияние върху определянето на дозата – емоции, стрес, адреналин.Инсулин след закускаСледва кратка пауза между инсулина и храната. Тази пауза се прави в зависимост от вида на инсулина и стартовата кръвна захар. Закуска и проверка: глюкомер, инсулин (помпа или писалки), ако има сензор се проверяват всички устройства - телефони, четци, зарядни, батерии, захар, глюкоза, глюкагон. И едва тогава денят може да започне.Инсулин за обяд. Инсулин за вечеряСтава време за обяд и всичко се повтаря. И така през целия ден. Кръвната захар се следи непрекъснато. Ако е ниска, хапваш 5-10-15 въглехидрата, ако е висока - слагаш инсулин, пиеш вода, ако е много висока – над 13-14, не се препоръчва активен спорт и движение заради образуването на кетони и по-бързото навлизане в кръвотока. И това е само един обикновен ден.Инсулин за из пътСега си представете, че ви предстои да пътувате. Хората без диабет не се замислят много - пълен резервоар, 2-3 лекарства от първа необходимост, пари, вода, бисквити.При диабета обаче нещата са малко по-сериозни. Първо трябва да е ясно къде отиваш, какво ще има за ядене, има ли условия за готвене, има ли везна – да измерваш храната, има ли хладилник, защото хладилникът е пръв приятел на човека с диабет.Резервният инсулин, сензори, глюкагон - задължително трябва да се съхраняват в хладилник. Инсулинът за употреба трябва да е на стайна температура, ако продължително време е на температури над 25-26С, има опасност действието му да отслабне.Освен всичко останало, трябват игли за писалките, сетове и резервоари за помпите, ланцети и лентички за глюкомерите, лентички за кетони, резервни писалки, резервен глюкомер, резервни батерии. През лятото е задължително да се осигурят достатъчно охладители, за да се придвижите от точка А до точка Б, без да се притеснявате за качеството на инсулин.Следва храната – нисковъглехидратна, ако децата искат да похапнат в колата; основна храна, ако се налага дълго пътуване; вода, мед, сок, глюкоза - винаги в достатъчно количество поне за 2 хранения – само за човека с диабет, за да може да сте спокойни, ако попаднете в задръстване.Инсулин на пясъка.Плаж. Повечето хора релаксират. Родителите на деца с диабет тип 1 са в постоянно чудене - дали ще падне много кръвната захар? Това дете не спира да скача - дали да не хапне още малко? Дали да не го извадя от водата, за да измеря? Дали ще се разсърди, че прекъсвам играта? Да изчакам ли? Дали пък кръвната захар не е висока? Да сложа ли още инсулин?Мечта за инсулинМечтая всеки човек, дете или възрастен, който е на инсулинова терапия да има реимбурсирани сензори, трансмитер, четци. За всеки да има адекватно лечение с правилния инсулин. Не този, който е удобен на Здравната каса, а този, който е по-добър за всеки конкретен случай. Мечтая да има за всички иглички по Здравна каса (защото, нали, инсулинът се слага с еднократна игла, не се пие, не се капе, не се дъвче - инжектира се), да има достатъчно лентички за измерване на кръвната захар, достатъчно ланцети. Мечтая да не се налага да обикаляш да се молиш на фармацевти за инсулин, да се обаждаш всеки ден, да просиш, да молиш за нещо, което не е прищявка. Той е нещо, без което човек с диабет умира, казва Елица.Борба за сладоледМного искам непознатите и познатите да спрат да ми обясняват какво може и какво не може да яде моето дете, защото те нямат никаква представа за какво говорят. Искам непознатите да не ни гледат странно, когато слагаме инсулин. Искам непознатите да не крещят на децата ни, че са наркомани, ако случайно ги забележат да си слагат някъде инсулин. Искам да сме по толерантни, търпеливи и човечни, продължава Елица.Разхождаме се в хубав летен ден, децата искат сладолед. Разглеждаме, избираме и аз задавам елементарен въпрос – бихте ли ми дали енергийното съдържание - калории, въглехидрати? Следва дълъг, учуден, неразбиращ поглед: „Ами не знам, не пише“. Обяснявам, че синът ми е с диабет - за да му сложа инсулин, трябва да знам колко въглехидрати и мазнини има в този сладолед. Следва дълбока въздишка и поглед, пълен с укор - \"Ама как, в сладоледа има захар, не е за диабетици. Не може да яде!\". Аз търпеливо отново настоявам за информация, която те са длъжни по закон да имат и да дават. Отново ми обявяват какво може и какво - не да яде моето дете. Сега си представете ресторант, сладкарница, заведение за бързо хранене и тн. Всеки ми дава съвети, само не и информацията, с която е задължен да разполага, разказва още тя.Малкият ѝ син все още не разбира, че майка му воюва за него всеки ден, всеки час, всяка секунда. Въоръжена, жертвоготовна, безсънна и неуморна. Така, както само една майка може.Какво е диабетът ли? Война!Зареди, проклет глюкомер! Бързо, че захарта му пада! Колко е? 5 секунди са много! 4...3...2...1..., 4...3...2... Бързо! Банан, захар, заеквам и спирам да дишам. Преглъща!Война. Всеки ден, всяка минута, всяка нощ! Война с високите захари, война с ниските захари. Война с глюкомера. Война за взимане на ценната капка кръв преди хапката, която може да е мостът между живота и смъртта. Война срещу инсулиновите писалки и разпиляна храна по пода. Война срещу кръвта от малки пръстчета по стените.Диабетът е война - срещу съня нощем, срещу храните в опаковка с неясно съдържание и описание; срещу устройства, закрепени върху мъничко 2-годишно тяло. Диабетът е война с институциите в мъртва държава - за проценти ТЕЛК, брой лентички, брой игли и безплатен глюкомер, който не ти дават, ако им мине номерът.Война със социалните - на безпомощно 2-годишно нямаш право да си личен асистент, но го обгрижваш на 100%. Война да работиш нещо, докато не ходиш на работа. Диабетът е война в семейството - кой е ставал през нощта и кой е гледал детето, кой е смятал хлебни единици и инсулин. Диабетът е война със себе си и твоя страх от игли и ежедневното бодене на същото мъничко 2-годишно телце по десетки пъти!Зареди, презареди, глюкомер! Убождане, щрак, 5...4..3..2...1....живот!Стефка нарича диабета „новия член на нашето семейство“. И се отнася към него точно така – дава му дължимото, но не позволява да контролира живота им.За целта е „осиновила“ и приложението „изкуствен панкреас“, което прави необходимите изчисления захарта да е в норма чрез точното дозиране на необходимия инсулин. Той е „другият нов член на семейството.“ Двамата с диабета са нещо като „добрият и лошият близнак.“Благодарение на технологиите улеснихме значително комуникацията с диабета – помпата си пуска инсулин, сензорът си мери кръвната захар, разказва Стефка.Но за да се стигне до помпата, се минава през куп бумащина, институции и неадекватни служители, прехвърлящи ги като топка помежду си. Безсънни нощи, докато се настрои правилно помпата и куп флакони с некачествен инсулин, който срива всичко и до днес.Сензорите се намират трудно, всичко се доставя от чужбина. Комуникацията е трудна, продуктът е скъпоструващ, а процедурата по замяната на дефектен продукт е сложна и невинаги се получава.Това е цената, която се плаща за непробудно спане по два-три часа на нощ - алармата, която известява ниската и висока кръвна захар. Останалата част от нощта е събуждане на всеки час и будуване, докато детето се стабилизира след взетите мерки.\"Безсънни нощи имаше и с направата на приложението \"изкуствен панкреас\", което инсталирахме на телефона на детето, особено за хора като нас, които използват компютъра само за сърфиране в интернет. За всичко, което постигнахме, използвам случая да благодаря на хората от Фейсбук групата, които са с нас денонощно, дават съвети и изслушват понякога неадекватните ни обяснения\", казва Стефка.В България се наблюдава огромно нарастване на децата с диабет тип 1, като възрастта започна много да се занижава. Вече има новодиагностицирани бебета на по няколко месеца. Превенция няма! Това е нелечимо състояние и животът на пациента се поддържа единствено и само с инсулин, допълва тя.Тя е на седемнадесет. Най-чаровното и енергично момиче, винаги отворено за нови каузи и инициативи, в които да се включи. Ади е смела, дисциплинирана, открита и решителна. Гледа живота право в очите и не се бои да говори за себе си.Да бъдеш диабетик означава да носиш голяма отговорност на гърба си всеки ден. Няма почивка, борбата за живот е постоянна. Всеки ден е експеримент, никога не знаеш какво може да се случи, винаги трябва да бъдеш нащрек, за да опазиш здравето си.Както всеки един тийнейджър, аз ходя на училище, излизам навън, мечтая, изпълнявам дневните си задължения. По-различното обаче е това, че трябва да спазвам режим на хранене, да приемам лекарствата си под инжекционна форма по около девет пъти на ден и да контролирам емоциите си, тъй като те са решаващ фактор за здравословното ми състояние. Не мога да взимам спонтанни решения на момента, винаги трябва да имам план за деня си, тъй като е възможно да наруша режима си за приемане на инсулин или хранене, разказва Ади.Още едно ограничение, което срещам, е, че не мога да се храня от заведенията навън, винаги трябва да имам подготвена храна от вкъщи, която да е подходяща според моята диета. Моят ден или моята активност не завършва със залязването на слънцето и не започва с изгрева, аз трябва да бъда будна и през нощта, за да контролирам стойностите на кръвната си захар, а често това води до много голяма умора, допълва тя.Винаги трябва да бъда подготвена за екстремни ситуации, трябва да мога да разчитам единствено на себе си, защото невинаги, когато ми стане лошо, около мен има болница или човек, който разбира от състоянието ми. В училище се опитвам да прикривам трудностите, през които преминавам като диабетик, защото не искам да натоварвам хората около себе си, а и е често срещано съучениците ми, както и някои учители, да мислят, че използвам диабета си, за да привлека внимание или да пропусна час. Разбира се, повечето от децата и учителите са винаги готови да ми помогнат с каквото могат, дори и да не разбират много от болестта диабет. За пример мога да дам, че ме освобождават от часове и ми позволяват да се храня в час, когато се налага. Понякога ми се случва хора да смятат, че съм разглезена или че преувеличавам, когато им разказвам за ежедневния си режим. Като например, че понякога имам нужда от помощ, за да се справя с кръвната ми захар и трябва да ми се обърне внимание. Другата крайност е, че често съм приемана като инвалид, който не може да направи нищо сам. Това, което искам от хората, е да знаят повече за болестта ми, преди да си вадят изводи какъв човек съм аз, казва момичето.Какво трябва да се промени, за да бъде животът на едно дете с диабет по-спокоен и пълноценен? Трябва да има достатъчно лекари, които да могат да ти обърнат внимание по всяко едно време на денонощието и не само по запиване на пациента, но и по тяхна инициатива. Да има достатъчно болнични легла, за да могат децата да бъдат приемани не само при спешна нужда, но и за профилактични прегледи и съпътстващи болестта евентуални проблеми. Необходимо е да има безплатни сензори за постоянен мониторинг на кръвната захар. Добре е в училищата и училищните столове да се предлага истински здравословна храна. Необходимо е разбиране от училищното ръководство и учителите, че определени процеси влияят в много голяма степен на нивата на кръвната захар като: натрупване на умора от ранно ставане при първа смяна; натрупването на прекалено много изпитвания в един ден или в една седмица; изпитвания (с елементи на изненада), което води до огромен стрес, смята Ади.Диабетът е начин на живот. Той те учи на дисциплина, дава ти нови очи, с които да погледнеш света и да видиш всички малки неща в живота си, за които да благодариш. Учи те да цениш и да бъдеш по-силен. Изгражда постоянство и чувство за отговорност. Диабетът може да бъде бреме, но може да бъде и дар, който да разкрие нови пътища в живота на всеки, който се среща с него. Той може да диктува живота ни, но може да бъде и учителят, който ни помага да израснем. Ние избираме какво ще бъде той за нас.Историите на тези смели дами са колкото близки, толкова и различни. Оптимизмът е там, където я има технологията, където ги има утехата и разбирането, където някой някога е помислил за качеството на живот, съня и надеждата. Колкото и разнообразни да са погледите към диабета, апелите към родителите, които за първи път се сблъскват с него са напълно еднакви:Не сте сами!Не се самообвинявайте, не се самобичувайте!Бъде конструктивни, бъдете смели и никога, никога не е отказвайте! Не вярвайте на врачки, баячки, лечители - не спирайте инсулина!Четете, интересувайте се, членувайте във всевъзможни наши и международни групи!Направете всичко по силите си, за да облекчите детето и вас самите, за да се съхраните здрави физически и психически! Не казвайте \"Не мога\"!Детските ендокринолози в България са съкровище, използвайте ги, обсъждайте, питайте, слушайте!Потърсете помощ, говорете, учете, четете, медицината и технологиите напредват - възползвайте се!Щом ние можем, можете и Вие!Никога не се предавайте!", "date": "2018.11.14", "title": "Диабетът – между иглите, сладоледа и обратното броене"}
{"url": "https://offnews.bg/ikonomika/gen-major-jordan-dimitrov-ot-profesionalnia-futbol-poema-bdzh-691903.html", "text": "Последният главнокомандващ на Транспортни войски ген.-майор Йордан Димитров ще бъде назначен за изпълнителен директор на Холдинг БДЖ, научи OFFNews.Най-вероятно номинацията му за овакантения пост на център-нападателя аматьор Владимир Владимиров идва лично от премиера Бойко Борисов. Ген. Димитров е бил районен кмет на община Сердика по времето, когато сегашният премиер беше кмет на столицата.Ако назначението стане факт, то футболната линия в ръководството на националната жп компания ще се запази. Генералът е известен футболен деятел и то на професионално ниво. Димитров е бил в надзорните съвети на ПФК Велбъжд (Кюстендил), ПФК Рилски спортист (Самоков), ПФК Миньор (Бобов дол) и 2 пъти начело на ПФК Миньор (Перник). Между 2001 г. и 2005 г. е член на Изпълнителния комитет на БФС.Йордан Димитров освен военно образование има и инженерно - от ПЖИ. Той е на 65 години.", "date": "2018.11.14", "title": "Ген.-майор Йордан Димитров от професионалния футбол поема БДЖ"}
{"url": "https://offnews.bg/politika/dps-ako-biahte-prieli-po-rano-zakona-na-peevski-niamashe-da-ima-taki-691906.html", "text": "В мониторинговия доклад на Европейската комисия (ЕК) нямаше да има критики за медийната среда, ако депутатите бяха приели по- рано Закона за задължителното депозиране на печатни и други произведения и за обявяване на разпространителите и доставчиците на медийни услуги, станал известен като \"медийния закон на Пеевски\".Такава теза изрази един от вносителите на окончателно приетия закон - депутатът от ДПС Йордан Цонев. \"Ако управляващите не бяха бавили закона, който ние внесохме с колегите Пеевски, Хамид Хамид и Велислава Кръстева и ако този законопроект беше приет преди няколко месеца, той щеше да бъде отразен в доклада. И сме абсолютно убедени, че нямаше да ги има тези критики по отношение поне прозрачността на медийната среда\", каза той на пресконференция, на която партията представи позицията си по повод редовния доклад по механизма за сътрудничество и проверка на България.Цонев подчерта, че по отношение на свободата на словото думата имат журналистите, а не политиците. \"Така че медиите също имат какво да прочетат в този доклад и какво да добавят\", каза той. Според ДПС в доклада е имало критики и за влиянието на издатели към журналистите в медии. \"Имаше такива случаи. Помните изтеклите мейли, в които издателите на цялата пресгрупа на Капитал нареждаха на журналистите какви трябва да бъдат позициите. Признаваха, че участват в назначения в изпълнителната власт. Виждате, че всички тези неща за отразени в доклада. Те не са пропуснати. И когато ние като политици критикуваме една или друга част от тази среда се оказва, че сме имали някакво право. Макар и мъничко\", добави още депутатът от ДПС. Той не даде пример с друга медийна група. От ДПС не коментираха и критиките в доклата, че у нас има медиен натиск към съдии. От ДПС обявиха, че проблемите в медийната среда е една от малкото критики и обявиха, че докладът като цяло е положителен и са доволни от него. По думите им той е обективен и \"трябва да продължим всички да работим в тая посока\".Според партията на Мустафа Карадайъ и те имат принос за положителния доклад. \" Парламентарната група на ДПС участва изключително активно във всички предложения и всички законопроекти, в голяма част ние сме съвносители и активно участвахме в дебата. Нещо повече - голяма част от нашите предложения подобриха законите, които бяха приети\", каза Хамид Хамид.Той не пропусна да похвали и съдебната система - съдии, прокурори ВСС, които според ДПС са имали \"своето огромно желание за реформи\". \"Голяма част от положителната оценка се дължи и на тях\", смята Хамид.\"Всъщност нашата оценка е, че това е най-добрият доклад от началото на прилагането на този механизъм. Напредъкът е очевиден. нещата, които са казани в него, са верни за страната. Радостен е фактът, че той е предпоследен. Дано наистина да остане предпоследен\", добави Цонев. От ДПС отказаха да коментират изказването на президента Румен Радев, че корупцията властва у нас. ", "date": "2018.11.14", "title": "ДПС: Ако бяхте приели по-рано закона на Пеевски, нямаше да има такива критики в доклада на ЕК"}
{"url": "https://offnews.bg/ikonomika/bnb-razreshi-na-dsk-da-kupi-societe-generale-691952.html", "text": "Българската народна банка одобри сделката за купуване на Societe Generale Експресбанк от ДСК. Управителният съвет на БНБ е взел решение за предварително одобрение на сделката. ДСК купува 99,7352% от капитала на Societe Generale Експресбанк.След сделката Societe Generale ще стане дъщерна на ДСК и част от групата на „ОТП БАНК“ АД, Унгария.Решението на ДСК да купи Societe Generale беше съобщено през август. Асоциацията за защита на потребителите изпрати в средата на октомври жалба до Европейската централна банка във връзка със сделката, като предупредиха и че сделката може да попречи за влизането на България в еврозоната.  От Асоциацията поискаха ЕЦБ да провери дали при сливането няма да е налице монопол. Освен това около групата ОТР с централа в Унгария ще контролира 20% от активите на българската банкова система. Страната е извън еврозоната, към която се стремим и е със свободно плаващ валутен курс. Българската банкова система ще бъде зависима от решенията на Унгарската централна банка - както откъм стабилност на банката-майка, но и по линия на дъщерно финансиране към българската банка, предупредиха от Асоциацията.", "date": "2018.11.14", "title": "БНБ разреши на ДСК да купи Societe Generale"}
{"url": "https://offnews.bg/tenis/pobediteliat-ot-mastarsa-v-parizh-karen-hachanov-niamam-tarpenie-da-s-691928.html", "text": "Победителят от последния за 2018 г. Мастърс 1000 Карен Хачанов отправи специално видео послание към българските фенове. През сезона руснакът извоюва три титли от ATP тура, на финала в Париж надви №1 в света Новак Джокович и се изкачи до №11 в световната ранглиста. А през февруари 2019 г. ще играе в \"Арена Армеец\". \"Здравей, България. Аз съм Карен Хачанов и очаквам с нетърпение да се срещнем в София. Сигурен съм, че ще бъде фантастичен турнир и ще се насладите на битките на корта между великолепни тенисисти. Ще се видим през февруари на Sofia Open 2019!\".Своите специални послания към българите изпратиха и други от звездните участници на Sofia Open 2019.Стефанос Циципас:Стан Вавринка:Билетите за тенис турнира от сериите АТP 250 Sofia Open 2019, който ще се проведе от 3 до 10 февруари в \"Арена Армеец\", вече са в продажба в мрежата на Eventim. Четвъртото издание на голямото тенис събитие в българската столица се очертава да бъде най-силното и вече генерира сериозен интерес.За първите 4 състезателни дни билетите ще са на еднаква цена, независимо от мястото в \"Арена Армеец\", и ще бъдат най-евтините досега. На 3 и 4 февруари ще струват по 10 лева, а за деца до 14 г. – по 5 лв. Билетите за 5 февруари са по 20 лева. 5 февруари е обявен и за \"Детски ден\" на Sofia Open, като всички деца влизат напълно безплатно. На 6 февруари цената на билетите е 30 лв., като децата ползват 50% намаление. Билети от четвъртък до неделя (7-10 февруари), включващи и финалните битки на Sofia Open 2019, са налични на атрактивни цени в 3 категории места в залата. Атрактивните пакетни билети струват 150 лв., 250 лв. и 350 лв. общо за четирите дни. Детските билети са с 25% намаление. Индивидуални билети за дните от 7 до 10 февруари ще се предлагат на по-късен етап, но закупилите пакетен билет сега се възползват от специалната по-добра цена общо за четирите дни от четвъртък до неделя на Sofia Open 2019.Вземи своя билет тук: Шестима играчи от топ 30 на световната ранглиста и бившият №3 Стан Вавринка (Швейцария) ще участват в четвъртото издание на тенис турнира от сериите АТP 250 Sofia Open. Така надпреварата, която ще се проведе в зала \"Арена Армеец\" от 3 до 10 февруари 2019 г., се очертава като най-силната пред българска публика.Освен Вавринка, който има три титли от големия шлем (Australian Open 2014, \"Ролан Гарос\" 2015 и US Open 2016) и общо 16 трофея в кариерата си, участие в София потвърди и актуалната млада звезда на световния тенис и №15 в световната ранглиста Стефанос Циципас (Гърция), който спечели Мастърса на новото поколение за играчи до 21 години в Милано.В \"Арена Армеец\" ще играят още шампионът от последния Мастърс 1000 турнир за 2018 г. и №11 в световната ранглиста Карен Хачанов (Русия), №21 Николоз Басилашвили (Грузия), №24 Роберто Баутиста Агут (Испания), №28 Фернандо Вердаско (Испания) и №29 Гаел Монфис (Франция).\"В света има 39 турнира от сериите АТП 250, а с играчите, които вече обявихме, ще сме със сигурност в топ 3. Каня хората да дойдат в залата, да подкрепят играчите\", заяви турнирният директор на Sofia Open Горан Джокович.Стан Вавринка е най-титулуваният тенисист, участвал в София в цялата история на надпреварата. Освен трите титли от турнири от Големия шлем и завоюваните общо 16 титли от АТП тура Стан има и 12 загубени финала. Златен олимпийски медалист от Игрите в Пекин през 2008 г., когато печели надпреварата на двойки в тандем с Роджър Федерер. През 2014 година двамата донасят на родината си триумф за Купа \"Дейвис\".Карен Хачанов (Рус) е победител от последния Мастърс 1000 в Париж, където на финала надви Новак Джокович. През 2018 г. има общо три титли от АТП тура.Стефанос Циципас (Гър) спечели финала на Мастърса на новото поколение за играчи до 21 години в Милано. През сезона той спечели титлата в Стокхолм. Игра и финал на Мастърса 1000 в Торонто. С това стана най-младият играч, победил четирима от топ 10 в света в един турнир от основаването на АТП тура - Новак Джокович, Доминик Тийм, Александър Зверев и Кевин Андерсън. На финала загуби от тогавашния №1 в света Рафаел Надал.Фернандо Вердаско (Исп) има 15 титли (7 на сингъл и 8 на двойки) от АТП тура. Играл е в 62 поредни турнира от Големия шлем, което е втора най-дълга серия в историята. През 2018 празнува своята победа №500.Гаел Монфис (Фр) е един от най-атрактивните състезатели в света и любимец на феновете. Има 7 титли от АТП тура. Роберто Баутиста Агут (Исп) е първият победител от турнира в София. Има общо 8 титли в кариерата си, а през 2018 г. печели 2 трофея.През 2018 г. Николоз Басилашвили (Груз) стана първият грузинец с титла от АТП тура, след като спечели турнира в Хамбург. През 2018 г. спечели още един трофей, като на финала на турнира АТП 500 в Пекин победи актуалния №4 Хуан Мартин Дел Потро.", "date": "2018.11.14", "title": "Победителят от Мастърса в Париж Карен Хачанов: Нямам търпение да се срещнем в София!"}
{"url": "https://offnews.bg/obshtestvo/kabinetat-otpuska-po-40-leva-koledni-dobavki-za-1-26-mln-pensioneri-691909.html", "text": "Отпускаме близо 52 млн. лв. за коледни добавки към пенсиите, обяви премиерът Бойко Борисов в началото на днешното правителствено заседание.Допълнителни пари за Коледа ще има за 1 269 000 пенсионери. Сметките показват, че те ще получат по 40 лева.Точната сума на отпуснатите средства е 51 624 000 лева. Те са събрани от задържане на контрабанда, подчерта министър-председателят.По-рано този месец финансовият министър Владислав Горанов обяви, че е много възможно коледните добавки да наподобяват сумите, които бяха отпуснати през великденските празници. По Великден пенсионерите с пенсии до 321 лв. (линията на бедност) получиха по 40 лв.\"В рамките на третия ни мандат на управление, съвместно с Обединени патриоти, с днешната приета точка стават 200,9 млн. лева допълнително, които се дават върху пенсиите. А за кабинетите, които съм управлявал досега, са близо половин милиард допълнително върху пенсиите - за Коледа и за Великден\", каза Борисов.", "date": "2018.11.14", "title": "Кабинетът отпуска по 40 лева коледни добавки за 1,26 млн. пенсионери"}
{"url": "https://offnews.bg/politika/desen-obshtinar-kam-premiera-bojko-zvanish-li-veche-za-ubezhishte-v-691907.html", "text": "Общинският съветник от ДСБ Иво Божков публикува във фейсбук изключително остър коментар срещу премиера Бойко Борисов. В него той пита: Бойко, звъниш ли вече в Унгария за убежище заедно с другия корумпиран бивш премиер Груевски?Освен това десният общинар заявява подкрепа за масовите протести от последните дни, които не е ясно от кого се организират. Ето и пълния текст на публикацията му:", "date": "2018.11.14", "title": "Десен общинар към премиера: Бойко, звъниш ли вече за убежище в Унгария"}
{"url": "https://offnews.bg/obshtestvo/pochitame-apostol-filip-chestito-na-imenitcite-691896.html", "text": "Църквата почита днес Св. апостол Филип, един от дванадесетте апостоли. Имен ден празнуват Филип, Филипа, Флиьо и Филка. Той проповядвал в Галилея, Гърция, Аравия, Етиопия. Вършел чудеса - възкресил мъртвец от Иерапол. Придружавали го сестра му Мариамна и апостол Вартоломей. Земният му път завършил в Иерапол, той бил разпнат на кръст с глава надолу, повесен високо и замерян с камъни. Апостол Варнава пък разпнали на стените на разрушен храм. Станало страшно земетресение. народът изплашен, се спуснал да проси молитвите на апостолите. Снели апостол Варнава още жив и той погребал тялото на апостол Филип.Вартоломей отишъл в Армения, приел кръстна смърт, а Мариамна заминала за Ликаония, където обърнала мнозина във вярата.", "date": "2018.11.14", "title": "Почитаме апостол Филип, честито на имениците"}
{"url": "https://offnews.bg/politika/mareshki-shte-si-dade-imuniteta-i-shte-prodalzhi-da-krepi-kvoruma-691912.html", "text": "Веселин Марешки обяви, че е готов да се откаже от имунитета си, чието сваляне поиска миналата седмица главният прокурор. Сотир Цацаров настоя за имунитетите на шестима депутати.Първоначално лидерът на „Воля“ недоумяваше защо отново искат имунитета му при положение, че при предното настояване за това е обявил, че „го сваля по всички членове на Наказателния кодекс“. Оказа се, че такава процедура не съществува – депутатът има правото да се отказва от защитата си всеки път при наказателно преследване, но не и да го направи еднократно за всички евентуални бъдещи разследвания. След като това се разбра, Марешки реши, че ще помисли дали да не остави колегите му в парламента да гласуват сваляне на имунитета му, за да видел откъде идва атаката срещу него. Подозирал „двамата изверги в правителството“, имайки предвид вицепремиерите Валери Симеонов и Красимир Каракачанов.Днес Марешки показа, че е размислил. Сам щял да се откаже от имунитета си, а примера му щели да последват другите двама депутати от формацията му в списъка на Цацаров.Лидерът на \"Воля\" направи крачка назад и по друга своя позиция: отказа се да бойкотира регистрацията за заседанията в пленарната зала. Преди седмица той постави ултиматум: или Каракачанов и Симеонов подават оставки, или депутатите от \"Воля\" спират да крепят и без това крехкия кворум. Ето и обяснението му за обрата:Марешки обаче продължавал да иска оставките на двамата вицепремиери.На пресконференция днес лидерът на \"Воля\" размаха и изкуствен кокал, за да покаже как двамата вицепремиери са \"оглозгали\" държавата.Марешки и депутатите му Кръстина Таскова и Пламен Христов вече са без имунитет и с обвинение в изнудване. Сега прокуратурата иска да добави и такова за сговаряне на извършване на престъпления с цели набавяне на имотна облага.Имунитетът на депутатите в България означава, че те не могат да бъдат задържани и срещу тях не може да бъде възбуждано наказателно преследване. За извършено престъпление от общ характер могат да бъдат обвинявани, но след сваляне на имунитета им. За да започне процедурата, главният прокурор отправя мотивирано искане до Народното събрание. Депутатът може да даде писмено съгласие за сваляне на имунитета или Народното събрание да реши дали да даде разрешение. Депутатите могат да се произнесат не по-рано от 5 дни след постъпване на искането.", "date": "2018.11.14", "title": "Марешки ще си даде имунитета и ще продължи да крепи кворума"}
{"url": "https://offnews.bg/obshtestvo/v-studentski-grad-na-pencho-slavejkov-i-sv-georgi-sofijski-bez-v-691878.html", "text": "На шест места в София няма да има вода заради планирани ремонти днес, предупреждава \"Софийска вода\".Вода няма да има в кв. \"Крива река\" от 9 до 20 ч. на ул. \"Яков Крайков\", \"Св. Георги Софийски\", бул. \"Пенчо Славейков\". Причината монтаж и подмяна на спирателни кранове на \"Яков Крайков\".Водата ще бъде спряна и в кв. \"Суходол\" от 9 до 16 ч. на: ул. „Бели брод“, ул. „Траян Танев“, ул. „2-ри юни“, ул. „Прилеп“, ул. „Хармония“, ул. „Прохладен кът“. Причината е подмяна на сградно водопроводно отклонение на ул. „Овчо поле“.Водата ще бъде спряна и в ж.к. \"Студентски град\" от 9 до 21 ч. на: ул. „Никола Габровски“ №102-110 и №79-83, ул. „Стоян Камбарев“, ул. „Проф. Арх. Петър А. Ташев“, ул. „Акад. Стефан Младенов“ №2. Причината е изграждане на водопроводно отклонение на ул. \"Проф. Арх. Петър А. Ташев\".Водата ще бъде спряна в с. Горни Богров от 9:30 до 17:30 ч. на: ул. „Трети март“, бул. „Васил Левски“, ул. „Воденицата“, ул. „Шабаница“, ул. „Ботунски път“. Причината е подмяна на сградно водопроводно отклонение на ул. „Христо Ботев“.Водата ще бъде спряна в кв. Горна баня от 10 до 22 ч. в местностите \"Долни смърдан\" и \"Подлозище\", заради подмяна на спирателен кран на ул. \"Подлозище\".Водата ще бъде спряна и в кв. Кумарица от 9:30 до 15:30 ч. на ул. „Димитър Вачев“ от ул. „Заводско шосе“ до ул. „Първа шопска девизия“. Причината е подмяна на сградно водопроводно отклонение на ул. \"Димитър Вачев\".Засегнатите от прекъсването на водата могат да получат повече информация от \"Софийска вода\" на тел. 0800 12121 или да се информират в реално време чрез .\"Софийска вода\" се извинява на клиентите си за причиненото неудобство и напомня, че те могат да се абонират за съобщения за прекъсване на водоподаването чрез сайта на дружеството: . Могат да изберат да бъдат предупредени с имейл или безплатен SMS.", "date": "2018.11.14", "title": "В Студентски град, на 'Пенчо Славейков' и 'Св. Георги Софийски' без вода днес"}
{"url": "https://offnews.bg/futbol/tcska-hvarli-oko-na-nash-natcional-691913.html", "text": "В ЦСКА правят сондажи за нови футболисти през зимната пауза, за да може отборът да бъде до последно в борбата за титлата, пише \"Меридиан мач\".Макар бюджетът за селекция да е оскъден, на \"Армията\" са набелязали някои апетитни футболисти. Трансферна цел №1 за зимата е българският национал Ивайло Чочев.Халфът е в много деликатна ситуация в настоящия си клуб Палермо, а в медиите в Сицилия вече се говори за случай \"Чочев\" в отбора и вече усилено му се търси нов клуб, където да бъде преотстъпен.Ивайло не е играл от лятото, тъй като се възстановяваше от тежка контузия и операция. Още преди месец Чочев се възстанови, но въпреки това не попада в състава за двубоите от Серия Б, тъй като сам е отказал на треньора си Роберто Стелоне.\"Стелоне е попитал играча дали се чувства готов да бъде на пейката срещу Венеция, но е получил отрицателен отговор. Срещу Карпи и Козенца пък въобще не попадна в групата. Явно през януари ще се поднови сагата с преотстъпването му\", написа \"Джорнале Ди Сицилия\". Самият треньор обаче твърди, че Чочев още чувства болки и не иска да рискува здравето му. Той все пак се появи в последните секунди на дербито с Пескара.Ивайло Чочев би свършил чудесна работа на ЦСКА в средата на терена, където отборът не намира търсената класа с настоящите изпълнители - Рубен Пинто, Кристиан Малинов и Жанио Бикел.", "date": "2018.11.14", "title": "ЦСКА хвърли око на наш национал"}
{"url": "https://offnews.bg/ikonomika/zapochvat-proverki-na-toplofikatciite-691932.html", "text": "Екипи на Министерството на енергетиката и на Електроенергийният системен оператор започват съвместни проверки на топлофикационните дружества в страната относно ангажиментите им за поддържане на определени запаси от горива за зимния сезон. Обект на инспекциите ще бъдат ТЕЦ „Марица-изток 2“ ЕАД, ТЕЦ „Марица 3“ АД – Димитровград, ТЕЦ „КонтурГлобал Марица изток 1“ ЕООД, гр. Гълъбово, ТЕЦ „Брикел“ ЕАД, ТЕЦ „Бобов дол“ ЕАД, „Топлофикация-Русе“ ЕАД, „Топлофикация-Габрово“ ЕАД, „Топлофикация-Сливен“ ЕАД и „Топлофикация-Перник“ АД.ЕСО ще инспектира техническата изправност и поддържаните запаси на доставчиците с договори за осигуряване на разполагаемост за студен резерв – ТЕЦ „Бобов дол“ ЕАД, ТЕЦ „Марица 3“ АД - Димитровград и „Топлофикация-Русе“ ЕАД. Проверките ще продължат до 29 ноември.Съвместните инспекции са част от мерките за постигане на сигурно, безопасно и ефективно функциониране на електроенергийната система през зимния сезон.", "date": "2018.11.14", "title": "Започват проверки на топлофикациите"}
{"url": "https://offnews.bg/politika/firma-bez-kontcesia-dobiva-varovik-v-kurtovo-konare-ima-dogovor-s-dar-691924.html", "text": "Класическа корупционна схема действа в кариерата над пловдивското село Куртово Конаре, заяви лидерът на Зелените Борислав Сандов. Кариерата за варовик, който преди години е ползвана от БДЖ, сега е отдадена на концесия  на фирма \"Персенк инвест\". Тя добива и продава на ТЕЦ Марица Изток 2 повече от одобреното от концесията количество. Вторият проблем е, че от кариерата изнася и продава на държавното предприятие варовик Ивенстор ЕООД, която пък изобщо няма концесия. Собственикът Георги Георгиев е бивш шеф на Мултигруп за Пловдив област, заяви Сандов. Председателят на Инициативния комитет в селото Стоян Кънев разкри, че е заплашван от представители на концесионерите със закриване на бизнеса му в Куртово Конаре. Васил Къдринов Български център за зелена икономика обясни, че са сключени два концесионни договора между ТЕЦ Марица Изток и фирмите с и без концесия, всеки за по 25 млн. лева. Договорите са публикувани на страницата на ЕС за обществени поръчки, защото с пари на ЕС е закупена и изградена трошачна система за къмъка. За какво има договор \"Инвестор\" - взема подземни богатства, които са обществена собственост, краде ги, и ги продава на държавата, без дори да плаща концесионна такса, коментира Къдринов. Той и Кънев подчертаха, че преди изборите от Обединени патриоти са били непрекъснато около хората от Куртово Конаре, но след това са забравили обещанията си да решат проблема с незаконния добив на варовик. Валери Симеонов обяви, че ще бъдат проверени договорите в ТЕЦ Марица Изток 2, но това не се случи, заяви Къдринов. За случая ще бъде сезирана Главна прокуратура. Атанас Атанасов, лидер на ДСБ, заяви, че това е типичен пример за купуване на политически чадър. Министърът на енергетиката Теменужка Петкова и зам.-министрите ѝ, които допускат да се случват тези неща, трябва да си ходят. Но тя няма да си отиде сама - трябва да си ходи цялото правителство на Бойко Борисов, за да се смени модела на управление, каза още ген. Атанасов. ", "date": "2018.11.14", "title": "Фирма без концесия добива варовик в Куртово Конаре, има договор с държавната 'Марица Изток'"}
{"url": "https://offnews.bg/futbol/kiril-despodov-sashto-otpada-ot-smetkite-na-hubchev-za-liga-na-natciit-691935.html", "text": "Нападателят на българския национален отбор и ЦСКА Кирил Десподов също беше освободен от лагера на тима преди гостуването на Кипър (16 ноември) и домакинството на Словения (19 ноември), съобщиха от БФС.Звездата на \"червените\" е с контузия, която ще му попречи да вземе участие в предстоящите два двубоя на \"трикольорите\" от Лигата на нациите. По-рано селекционерът Петър Хубчев и щабът му освободиха и вратаря Пламен Илиев също по здравословни причини.Отсъствието на Десподов е голям удар за \"лъвовете\", защото той е твърд титуляр в състава и се разписа за 1:1 при домакинството на Кипър (2:1). Той беше титуляр във всички мачове на България от началото на Лигата на нациите.Десподов е и вторият най-добър голмайстор на ЦСКА от старта на сезона в Първа лига. Той има 7 попадения, като пред него от състава на \"армейците\" е единствено Мауридес (8).", "date": "2018.11.14", "title": "Кирил Десподов също отпада от сметките на Хубчев за Лига на нациите"}
{"url": "https://offnews.bg/temida/boris-velchev-e-preizbran-za-predsedatel-na-konstitutcionnia-sad-691931.html", "text": "Борис Велчев беше преизбран за председател на Конституционния съд. Единодушно конституционните съдии са решили бившият главен прокурор да оглави съда за втори тригодишен мандат. На заседанието са присъствали единадесет конституционни съдии. Съдия Филип Димитров е отсъствал от заседанието поради командировка в чужбина, съобщават от съда.Велчев стана конституционен съдия през 2012 година, като кандидатурата му беше излъчена от президента Росен Плевнелиев, след като изтече мандатът му на главен прокурор.Велчев е професор по наказателно право и доктор на юридическите науки.Преизбирането на Велчев за председател на КС идва само ден, след като там клетва положиха нови четирима съдии - Надежда Джелепова, Павлина Панова, проф. Атанас Семов и Красимир Влахов.", "date": "2018.11.14", "title": "Борис Велчев е преизбран за председател на Конституционния съд"}
{"url": "https://offnews.bg/politika/market-links-gerb-i-bsp-sa-pochti-ravni-30-protcenta-im-viarvat-nad-691933.html", "text": "Разликата между ГЕРБ и БСП ако сега има парламентарни избори се свива до 2,1%, а на база гласуващи двете партии на практика имат равен резултат. Това показват данните за електоралните нагласи на \"Маркет Линкс\". Изследването на социологическата агенция е национално представително, с извадка от 1032 души. Финансирано е от Маркет Линкс и е проведено между 15 и 24 октомври.Според данните ДПС и Обединени патриоти ще присъстват и в следващото Народно събрание, в което добри шансове за парламентарно присъствие има и Демократична България.Социолозите са категорични, че отношението към политическата класа в страната остава силно негативно. Нивата на доверие към ГЕРБ падат до 30%, а недоверието към голямата управляваща партия вече е над 60%. Сходни са данните и на двата показателя и при БСП, посочват от Маркет Линкс.Единствената държавна институция с положителен рейтинг е Президентството. Одобрението за държавния глава е 52%. В същото време доверието към правителството пада до малко над 20 процента, докато неодобрението вече гони 60 на сто.Рекордно ниско е одобрението за дейността на Народното събрание - едва 13 процента.Оценките за развитието на страната са негативни. Три към едно е съотношението на хората, които са критично настроени (69%) и тези с положително мнение (23%), показват данните на Маркет Линкс.", "date": "2018.11.14", "title": "Маркет Линкс: ГЕРБ и БСП са почти равни, 30 процента им вярват, над 60% - не"}
{"url": "https://offnews.bg/ikonomika/14-leva-za-shezlong-i-chadar-na-tcentralnia-plazh-v-burgas-16-leva-na-691930.html", "text": "Плажове „Бургас-централен“ и „Созопол-Харманите“ ще имат нови концесионери, реши правителството. Концесионер на централният бургаски плаж ще е досегашният му наемател - \"Булгариен директ райзен\" ЕООД. я е собственост на Димитър Караненов и стопанисва и петзвездния хотел \"Приморец\". Фирмата трябва да направи инвестиции за 118 000 лев за поддръжка на чистотата на плажа. Чадър и шезлонг в платената зона на плажа ще струват по 7 лева. За сравнение, тази година те струваха 5 и 7 лева. По отношение на плажа „Бургас-централен“ за срока на концесията се предвижда да бъдат направени инвестиции за санитарно-хигиенна поддръжка в размер на 118 921 лв. В зоната за платени плажни принадлежности цената за 1 бр. чадър и за 1 бр. шезлонг ще бъде по 7 лв.Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане (роялти) 7% или 297 560 лв. без ДДС, съобщава правителствената пресслужба.Концесията на плаж Харманите-Созопол бе спечелена от „Ауто фактор“ ЕООД, която държи и други концесии на плажове.Инвестициите за срока на концесията са в размер на 343 138 лв. В зоната за платени плажни принадлежности цената за чадър и шезлонг ще бъде по 8 лв. с ДДС. Досега комплектът струваше 12 лева - с 4 лева по-евтино. Размерът на концесионното плащане за всяка календарна година от срока на концесията е определен съгласно приетата от МС Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане (роялти) 8% без ДДС или 227 282 лв. без ДДС.\"Ауто фактор\" е собственост на Кирил Спасов и \"Финанс фактор\" ЕООД, която, от своя страна, е собственост на Радостин Бързанов.Поради липса на оферти правителството прекрати процедурата по предоставяне на концесия на плажа в Каварна.", "date": "2018.11.14", "title": "14 лева за шезлонг и чадър на Централния плаж в Бургас, 16 лева на Харманите"}
{"url": "https://offnews.bg/obshtestvo/oblachno-s-prevaliavania-i-temperaturi-ot-0-do-18-gradusa-691877.html", "text": "Облачно време с превалявания от дъжд на места във вечерните часове - такова време ни очаква днес, предвижда Националният институт по метеорология и хидрология.През деня ще се появи слаб вятър, а в западната част на Дунавската равнина той ще е до умерен северозападен.Минималните температури ще са предимно между 0° и 5°, максималните – между 10° и 15°. В крайните западни райони те ще достигнат 17-18°.Над планините облачността ще е по-често значителна, с повече слънце над масивите от Югозападна България. Ще духа умерен, по високите и открити части и временно силен север-северозападен вятър. Температурите ще се понижават и максималната на височина 1200 метра ще е около 8°, а на 2000 метра – около 2°.Над Черноморието ще е облачно, на места преди обяд - и мъгливо. На отделни места ще преръми. Ще духа слаб северен вятър. По-студено ще е, с максимална температура на въздуха между 10° и 13°. Температурата на морската вода е 15-16°. Вълнението на морето ще е 2-3 бала.Тази сутрин слънцето изгрява в 7:17 часа и ще залезе в 17:05 часа.Продължителността на деня е 9 часа и 48 минути.", "date": "2018.11.14", "title": "Облачно, с превалявания и температури от 0 до 18 градуса"}
{"url": "https://offnews.bg/futbol/plamen-iliev-aut-za-machovete-sreshtu-kipar-i-slovenia-691917.html", "text": "Вратарят на българския национален отбор Пламен Илиев бе освободен от лагера на тима преди гостуването на Кипър и домакинството на Словения, съобщиха от БФС.Въпреки огромните усилия на медицинския щаб, футболистът все още не е напълно възстановен от контузията, която получи на мача с Норвегия в Осло, поради което и бе взето решението да не се рискува с евентуалното му участие в следващите срещи.За последните мачове от груповата фаза на Лигата на нациите селекционерът Петър Хубчев ще разчита на останалите си трима вратари - Георги Петков, Димитър Евтимов и Благой Макенджиев, който бе повикан на лагера снощи.Очаква се титуляр да бъде стражът на Славия, с което ще се превърне в най-възрастният ни национал в цялата история на родния футбол. За последно Петков пази за \"лъвовете\" на 17 октомври 2008 г. в контрола със Сърбия, загубена с 1:6.Иначе България гостува на Кипър в петък и е домакин на Словения в понеделник. Възпитаниците на Хубчев гонят задължителни победи, за да се класират за 1/2-финалната фаза на Лигата на нациите.", "date": "2018.11.14", "title": "Пламен Илиев аут за мачовете срещу Кипър и Словения"}
{"url": "https://offnews.bg/tehnologii/aleksandar-dimitrov-e-menidzhar-na-godinata-2018-691911.html", "text": "Главният изпълнителен директор на А1 спечели общо три приза на престижния конкурс, организиран от списание „Мениджър”Александър Димитров, председател на управителния съвет и главен изпълнителен директор на А1, бе избран за „Мениджър на годината 2018” в най-престижния конкурс за мениджърски постижения в България. Наградата бе връчена от президента на Република България Румен Радев на официална церемония снощи след няколкомесечен процес по оценка и селекция на кандидатите на база утвърдена методология на Делойт България.Той получи още две отличия – наградата на зрителите на bTV за „Мениджър на годината”, определена чрез онлайн гласуване на сайта на медията, и специалната награда „Мисия в полза на обществото”, която се връчва от в-к „24 часа”.„Това е огромно признание за А1 – компанията, която ми дава възможност да реализирам нещата, които вярвам, че са правилни. Признание е за моя екип, част от който тази вечер е тук – без вас нищо около мен няма да е същото. Признание за това, че пътят, който сме избрали за развитие на нашата индустрия, е правилен. Признание за усилията, които аз и моят екип полагаме, за да свържем хората с дигиталния начин на живот.Днес знаем само 5% от това, което ще знаем след 30 години. В никоя друга епоха знанието не е било толкова лесно достъпно, но и никога способността да учиш нови неща не е била толкова определяща за добруването на индивида. Светът се променя. И вече не е достатъчно само да знаем. Вече е важно да продължаваме да учим и да се развиваме. Защото само така ще можем да посрещнем бъдещето”, сподели Александър Димитров при получаването на наградата.Новият „Мениджър на годината” е в основата на трансформацията на една от най-големите компании у нас – А1. Той превърна познатата като мобилен оператор компания в телеком от ново поколение. Неговото управление се свързва с новия възход на А1, която за втора поредна година отчита положителни финансови резултати и възвърна лидерската си позиция на телеком пазара. През 2018 г. Александър Димитров осъществи една от най-мащабните ребрандинг кампании, предприемани на българския пазар, превръщайки Мтел в А1. През последните две години компанията разшири значително своето портфолио, което в момента освен мобилни услуги включва високоскоростен домашен интернет, цифрова и сателитна телевизия, три собствени спортни канала под бранда MAX Sport, cloud и IoT решения за бизнеса и крайни клиенти, музикалната стрийминг платформа A1 Xplore Music, финансови услуги като A1 Wallet и А1 Кредитна карта и много други.Александър Димитров има повече от 15 години опит в телекомуникациите. Той заема настоящата си позиция от 1 октомври 2015 година, когато се присъединява към екипа на A1 от Виваком, където заема поста главен търговски директор от 2008 година. Преди това е бил търговски директор (2001 – 2006) и главен изпълнителен директор (2006 – 2008) на Германос Телеком България. Притежава магистърска степен по електрически машини и апарати от Техническия университет в София и магистърска степен по мениджмънт и маркетинг от Университет за национално и световно стопанство в София.„Мениджър на годината” е конкурс за постижения в областта на висшия мениджмънт в България. Целта му е да отличи тези ръководители, които успешно управляват компаниите в България, като използват най-добрите практики в управлението и притежават необходимите за един отличен мениджър личностни характеристики. През 2018 г. конкурсът се организира за единадесети пореден път и се проведе на три етапа в периода юни – октомври. Участници в конкурса са хора на най-високо управленско ниво – управители, изпълнителни директори, председатели на ръководните органи, представляващи водещите компании в България и отговорни за вземането на стратегически решения за тяхното функциониране и развитие.", "date": "2018.11.14", "title": "Александър Димитров е „Мениджър на годината 2018”"}
{"url": "https://offnews.bg/politika/svetoslav-malinov-ek-iska-da-se-otarve-ot-monitoringa-na-balgaria-691908.html", "text": "Не може да се каже доколко има политически елемент при изготвянето на доклада на Европейската комисия за напредъка на България, коментира в интервю за  евродепутатът Светослав Малинов.\"Пожелание докладът да бъде предпоследен, е изразено, но то е изразявано многократно и по други поводи преди това, а най-голямото пожелание беше на г-н Юнкер в рамките на неговия мандат да приключи механизмът. А пък непрекъснато има пожелания, даже убеденост, че ние трябва да влезем в Шенген\", казва Малинов.\"Когато за 12 години си правил промени, които засягат три от шестте показателя, простата математика означава, че може да си нужни още толкова години, за да направиш промени по последните три\", коментира още евродепутатът.Според него ЕК иска да се отърве от мониторинговия механизъм, защото той е унизителен за нея:\"Особено тревожно за медиите е, че, както се казва, какво общо има правителството с медиите, нали така? Препоръките по принцип са към правителствата, как едно правителство да помогне за независимост от медиите, особено пък да ограничава тяхната критика към съдебната власт, която е грозна и недостойна, но как да го направи, и атаките срещу определени съдии. Т.е., аз виждам в този доклад нещо, което смятам, че след десетия доклад стана ясно – Европейската комисия иска да сеотърве от този механизъм, защото той е унизителен за нея и иска да прехвърли този тип контрол вече върху всички държави членки на един много по-строг, конкретен механизъм, който в момента се изготвя. Това е истината.\"\"Когато 10 години, 12 вече, не могат да се направят реформи, които при въвеждането на механизма се смяташе, че ще свършат за две-три, очевидно механизмът не работи и трябва да бъде заменен с друг\", смята той.", "date": "2018.11.14", "title": "Светослав Малинов: ЕК иска да се отърве от мониторинга на България"}
{"url": "https://offnews.bg/politika/borisov-i-maia-manolova-se-otzovaha-na-pokanata-na-v-shouto-na-slavi-691937.html", "text": "Премиерът Бойко Борисов е потвърдил участие в \"Шоуто на Слави\", казаха за OFFNews от правителствения пресцентър. В предаването си снощи шоуменът отправи покана следващата седмица в предаването да му гостуват председателят на парламента Цвета Караянчева, президентът Румен Радев, премиерът Бойко Борисов, главният прокурор Сотир Цацаров и националният омбудсман Мая Манолова.Поканата е получена тази сутрин в Министерски съвет и потвърждение за участието на премиера е върнато веднага.От прессекретариата на държавния глава съобщиха за OFFNews, че е постъпила покана от тв предаването, но \"не се предвижда такова участие на държавния глава\".Потвърждение за участие е направила и омбудсмана Мая Манолова. Поканата за участие е приела и председателката на парламента Цвета Караянчева. Заради ангажименти зад граница, които приключват в петък вечерта, тя е предложила участието ѝ да е на 26 ноември - понеделник и чака отговор от екипа на Шоуто на Слави.Снощи тв водещият обясни, че от гостите си се надява да разбере какво се случва в държавата на фона на ескалиращите протести.От \"Шоуто на Слави\" не отговориха на запитване на OFFNews кои гости са потвърдили участие.", "date": "2018.11.14", "title": "Борисов и Мая Манолова се отзоваха на поканата на в шоуто на Слави, Радев не \"предвижда\" участие"}
