{"url": "https://offnews.bg/analizi-i-komentari/smart-poradi-zaguba-na-nadezhda-719590.html", "text": "В САЩ на 14.01.2020 г. излиза книгата „Да ходиш по въже: американци в търсене на надежда (Tightrope: Americans Reaching for Hope) “ на Никълас Кристоф и Шерил УуДън. Тя е емпатично, но същевременно трезво и задълбочено проучване на безизходицата, в която е изпаднала значителна част от американската работническа класа.Обикновено към нея статистиката на САЩ числи граждани с образование не по-високо от гимназиално (хайскул). Авторите надникват отвъд обезпечения и благоустроен свят на средната и висша американски класи и показват, че голяма част от непринадлежащото към тях американско население от десетилетия е в криза. „Нивото на самоубийствата /в САЩ, б. а./е най-високото от Втората световна война насам; едно от седем деца живее с наркозависим родител; на всеки 15 минути се ражда бебе, което още преди раждането си е имало опиати в кръвта. Великата сила Америка се подхлъзва. (Suicides are at their highest rate since World War II; one child in seven is living with a parent suffering from substance abuse; a baby is born every 15 minutes after prenatal exposure to opioids; America is slipping as a great power.)“Това не е книга на политически активисти. За това авторите не оставят съмнение. Това е анализ на социално отговорни хора, лично проследили безпомощността на цели поколения американски работнически семейства да се справят с живота. Ранно напускане на училище, безработица или мизерно заплащане, разпад на семейството, алкохолизъм, наркозависимост, криминални деяния, излежаване на присъди, загуба на мотивация и надежда, загуба на родителски права, преждевременна смърт: това все по-често е житейската перспектива за членове на работнически семейства в САЩ. Според проучването на авторите, попадне ли семейство веднъж в тази спирала на безнадежността, от нея трудно излизат и следващите поколения.Авторската двойка не търси сензация. На базата на досегашната ѝ репутация читателската публика разчита на прецизно изследване и добре обосновани заключения. Никълас Кристоф е журналист на New York Times, двукратен носител на наградата Пулицър. Присъждани са му и редица други награди, между които Anne Frank Award и Dayton Literary Peace Prize. Завършил е Харвард и право в Оксфорд. Шерил УуДън също е носителка на Пулицър.Понастоящем е бизнес-консултант. Образованието си е получила в Корнел, Принстън и Харвард. Съвместната им книга „Половината небе (Half the Sky)” става №1 в листата на бестселърите. Според авторите елитите в САЩ недооценяват или дори умишлено игнорират проблемите на социално уязвимите части от американското общество. В дългосрочен план обаче това подкопава основите на суперсилата Америка. А ситуацията според Кристоф и УуДън вече е критична:„Америка прилича на яхта, до полoвината пълна с вода, но веселящите се над повърхността на водата изглежда нищо не забелязват. (America is like a boat that is half-capsized, but those partying above water seem oblivious.)“Понастоящем вниманието на американската общественост основно е съсредоточено в дебати, как е могло да се случи, десният популист Тръмп да бъде избран за президент. Всички в държавата разсъждават по въпроса защо немалко бедстващи американци са дали именно на него гласа си в отчаяно търсене на спасение. Не се осъзнава обаче, че кризата на американската работническа класа е възниквала в период от поне 50 г. - много преди Тръмп да се появи на политическата сцена. Очаквано по време на управлението на сегашния президент, подпомагащо основно бизнеса, положението в работническите семейства не се подобрява:„…откакто управлява Тръмп, броят на /американските, б. а./децата без здравна осигуровка е нараснал с повече от 400.000 (…under him the number of children without health insurance has risen by more than 400,000).“Авторите не анализират просто анонимни статистики, а онагледяват нерадостната съдба на много американски работници с примери от живота на лични познати и приятели. Авторът Кристоф Никълас е на 62 г. Отраснал е във ферма в малкото градче Ямхил в щата Орегон. Спомня си съучениците и приятелите - деца от работнически семейства – заедно, с които през 70-те години се е возел в училищния автобус на път за училище. Днес една четвърт от тях вече не са между живите. Станали са жертва на наркотици, самоубийства, алкохол или инциденти.Особено трагична е съдбата на сем. Кнап, което отглежда 5 деца. Най-големият син, Фарлан, е съученик на автора в гимназията. В началото на 70-те години семейство Кнап все още просперира. Живее в собствена къща, а Фарлан успява да смае приятелите си, като за шестнадесетия си рожден ден получава подарък Ford Mustang. Бащата е монтьор на тръбопроводи. В края на 60-те и началото на 70-те доходът от професията му е достатъчен, за да подсигури на семейството нормално съществуване. Днес от петте деца само едно е все още живо:„От петте деца на сем. Кнап, които някога бяха толкова весели, Фарлан умря поради нарушена функция на черния дроб, вследствие на пиене и наркотици, Зийлан изгоря при пожар в къща, изпаднал в безсъзнание след запой, Роджина умря от хепатит поради прием на наркотици, а Нетан се самовзриви докато произвеждаше метамфетамин. /Само, б.а./ Кийлан оцеля, което отчасти се дължи на 13 годишния му престой в затвора… (Of the five Knapp kids who had once been so cheery, Farlan died of liver failure from drink and drugs, Zealan burned to death in a house fire while passed out drunk, Rogena died from hepatitis linked to drug use and Nathan blew himself up cooking meth. Keylan survived partly because he spent 13 years in a state penitentiary.)“Най-трагично обаче е, че и следващите две поколения не съумяват да се спасят от саморазрушителния начин на живот, виновен за преждевременната смърт на предците им. Тъй като не са в състояние да се справят с родителските си отговорности, временно губят и родителски права. Децата им растат в приюти и приемни семейства.Амбър, дъщерята на Фарлан, единствена в рода успява да завърши гимназия (хайскул). Приятелите ѝ я описват като интелигентна и възприемчива. Възхищават се на социалните й умения. Споделят, че биха могли да си я представят в позицията на адвокат или висш мениджър. В спокойната част от живота си се омъжва и ражда 3 деца. Доста време изглежда, че живее в равновесие. След смъртта на баща си и сестра си обаче започва злоупотреба с алкохол. На 32 г. за първи път взема и наркотици. Пристрастява се и изпуска контрола над живота си. Влиза в затвора, губи родителски права. Тръгва по стъпките на баща си.Кристоф и УуДън цитират харвардския икономист Ангъс Дийтън, който е лауреат на Нобелова награда:“Това, което осмисля живота на работническата класа изглежда се е изпарило. Икономиката като че ли вече не може да удовлетвори тези хора. (The meaningfulness of the working-class life seems to have evaporated. …The economy just seems to have stopped delivering for these people.).“Заедно с жена си Ан Кейс, също икономистка, Дийтън е въвел термина“deaths of despair” (смърт поради загуба на надежда),с който описва вълната от смъртност вследствие на алкохол, наркотици или самоубийства, заляла Америка.Кристоф и УуДън извеждат като извод от изследването си:„Това не беше проблем на един неголям град, а криза на американската система. (This was not one town’s problem, but a crisis in the American system.).“Предават и думите на Рей Далио, основателя на Bridgewater, най-големия хедж фонд в света, който заявява:“ Аз съм капиталист, но дори и аз мисля, че капитализмът е повреден (I’m a capitalist, and even I think capitalism is broken)”Ако един американец има само средно или по-ниско образование, днес трудовото възнаграждение не му стига дори за скромен живот. Ако минималната надница от 1968 г. се индексира към днешна дата с отчетената през годините инфлация, понастоящем в САЩ тя трябва да е $22 – трикратно повече от реалната $7.25.Тема на много дискусии в Америка е достъп до образование в колеж. Той несъмнено е много важен за постигане на удовлетворителен доход. Почти никога обаче не се обръща внимание на тревожния факт, че едно от седем американски деца дори не завършва гимназия (хайскул). Още от първи клас деца от работнически семейства са ощетени. Учат в нискоефективни училища - особено цветнокожите. От 1988 г. се забелязва и задълбочаваща се тенденция за разделение на американските училища на класов принцип. Деца, посещаващи училища в бедни квартали, изостават спрямо връстниците си от богатите средно с … 4 учебни години! Нерядко съдбата на едно дете може да се предскаже само по пощенския код на квартала, в който живее и посещава училище.Авторите припомнят, че в САЩ социалната политика има и яростни противници. Въпреки това призовават правителството да не занемарява децата и да подсигури за тях достатъчни инвестиции. Едва ли дори голяма нация като САЩ може в дългосрочен план да си позволи такова разхищение на човешки капитал.„Следствие е, че най-слабо квалифицираната част от работната сила в Америка не е особено продуктивна, като това намалява конкурентноспособността на държавата ни; нискоквалифицираният /американски, б.а./работник често едвам чете и смята, като същевременно се бори с някакъв вид наркозависимост; шофьорските книжки на повече от 7.000.000 американци са отнети, защото не могат да плащат издръжка на детето си или наложена от съд глоба; това допълнително ги затруднява да бъдат навреме на работното си място. (One consequence is that the bottom end of America’s labor force is not very productive, in ways that reduce our country’s competitiveness. A low-end worker may not have a high school diploma and is often barely literate or numerate while also struggling with a dependency; more than seven million Americans also have suspended driver’s licenses for failing to pay child support or court-related debt, meaning that they may not reliably show up at work.)“Солидарност и социална отговорност са обществени ценности, които в американското общество нямат статуса, на който се радват в други общества по света. Много облагодетелствани американци смятат, че бедните сами са си виновни за нерадостния живот, който водят. Убедени са, че не им достига чувство за отговорност и инициативност, които да ги изведат от затрудненото положение. Фактите обаче опровергават този начин на мислене. През 60-те и 70-те години все още сравнително малко бели американци са засегнати от алкохолизъм, наркозависимост, самоубийства, както и от други разрушителни следствия от живот в недоимък. Считало се е, че такива житейски катаклизми се случват предимно на афроамериканците и произтичат от особеностите на тяхната култура. Когато обаче няколко десетилетия по-късно поради глобализацията и автоматизацията работните места и на белите намаляват, се оказва, че те изпадат в житейски кризи със същите симптоми. Харвардският социолог Уилиам Джулиъс Уилсън предрича, че не толкова културата и манталитета са виновни за пристъпване към саморазрушителен начин на живот, колкото невъзможността за намиране на работно място с нормално заплащане.Кристоф и УуДън са на мнение, че в Америка работните места с подобаващо възнаграждение са намалявали не само поради глобализацията и автоматизацията. Виновна според тях е и държавната политика от последните 50 г. Тя е преразпределила възможността за политическо влияние. Отнетото влияние на работещите и профсъюзите като защитници на техните интереси е прехвърлено в полза на бизнеса (прословутия неолиберализъм…, б. а.). Така в ръцете на имащите и корпорациите е акумулирана все повече власт. Бизнесът се е възползвал от нарасналото си влияние, за да намалява надниците и данъците. Това допълнително е ограничило инвестициите в човешки капитал. Те са паднали под нивата на икономики, сходни с тази на САЩ.Последствията от тази политика са видими.„Само в Америка понастоящем очакваната продължителност на живота в три поредни години намалява, нещо което не се е случвало през последните 100 г. Причината са „смъртните случаи поради загуба на надежда“. (Only in America has life expectancy now fallen three years in a row, for the first time in a century, because of “deaths of despair“.).“ „Когато други страни въведоха всеобщо здравно осигуряване, ние не сторихме това; в няколко общини на САЩ очакваната продължителност на живота е по-кратка отколкото в Камбоджа или Бангладеш (As other countries embraced universal health care, we did not; several counties in the United States have life expectancies shorter than those in Cambodia or Bangladesh.)“Америка си остава велика държава и ние ежедневно консумираме културното ѝ влияние. В това не виждам нищо лошо, стига да се случва осъзнато и информирано. Не е достатъчно да съдим за САЩ по виртуозната рекламна фасада, която обикновено виждаме. Добре е да разберем и какво се крие зад нея, какви са радостите болките и мечтите на американеца. А човек едва тогава става истински приятел на една държава, когато познава и съчувства и на проблемите ѝ. По време на следването си в Пенсилвания имах възможност да пропътувам почти цяла Америка. Много красота и величие видях, но и много тъга. Понякога и отчаяние.Книгата на Кристоф и УуДън разбулва кризата на американската работническа класа, чакаща решение. Същевременно не бива да забравяме, че много от актуалните действия на великата сила САЩ на международната арена имат вътрешнополитическа насоченост. Всичко, което американското управление в момента предприема, е и предизборна кампания, борба за гласоподавателя. Отчитайки това, фактите, изнесени от Кристоф и УуДън, помагат и по-добре да разберем неотдавнашното ликвидиране на иранския генерал Сулеймани. Възможно е тази показна акция пред очите на целия свят да е изпълнила с патриoтична гордост американския избирател - особено от социалните прослойки, които са във фокуса на този текст. Гордост от отбранителната мощ на своята държава, демонстрирана безпардонно от президента Тръмп. Дори политиката да не е спомогнала за решаване на собствените му проблеми, може именно тази емоция, даваща някакъв вид себеутвърждаване, да го подтикне отново да даде гласа си за кандидата Тръмп. А той в отговор през новия си мандат отново да занижи социалните стандарти…И зад океана, и у нас кризата в образованието рано или късно се превръща в криза на демокрацията…", "date": "2020.01.17", "title": "Смърт поради загуба на надежда"}
{"url": "https://offnews.bg/sviat/hamenej-donald-tramp-e-kloun-719666.html", "text": "Върховният лидер на Иран аятолах Али Хаменей се нахвърли на американския президент Доналд Тръмп, като го нарече \"клоун, който само се преструва, че подкрепя иранския народ\", съобщи Асошиейтед прес.Аятола Али Хаменей заяви това на петъчната проповед в Техеран. Хаменей настояваше Иран да не се поддава на натиска на САЩ заради смазващите санкциите, които им наложиха.  Иранският лидер заяви, че присъствието на огромния брой хора на погребението на убития ирански генерал Касем Солеймани е признак, че иранският народ подкрепя Ислямската република въпреки трудностите през последните години.Хаменей изтъкна, че убивайки иранския генерал Касем Солеймани, САЩ са убили най-ефективния командир в борбата срещу терористичната организация \"Ислямска държава\".Върховният лидер засегна и темата със сваления украински самолет, като според него свалянето на самолета е ужасна катастрофа, която е наскърбила Иран и е станала повод за радост за враговете на Иран.Аятолах Хаменей разкритикува западните държави и заяви, че те са прекалено слаби, че \"да поставят иранците на колене\".Той заяви, че правителствата на Великобритания, Франция и Германия, които задвижиха тази седмица механизма за уреждане на спорове, предвиден в иранското ядрено споразумение от 2015 г., са слуги на САЩ.Иранският върховен лидер каза още, че страната му е готова да преговаря, но не със САЩ.", "date": "2020.01.17", "title": "Хаменей: Доналд Тръмп е 'клоун'"}
{"url": "https://offnews.bg/obshtestvo/vrashtat-lichnite-asistenti-na-13-hil-balgari-s-uvrezhdania-sled-mart-719672.html", "text": "Най-рано през март близо 13 хиляди души, които изгубиха право на лична помощ, ще могат да получат отново тази услуга, стана ясно от думите на социалния министър Деница Сачева, цитирана от БНР.Това ще може да стане благодарение на Национална програма за предоставяне на грижи в домашни условия, която ще влезе в сила от месец март.12 978 българи с увреждания останаха без лични асистенти от 1 януари,  4977 от тях са на възраст над 65 г. Тези хора не попадат в обхвата на Закона за личната помощ, който осигурява помощ за хората с 90 и повече процента вид и степен на увреждане или трайно намалена работоспособност, деца с право на чужда помощ и деца с 90 и над 90% степен на увреждане, защото имат по-малка степен на увреждане. През 2019 г. са имали асистенти на основание правителственото постановление за изпълнение на държавния бюджет за 2019 г. и постановление за одобряване на допълнителни разходи на МТСП за 2019 г. Отделно от това средства за асистенти и помощник-възпитатели се осигуряваха от националната програма \"Асистенти на хора с увреждания\" по Националния план за действие по заетостта за 2019 г. Всичко това е приключило с календарната 2019 г. и договорите на асистентите са прекратени.По думите на министър Сачева днешната ситуация е породена от Закона за личната помощ, подготвен от бившия национален омбудсман Мая Манолова, внесен от БСП, и приет през 2019-а под натиск в Народното събрание, без да са предвидени пропуските, които крие.\"С този закон на практика не се дава възможност хората да бъдат независими, не се дава възможност някой професионалист да работи с тях, така че например децата да бъдат консултирани затова как да ходят на училище или например как някой да започне работа, това е един закон, с който се осигурява по един тромав и изключително несправедлив начин допълнителни доходи. В случая този закон влиза директно в Народното събрание, приема се под натиск, всички ръкопляскат и шест месеца по-късно започваме да решаваме проблемите, които възникват от него\", посочи социалният министър.", "date": "2020.01.17", "title": "Връщат личните асистенти на 13 хил. българи с увреждания след март 2020 г."}
{"url": "https://offnews.bg/obshtestvo/sadat-v-germania-shte-reshi-sadbata-na-otnetoto-balgarsko-bebe-na-21-i-719669.html", "text": "Българското семейство, чието 7-месечно дете беше отнето от германските власти, ще бъде съдено в град Винзен за предполагаема злоупотреба, съобщи \"Ди Велт\", цитиран от БГНЕС. Следващата седмица съдът ще реши съдбата на бебето, поето от социалните грижи, заяви адвокатът на семейството Рюдигер Шулц-Ганзен. Към момента момиченцето е настанено в приемно семейство от Службата за младежки грижи в окръг Харбург. Закритото заседание ще бъде на 21 януари.  Според адвоката семейството живее в близост до Харбург. Бебето е отнето, след като медици сигнализират за евентуално насилие. Това се случва след катастрофа, която родителите претърпяват в Унгария. Автомобилът на семейството е ударен от превозно средство с ремарке. Родителите отлетели за Хамбург, където била извършена операция на детето. Лекарският екип изразил подозрения, че някои от нараняванията са по-стари. Били открити фрактури по краката и хематом в главата. Заключенията на експертизата са, че такъв тип хематом може да се получи след неколкократно разтърсване на бебето нагоре-надолу, когато е държано под мишниците. Вчера вицепремиерът и министър на външните работи Екатерина Захариева заяви, че българското външно министерство е поискало достъп на нашия консул в Германия до съдебното заседание за отнетото българче. \"От още 10 януари сутринта сме във връзка с родителите и всички отговорни институции в Германия. Консулът от Берлин е командирован в Хамбург в момента, от вчера е в областта и се е срещнал с родителите и техния адвокат. Оказваме абсолютно пълно консулско съдействие“, поясни Захариева.", "date": "2020.01.17", "title": "Съдът в Германия ще реши съдбата на отнетото българско бебе на 21 януари"}
{"url": "https://offnews.bg/zdrave/v-plovdiv-shte-izgrazhdat-nov-pediatrichen-i-onkologichen-kompleks-719674.html", "text": "Ръководството на УМБАЛ \"Св. Иван Рилски\" представи пред Здравната комисия в НС проект за нов педиатричен и онко-хематологичен комплекс, съобщиха от лечебното заведение.В сградата ще бъдат преместени Клиниката по педиатрия заедно с Детско спешно отделение, Клиниката по медицинска онкология и Клиниката по клинична хематология. В полза на проекта в края на 2018 г. стартира дарителската кампания „Най-доброто за нашите деца и онкоболни“, която за една година събра 124 935 лв.Клиниката разполага с интензивно отделение, отговаря на трето ниво на компетентност по педиатрия и всички педиатрични тесни специалности. Тя е най-голямата единна педиатрична клиника и единственото педиатрично лечебно заведение в Южна България с пълен набор специалности.През миналата година в нея са хоспитализирани 6236 малки пациенти от 21 от всички 28 области на страната, като най-много са от Южен Централен район.Дейността на клиниките по медицинска онкология и клинична хематология е свързана с Отделението по детска онкохематология на Клиниката по педиатрия и затова решението е те да се преместят заедно с нея в бъдещия лечебно-диагностичен комплекс.", "date": "2020.01.17", "title": "В Пловдив ще изграждат нов педиатричен и онкологичен комплекс"}
{"url": "https://offnews.bg/temida/prokuraturata-vleze-v-tetc-a-na-kovachki-bobov-dol-izgarial-opasni-719677.html", "text": "Започнало е разследване на престъпление против народното здраве и против околната среда в ТЕЦ „Бобов дол“, собственост на бизнесмена Христо Ковачки, съобщиха от пресцентъра на Апелативната прокуратура в София. По сигнал на ТД \"Национална сигурност\" и икономическа полиция при ОД МВР в Кюстендил, екип от прокурори, следователи и представители на РИОСВ Перник са извършили проверка във връзка с информация за управление на опасни отпадъци не по установения ред и горенето им без комплексно разрешително.Бил е извършен оглед на местопроизшествие, иззети са множество веществени доказателства, разпитани са свидетели, изискани са писмени документи за осъществяване на дейността. Към момента три мобилни лаборатории извършват необходимите изследвания.Разследването продължава.", "date": "2020.01.17", "title": "Прокуратурата влезе в ТЕЦ-а на Ковачки 'Бобов дол', изгарял опасни боклуци"}
{"url": "https://offnews.bg/ikonomika/eib-i-prokredit-bank-balgaria-razshiriavat-podkrepata-si-za-malkia-i-s-719673.html", "text": "Европейската инвестиционна банка (ЕИБ) предоставя финансиране в размер на 15 млн. евро на ПроКредит Банк България за съфинансиране на малки и средни инвестиции в страната. 40% от заемите, които ще се отпускат, са предназначени за проекти за възобновяема енергия, енергийна ефективност, транспорт с ниски въглеродни емисии и управление на отпадъците, съобщават от ПроКредит Банк.Благодарение на заема от ЕИБ български фирми, които имат по-малко от 3000 служители, ще получат по-лесен достъп до дългосрочно финансиране с преференциални условия.„Подкрепата на регионите с цел сближаване и борбата с изменението на климата са стратегически приоритети на Банката на Европейския съюз“, каза вицепрезидентът на ЕИБ Лиляна Павлова и допълни: „ЕИБ, в сътрудничество с нашия добре утвърден партньор ПроКредит Банк, ще подкрепи трудовата заетост в България, засили конкурентоспособността на частния сектор и насърчи борбата с изменението на климата. Нашите съвместни усилия ще стимулират устойчиво развитие и повече инвестиции в България, ще благоприятстват за икономическото сближаване, увеличаване на броя на квалифицираните работни места и в крайна сметка подобряване на условията на живот за европейските граждани“.„ПроКредит Банк е пионер в предлагането на финансиране за зелена енергия и енергийната ефективност, включително и такова за възобновяеми енергийни източници, и е вложила много усилия в насърчаването на инвестиции от този вид. По този начин ние сме натрупали вътрешен експертен опит и познания, и сме се позиционирали като банката за зелени заеми, както сред малките и средни фирми, така и сред депозантите и инвеститорите. Подписването на днешния договор отразява общите принципи и цели на двете институции, както и общия ни ангажимент към подпомагането на растежа и заетостта чрез подкрепа на малките и средни предприятия“, каза Рени Пейчева, член на Управителен съвет и Изпълнителен директор на ПроКредит Банк България.Това е третото финансиране от началото на сътрудничеството на ЕИБ с ПроКредит Банк през 2011 г., като с осигурените два предходни заема към банката са подкрепени малки и средни фирми в България.", "date": "2020.01.17", "title": "ЕИБ и ПроКредит Банк България разширяват подкрепата си за малкия и среден бизнес"}
{"url": "https://offnews.bg/temida/otkriha-nezakonni-orazhia-i-nelegalni-tcigari-v-doma-na-kmet-719676.html", "text": "Кметът на село Соколаре, община Бяла Слатина, Николай Нинов подаде оставка, след като откриха в дома му незаконни оръжия, цигари без бандерол и над 400 патрона, съобщи бТВ. Преди два дни полицията извърши обиск в дома на Григорий Груев, чиято съпруга е била опонент на Нинов на изборите през октомври. \"Намериха патрони малко от баща ми, той някога е бил въоръжена охрана на пилетарниците на селото и са му останали. Не ми е казал\", заяви Груев пред камерата на бТВ.В дома на настоящия кмет Николай Нинов са открити самоделен пистолет, фабрично изработена пушка с неустановен модел, над 400 патрона и почти 1 000 къса незаконни цигари от различни марки. Това е втори мандат на Нинов. Преди години той се прочу с това, че е завел съселяните си на екскурзия на свои разноски.От общинския щаб на ГЕРБ съобщиха, че след огласяването на случая са поискали от Нинов, който е техен кмет, да подаде оставка. В резултат той незабавно я е депозирал. Някои от жителите на селото застават зад кмета си и искат отново да се кандидатира. По случая е образувано полицейско производство заради намерените боеприпаси и оръжие. ", "date": "2020.01.17", "title": "Откриха незаконни оръжия и нелегални цигари в дома на кмет"}
{"url": "https://offnews.bg/bojni/machat-mezhdu-kobrata-i-dzhoshua-otnovo-pod-vaprositelna-719680.html", "text": "Световният шампион по бокс в тежка категория Антъни Джошуа и промоутърът му Еди Хърн бяха забелязани в Лондон в компания на Александър Усик и неговия представител Александър Красюк, което показа, че се водят преговори за двубой с украинеца.Вчера излезе информация, че мачът на Кубрат Пулев с Джошуа е 100 процента сигурен. Кобрата дори потвърди, а впоследствие и брат му Тервел заяви, че преговорите са на финалната фаза, като се говори за Истанбул.Тервел обаче добави, че трябва да се изчистят детайли по договора. От щаба на Джошуа не са потвърдили новината, а според медиите Ей Джей все още не е решил дали да не защитава титлата си на WBO срещу украинеца вместо тази на IBF срещу Пулев.Джошуа публикува стори в Инстаграм в компанията на Хърн и мениджъра на Усик, а към снимката има и текст, че си говорят за бокс. Красюк също отговори със снимка с Хърн и Джошуа в социалните мрежи. До 31 януари Джошуа трябва да вземе окончателно решение с кого ще се боксира.", "date": "2020.01.17", "title": "Мачът между Кобрата и Джошуа отново под въпросителна"}
{"url": "https://offnews.bg/zdrave/glavbolgarstroj-shte-stroi-detskata-bolnitca-patcientski-organizatcii-719679.html", "text": "Консорциум от три дружества на Главболгарстрой победи в търга за строежа на Националната детска болница, съобщиха от Министерството на здравеопазването. Цената, която обединение \"Детско здраве\", включващо \"Главболгарстрой\" АД, \"ГБС – Пловдив\" АД и \"Главболгарстрой Интернешънал\" АД, е дало е 93,4 млн. с ДДС и е най-близка до максималната прогнозна цена на здравното министерство от 95,4 млн. лв.Конкурентите за изграждане на Детска болница бяха трима - обединение \"Детска болница - София\", обединение \"Детско здраве\" и \"Здраве за децата\".До отваряне на офертите не беше допуснато обединение \"Здраве за децата на България\", тъй като според МЗ не отговаряло на предварително обявените условия.Другият консорциум, чиято оферта беше разгледана, е \"Детска болница - София\" (обединение между българската \"Климатроник\", мексиканската \"Иновасионес Техникас Ен Симентасион СА ДЕ СВ\" и испанската \"Проес Консулторес\").Поръчката бе пусната през лятото на 2019 г., но се забави, тъй като след обявяването на търга Камарата на архитектите в България (КАБ) обжалва процедурата пред Комисията за защита на конкуренцията (КЗК).Архитектите настояха като временна мярка КЗК да спре поръчката, докато жалбата им се разгледа по същество.През ноември тричленен състав на Върховния административен съд отхвърли жалбата на КАБ и търгът беше възобновен.Новата детска болница ще бъде на площ от 45 000 кв. м., изградена върху старото скеле с два основни 11-етажни корпуса, 6 триетажни и 2 сутерена. Тя ще разполага с 350-400 легла и в нея ще бъдат обединени детски клиники, които в момента са разположени в различни болници. Една от тези болници е Специализираната детска болница \"Проф. Иван Митев\", известна като Педиатрията.В писмо до медиите тази вечер пациентски организации „Заедно с теб“ се обявиха в подкрепа на проекта на здравното министерство за довършването на сградата в двора на Александровска за Национална детска болница и категорично се противопоставят \"всякакви лобистки интереси според експерти и опити за манипулиране на обществото\".След серия разговори с експерти по проектиране, строителство, лекари и администрация на Министерството на здравеопазването представителите на организациите считат, че решението е правилно и така ще се осигури бързо, организирано и качествено лечението на децата ни. Ето какво още се посочва в късното писмо:\"Няколко са фактите, върху които искаме да обърнем внимание на обществото с оглед на избягване на заблуди.Сградата е построена по преработен проект от 1990 г., който покрива изискванията по сегашния земетръсен план. Това дава на конструкцията много големи резерви по отношение на земетръса и на поемането на вертикални товари.Височината между осите на плочите е 7.20 м и затова възможностите за движение и преразпределение, които налага една нова, съвременна болница, са много големи. Има пространства дълги по 30 метра, което допълнително дава гъвкавост на решенията.Тази сграда е строена от 1990 до 1994 г., което прави около 24 години /по-скоро 4 години, вероятна грешка от страна на авторите, бел.ред./. Има стар проект от 1978 г., но той изобщо не е задвижван. Всяка плоча е приемана една по една с протоколи, според законодателството.Според конструктори няма нужда от ремонти, тъй като конструкцията е напълно завършена. Има да се правят само довършителни работи. Марките на бетона са със сертификати. Същото и е с арматурата.Предложението за събаряне не е много подходящо за приемане, тъй като ще са нужни 2-3 години да се изнесат материалите и около 30 милиона лева, според експерти. Само фундаментната плоча е 1.5 м. Много трудно ще се извади. А и защо да се вади, като вече я има.Какво е Национална детска болница? За нас това е организация на детското здравеопазване и от лекарите очакваме да участват активно именно в тази част\". ", "date": "2020.01.17", "title": "Главболгарстрой ще строи детската болница, пациентски организации са твърдо за старото скеле /допълнена/"}
{"url": "https://offnews.bg/obshtestvo/noviat-ekoministar-otide-v-pernik-719667.html", "text": "Новоназначеният министър на околната среда и водите Емил Димитров е на посещение в Перник, съобщи БТА.В момента Димитров извършва оглед на язовир \"Студена\" и ще се срещне със служители на Басейнова дирекция, които от сутринта проверяват деривациите на язовира.По-късно министър Димитров ще обсъди ситуацията с кмета на Перник Станислав Владимиров.Само преди ден министърът на икономиката Емил Караниколов увери, че държавата работи интензивно за решаване на водната криза в общината и до дни ще обяви конкретни мерки.Перник и селата около града са с воден режим от ноември. Заради липсата на валежи той може да продължи и след април, когато бе оптимистичната дата за финал на режима.", "date": "2020.01.17", "title": "Новият екоминистър отиде в Перник"}
{"url": "https://offnews.bg/zdrave/bogatite-zhiveiat-sredno-s-9-godini-poveche-719645.html", "text": "Американски и британски учени изчислиха, че по-заможните хора живеят средно с 9 години по-дълго от бедните, съобщава CNN.Специалистите изследвали данните на повече от 25 хиляди души на възраст 50+. Търсели причините, които предопределят колко дълго ще живеят хората, преди да започнат да усещат възрастови нарушения като неспособност да стават от леглото си или да си приготвят храна самостоятелно.Според тях един от факторите, по които може да се прогнозира продължителността на пълноценния живот е богатството – осигурените живеят средно с едно десетилетие по-дълго, преди да започнат да срещат трудности в ежедневното си обслужване.След 50-та година богатите мъже имали около 31 години пълноценен живот в сравнение с по-бедните си връстници, при които тази продължителност е 22-23 години. За състоятелните жени цифрата е 33 години, а за бедните – 22-23, преди да започнат да се нуждаят от специални грижи.„Макар продължителността да е важен показател за здравето, качеството му също има значение“, казва един от авторите на изследването Паола Заниното.В публикацията са цитирани резултати от изследване през 2016 година в САЩ, в което се потвърждава влиянието на професията и заплатата върху продължителността на живот. Мъжете с високи заплати живеели средно до 87,3 г. - почти 15 години повече, отколкото тези, които имат по-слаби финансови резултати. Разликата при жените е 10 г.", "date": "2020.01.17", "title": "Богатите живеят средно с 9 години повече"}
{"url": "https://offnews.bg/evropa/ep-iska-garantcii-za-pravata-na-evropejtcite-vav-velikobritania-sled-b-719685.html", "text": "Европейският парламент прие резолюция, с която настоява за контрол и гаранции за защитата на правата на европейските граждани във Великобритания след Брекзит, и иска уверения за същото от страна на британските власти.По време на вчерашния дебат по резолюцията главният преговарящ Мишел Барние подчерта, че въпреки представените данни, има много случаи на хора, които изпитват трудности с подаването на документи за уседналост и получаването на отговор до 31 януари, когато Кралството трябва да напусне ЕС.Евродепутатите настояват правата на европейците да бъдат спазени и само при това задължително условие те ще дадат одобрението си за споразумението за Брекзит. Под въпрос е поставено и създаването на „независим орган“ от Обединеното кралство, предвиден в споразумението за оттеглянето. Те отбелязват, че биха приветствали създаването на съвместен механизъм за контрол с участието на Европейския парламент и парламента на Обединеното кралство.за правото на пребиваване в страната след нейното излизане от съюза, заяви в петък главният координатор на Европейския парламент по въпроса за Брекзит - Ги Верхофстат, цитиран от БНР.Верхофстат се срещна в четвъртък с британски министри, включително с министъра за Брекзит - Стивън Баркли и  посочи, че е получил уверения от тях, че ще има гратисен период за онези, които не са кандидатствали по схемата за \"статут на уседналост\" на Великобритания до крайния срок през юни 2021 година.\"Какво ще се случи с тези хора дори след гратисния период? Е, няма да има автоматично депортиране\", посочи той пред радио Би Би Си. \"След гратисния период те ще имат възможност да кандидатстват, предоставяйки основания, поради което не е било възможно да направят това в рамките на нормалните процедури и срокове\".Попитан от Би Би Си за истинността на думите на Верхофстат, говорителят на британския премиер Борис Джонсън потвърди, че няма да има автоматично депортиране след Брекзит.Към края на миналата година за статут на уседналост са кандидатствали над 2,7 милиона от приблизително 3,5 милиона граждани на ЕС, живеещи във Великобритания. На около 2,5 милиона европейци е било казано, че могат да продължават да живеят и работят в Обединеното кралство след Брекзит, като на този етап само 6 заявления на \"сериозни и закоравели престъпници\" са били отхвърлени, отбеляза Би Би Си.По-рано тази седмица обаче ЕС изрази загриженост относно противоречив сигнали за това какво ще се случи с тези, които не успеят да го направят навреме.Великобритания ще напусне ЕС на 31 януари, след като договори условията за развода в края на миналата година, но ще остане обвързана към всички правила на блока до края на 2020 година в рамките на т.нар. \"преходна фаза\", целяща контролирано, а не хаотично излизане от съюза.Ги Верхофстат също така посочи, че гражданите на ЕС, на които е предоставен статут на уседналост, желаят да им бъде предоставен реален документ, за да могат да докажат, че имат право да останат във Великобритания. Той отбеляза, че управляващите в Лондон са му казали, че се разглежда възможността за подобни документи.Запитан от радио Би Би Си дали смята, че Великобритания някога може да се върне в ЕС, Ги Верхофстат отговори утвърдително, но не се ангажира с време. \"Ще има ново поколение, което ще каже: Какво направихме? Искаме да се върнем обратно\", прогнозира той.", "date": "2020.01.17", "title": "ЕП иска гаранции за правата на европейците във Великобритания след Брекзит"}
{"url": "https://offnews.bg/futbol/guardiola-imitira-bekenbauer-v-komentar-za-igrach-na-manchestar-siti-719668.html", "text": "Мениджърът на Манчестър Сити Пеп Гуардиола смята, че крилото на \"гражданите\" Рияд Марез не може да получи контузия, защото няма мускули на краката.\"Разликата между миналия и този сезон е, че той играе повече минути, защото треньорът е по-мил с него. През миналия сезон той също игра на добро ниво. Той обича да играе футбол.\"Виждате краката му - за него е невъзможно да получи контузия, защото в краката му няма мускули. У него има нещо специално, когато играе в близост до чуждата врата, винаги имам чувството, че може да вкара гол.Така че, хора, всички тези твърдения да не пропускаш да тренираш краката си във фитнеса, са напълно неверни\", каза Гуардиола.Изказването на специалиста силно на напомня на коментара на футболната легенда Франц Бекенбауер по време на световното първенство през 2006 година. Тогава Кайзера се пошегува с мускулатурата на отказалия се наскоро английски нападател Питър Крауч. \"Той не може никога да разтегне мускул, защото няма нито един мускул\", коментира тогава Кайзера. ", "date": "2020.01.17", "title": "Гуардиола имитира Бекенбауер в коментар за играч на Манчестър Сити"}
{"url": "https://offnews.bg/ikonomika/aetc-kozloduj-tarsi-kandidati-za-rabota-dava-stipendii-na-studenti-719652.html", "text": "АЕЦ \"Козлодуй\" е в режим на постоянно търсене на специалисти. \"От юни 2019 година на сайта на дружеството е обявен постоянен прием на документи за работа по 31 приоритетни специалности от висшето образование\", обяви по време на парламентарния контрол министърът на енергетиката Теменужка Петкова.Работи се за кадрово обезпечаване на АЕЦ \"Козлодуй\", обяви Петкова.От 2017 година АЕЦ \"Козлодуй\" предоставя стипендии на студенти от специалността \"Ядрена енергетика\" и \"Ядрена техника и ядрена енергетика\", които след завършване се ангажират да работят в централата.Сключени са договори с 16 стипендианти, на които централата заплаща таксите за обучение и стипендия в размер 1000 лева на семестър при постигане на изисквания за успех. От 2019 година е обявена и стипендия за първокурсници, записали определени специалности, като до настоящия момент са сключени договори с трима първокурсници. От 16 години дружеството има развита стажантска програма - платени и неплатени стажове, от 2019 година платените летни стажове се провеждат само за определените за приоритетни технически специалности, каза министър Петкова.В областта на средното професионално образование стартира процедура за дуално обучение по специалностите ядрена енергетика и топлотехника в професионалната гимназия в Козлодуй, каза още Петкова. Предвижда се предоставяне на стипендии на ученици в професионалните гимназии по ядрена енергетика в Козлодуй и Белене. С помощта на Регионалното управление по образование в Плевен и във Враца се организират срещи с ученици от гимназии с цел ранно кариерно ориентиране. С МОН се обсъжда обучението по ядрена енергетика и физика да се включи в разширената подготовка на учениците от професионалните гимназии. АЕЦ \"Козлодуй\" предлага да осигури и възможност за провеждане на учебни часове в централата с цел засилване на интереса на учениците, каза още министърът на енергетиката, цитирана от БТА.Анализите показват, че в рамките на всяка една година около 10-15 студенти завършват специалност \"Ядрена енергетика\". Почти всички работят в АЕЦ \"Козлодуй\", но това е далеч от амбициите ни и нашата визия за дългосрочното развитие на ядрената енергетика, допълни Теменужка Петкова.Според министъра ние сме държавата, която разполага с най-добрите експерти в областта на ядрената енергетика. Затова и нашите експерти участват в мисиите на организацията, която извършва проверки на други атомни електроцентрали.Депутатът Красен Кръстев посочи, че в следващите пет години предстои пенсионирането на над 780 специалисти от АЕЦ, което представлява 22 на сто от персонала на централата. Това в по-голямата си част са работници заети пряко в експлоатацията и ремонта на 5-и и 6-и енергоблокове, заемащи ръководни позиции и притежаващи огромен ръководен, административен и експлоатационен опит, каза народният представител.", "date": "2020.01.17", "title": "АЕЦ 'Козлодуй' търси кандидати за работа, дава стипендии на студенти"}
{"url": "https://offnews.bg/obshtestvo/46-4-mln-leva-zabaveni-zaplati-sa-bili-izdalzheni-sled-namesa-ot-insp-719671.html", "text": "46.4 милиона лева забавени заплати са били издължени от работодателите след намесата на контролните органи на Главна инспекция по труда през последните три години, съобщават оттам.През 2017 г. сумата е била 28.4 млн. лв., през – 2018 г. - 27.3 млн., през 2019 г. вече e 17.8 млн. лв.Броят на ощетените също намалява от над 12 000 през 2017 г. и 2018 г. до 6250 през 2019 г.\"Инспекцията по труда реагира с приоритет на всеки сигнал, свързан със забавени възнаграждения - уверяват от ГИТ. - Като се има предвид, че поне един работещ във всяко предприятие, бавещо заплати, в даден момент подава сигнал, може да се предположи, че контролните органи на Агенцията проверяват почти 100% от работодателите, които не плащат навреме. Практиката показва, че когато работодателят има временни затруднения, той намира начин след намесата на инспекторите по труда да изплати дължимите суми на работниците и служителите си.\"ИА ГИТ напомня на работниците и служителите, че имат законовата възможност да прекратят трудовото си правоотношение без предизвестие, като запазват пълни права за получаване на обезщетение за безработица, ако работодателят им забави възнаграждението. В общия случай при напускане на това основание работодателят им дължи минимум едно обезщетение в размер на една заплата. Те могат да търсят и по съдебен ред забавени възнаграждения и обезщетения.", "date": "2020.01.17", "title": "46.4 млн. лева забавени заплати са били издължени след намеса от инспекцията по труда"}
{"url": "https://offnews.bg/112/udar-mezhdu-dzhip-i-patrulka-zad-isul-719650.html", "text": "Джип \"Рекстън\" и полицейски автомобил са се ударили около 13:15 ч. на ул. \"Данаил Николаев\", зад УМБАЛ \"Царица Йоанна\" - ИСУЛ в столицата, сигнализира читател на OFFNews.Джипът е ударен странично, а полицейският автомобил - челно. Предполага се, че джипът е отнел предимство и патрулката се е блъснала с него. От пресцентъра на СДВР съобщиха за OFFNews, че при инцидента няма пострадали. Щетите са само материални. Все още се уточняват причините за удара. ", "date": "2020.01.17", "title": "Удар между джип и патрулка зад ИСУЛ"}
{"url": "https://offnews.bg/interviu/alergologat-d-r-diana-hristova-turshiite-s-aspirin-mogat-da-predizvik-719636.html", "text": "Д-р Христова, зимата ли е най-рисковият сезон за болните от астма?По принцип е доста по-рисков сезон предвид факта, че в този период сме изложени на много по-голямо количество провокатори на един астматичен пристъп. В тази група трябва да споменем, разбира се, респираторните инфекции, които много често са причина за първа проява на бронхиална астма или до обостряне на вече съществуващата. Това е едната страна на нещата.От друга страна, зимата е периодът, в който сме изложени на доста резки температурни колебания – при излизане от вкъщи навън студеният въздух може да предизвика астматичен пристъп заради повишената чувствителност и по-ниския праг на дразнене на дихателните органи при астматиците. Зимата е период, в който въздухът е много по-замърсен, най-вече заради типа отопление, който се използва.Друг провокатор е консумацията на зимнина, по-точно туршии, при които се използва аспирин като стабилизатор. Има медикаменти, при употребата на които може да се предизвика астматичен пристъп – т.нар. нестероидни противовъзпалителни средства. Обобщено казано, в този период има най-много провокиращи агенти.Как да разпознаем хроничния бронхит от астмата?При астмата имаме свиркащо дишане, задух, тежест в гърдите, кашлица. При различните пациенти могат да преобладават различни от посочените симптоми. Диагностицирането на астмата включва специфични изследвания и данни, които ни помагат да подредим пъзела. Свиркащото дишане например се обследва със слушалка, има специфично звучене, което се проявява при пристъп. Обикновено оплакванията се появяват нощем или сутрин, на пациента му се налага да стане, да заеме седнало положение, леко приведено, да отвори прозореца, за да успее да компенсира усещането за задух.Когато става дума за инструментално изследване за диагностициране на астма, спирометричното изследване е златен стандарт. Проследяват се спирометричните показатели във времето, защото астмата е заболяване, което в междупристъпните периоди не ни напомня за себе си и един астматик, който е с добър контрол на астмата, забравя за съществуването ѝ, но състоянието му може да стане драматично в момента, в който се появи пристъпът.Трябва да подчертаем, че един добре контролиран астматик има качество на живот, което по нищо не се различава от това на здравите хора и това е тънкото въже, по което балансираме при контролирането на болестта. Голяма част от пациентите, тъй като са добре, не смятат за необходимо да прилагат лекарствата за контрол на астмата. Поставянето на диагнозата, проследяването на пациента, как отговаря на терапията и за какъв период от време навлиза в стабилен контрол на състоянието са много важни за справянето с болестта и профилактиката на евентуални усложнения.Казахте, че има дълги периоди на добър контрол. Какво трябва да имат предвид хората с това заболяване, когато настъпи зимният сезон?Да не неглижират оплакванията си. Ако в този сезон се появят едни от симптомите, да не ги пренебрегват, защото е много важно да бъдат хванати навреме. Когато лекуваме астмата, ние я държим в добър контрол или я държим „заспала“. Свиркащото дишане не бива да се пренебрегва. Когато заболяването е в своите ранни етапи на развитие, това свиркане отминава. Човек боледува от настинка, респираторна инфекция, която отминава по-трудно. Известен период от време има свиркащо дишане или лек дискомфорт – тежест в гърдите.Проблемът е, че ако не хванем бронхиалната астма навреме, ако не я лекуваме, не я контролираме, епизодите на такива прояви започват да зачестяват във времето. И на по-късен етап се налага да я лекуваме с много повече медикаменти. Може да се появят и усложнения. Най-добрият вариант е да хванем нещата в зародиш и да ги държим под контрол. Защото това ще елиминира използването на още медикаменти, усложняването на състоянието и утежняването на астмата, която тя става неконтролирана. Това са пациенти, които са на максимална контролираща терапия и въпреки това пристъпите са по-чести и тежки. При тях често се налага приложение на кортикостероиди – системни стероиди – таблетки, мускулни или венозни приложения на медикамента. Обикновено това се случва в болницата. За страничните ефекти от системното прилагане на стероидите в таблетна и инжекционна форма може да се говори много. Най-общо казано, няма орган или система в тялото ни, които да не реагират негативно при приложението на този тип медикаменти при по-високи дози и по-продължителен прием.Кое предизвиква по-сериозни усложнения – астмата като заболяване или медикаментите, с които се лекува?Самото заболяване, когато не сме го контролирали, защото медикаментите се прилагат, когато има нужда от тях при определени режими и дози на приложение. Въпросът е, че прилагането на много от лекарствата при появата на определен симптом (в случая с астмата задух например) затваря порочния кръг на връщането на симптома, последващо прилагане на медикамента и промяна в оптималния режим на лечение.Това нарушава баланса в терапевтичния подход и води до други усложнения. Ако вземем под внимание случаите, при които се налага системно приложение на кортикостероиди, трябва да отбележим, че това са хора, които нямат физическа възможност да извършват ежедневните си дейности заради симптомите на заболяването. Тогава вече се налага да се прилагат системни стероиди, но първопричината е заболяването. След достигането на контрола на симптомите идва моментът, в който други медикаменти, които поддържат контрола на заболяването, ще осигурят излизането от споменатия порочен кръг.Какви усложнения може да предизвика астмата?Астмата е хронично възпалително заболяване на дихателните пътища. 75-80% от астматиците имат алергичен ринит или синузит. Затова се имат предвид и съпътстващите заболявания. Когато не контролираме съпътстващите заболявания, не контролираме астмата, а когато тя не е добре контролирана, съпътстващите заболявания също не са под добър контрол.Трябва да се разграничат кортикостероидите, които са със системно приложение, от тези, които са с локално – инхалаторно. Неоправдан е страхът от инхалаторните кортикостероиди. Те съдържат стероид от порядъка на микрограм. Ако не ги прилагаме, възпалението в дихателната система не се контролира и тогава при поява на дразнители се стига до пристъпи, при които трябва да се реагира бързо, предвид появилия се задух.Как трябва да се правят инхалациите, за да има полза от тях?Зависи за кои инхалации става дума. Всеки астматик трябва да е обучен да прилага коректно своя контролиращ инхалаторен медикамент, за да достави нужното количество лекарство на нужното място, където то да действа. А по въпроса за горещите инхалции - нищо крайно не е добро. Горещата инхалация е сериозен стрес за лигавицата на дихателните пътища. Има оптимални изисквания, които трябва да бъдат спазвани винаги. Студеният или горещият въздух са крайности, винаги трябва да има баланс. Въпросът е какво прилагаме и как е дозирано. Лекарствените продукти са стандартизирани и са нещо, което работи.В този ред на мисли, при пациенти със студова уртикария приемът на студени течности би могъл да предизвика оток на дихателните пътища. При студовата уртикария не е разрешен приемът на леденостудени течности.Противогрипните ваксини профилактика ли са в случая?Противогрипните ваксини са създадени за профилактика на хората, които са податливи на инфекции. В този смисъл категорично имат място в превенцията на астмата. По-внимателни с ваксините трябва да бъдем в детската възраст, когато предвид определени показатели може да се наложи изместване на времето за ваксиниране в хода на имунизационния календар.Кои са най-скъпоструващите грешки, които болните от астма допускат?Най-скъпоструваща грешка е спирането на медикамента, защото това може да доведе до нуждата от приложението на системни стероиди. Друга грешка е липсата на честа проверка на инхалаторната техника на пациента. Този тип грешка обикновено стои в основата на честия прием на т. нар. спасителни лекарства при появил се задух. Затова е добре периодично да си припомнят как се прилага инхалаторът.Може ли да има неблагоприятен ефект от съчетаване на лекарството за астмата, което се приема, с противогрипни и някакви други медикаменти, които се изписват за лечението на симптомите на вирусна инфекция?Не. Това са контролиращи медикаменти, които са създадени за ежедневно прилагане. Затова те не могат да взаимодействат с останалите така, че да има негативен ефект. Това се отнася и за останалите лекарства, които една голяма част от хората приемат за съпътстващите си заболявания.Когато човек има хронично заболяване, то рядко е само едно. Често има артериална хипертония или исхемична болест. Има определени медикаменти, които не са добър избор при астматиците като бетаблокерите например, но пък там има други медикаменти, които осигуряват добрия контрол на заболяването.Говорихме за замърсяване на въздуха. Възможно ли е астмата да се обостри от използването на твърдо гориво за отопление в дома?Това може да влоши контрола на астмата. Сериозен алерген е и котешкият, той засяга малките дихателни пътища и често при него директно се появява астматичен пристъп, но решението в този случай например е да нямаме котка. Друго, което сами можем да направим, е да се погрижим в домовете ни да няма конденз. Съвременната топлоизолация е такава, че създава условия за образуването му и появата на плесен. Плесента дразни дихателните пътища.Как да създадем оптимална домашна среда за астматично болния през зимата?Елиминирането на някои от респираторните алергени включва влажно почистване, пране на 60 градуса на спалното бельо.И друго много важно – да се внимава с приема на медикаменти. Всичко, което тече като реклама в медиите „да се вземе при първи прояви на грип“ или при други симптоми и поводи, без лекарско предписание, може да бъде алерген.", "date": "2020.01.17", "title": "Алергологът д-р Диана Христова: Туршиите с аспирин могат да предизвикат астматичен пристъп"}
{"url": "https://offnews.bg/temida/sgp-shte-razsledva-bns-edelvajs-zaradi-lukov-marsh-719649.html", "text": "Главният прокурор Иван Гешев разпореди на Софийската градска прокуратура да направи незабавна проверка за дейността на сдружение Български национален съюз – „Еделвайс“ и дали тя не противоречи на Закона за политическите партии.Сдружението организира траурно факелно шествие в памет на ген. Христо Луков за 22 февруари, което е забранено със заповед на кмета на Столична община. Гешев настоява да бъде уведомен, ако има данни за извършено престъпление от общ характер.Преди няколко дни организацията на евреите в България \"Шалом\" е сигнализирала Комисията за защита от дискриминация за ксенофобски изказвания в предаване на бТВ.Повод за това става участие на Звездомир Андронов от Български национален съюз (БНС) в предаването на 22 април 2019 г.КЗД е започнала производство по сигнала, съобщават от \"Шалом\". Той е изпратен и до СЕМ от „Шалом”, Централния израилтянски духовен съвет (Central Israelite Religious Council), подкрепен от Marginalia и още 11 правозащитни организации.В сигнала до КЗД се казваше, че е \"неприемливо решението на bTV Media Group да даде трибуна в национален ефир на лице от групировката Български Национален Съюз. Направените от Андронов твърдения, че „цигани, турци, арменци и евреи са гости в България и ако са добри гости, могат спокойно да живеят тук“ проповядват и подбуждат към дискриминация, основана на раса, народност и етническа принадлежност и са в директно нарушение на чл. 162 от Наказателния кодекс\".Предстои КЗД да обяви решението си.", "date": "2020.01.17", "title": "СГП ще разследва БНС \"Еделвайс\" заради Луков марш"}
{"url": "https://offnews.bg/kultura/naj-golemite-ni-ansambli-filip-kutev-trakia-i-pirin-shte-razliuleiat-719657.html", "text": "Завладяващи български ритми, вихрени танци, пъстри фолклорни носии и повече от 150 професионални танцьори, музиканти и певци на една сцена, ще разпалят емоциите на ценителите на българския фолклор на 11 март 2020 г. Спектакълът НОЩ НА АНСАМБЛИТЕ 4 с трите най-големи професионални ансамбли у нас – ансамбъл „Филип Кутев“, „Тракия“ и „Пирин“ ще поднесат неповторимо изживяване за всички присъстващи в зала 1 на НДК догодина.С нова богата и разнообразна програма и след поредица изнесени спектакли през последните години (изигран e пред пълни зали вече над 10 пъти в София, Пловдив и Варна), НОЩ НА АНСАМБЛИТЕ 4 ще представи за първи път в София. Трите ансамбъла - емблеми в музикалното и танцовото ни изкуство, ще ни подарят още по-вълнуващо и зрелищно изживяване.На 11 март догодина отново ще станем свидетели и ще се насладим на майсторството и професионализма на състави съхранили традициите на българския фолклор през годините. В една единствена вечер ще се потопим в тяхната съкровищницата за повече от два часа, за да се заредим с неповторими емоции и положителна енергия!Билетите за НОЩ НА АНСАМБЛИТЕ 4 на 11 март 2020 г. в зала 1 на НДК се пускат в продажба от днес (18.10.2019) в системата на . Цената им е от 15 до 40 лв. според мястото в залата. Билети могат да се закупят още от Билетен център в НДК, касата на зала “Арена Армеец”, книжарници Booktrading и бензиностанции ОМВ в цялата страна.Присъединете се към събитието във фейсбук . Насладете се и на живо на специалното издание на НОЩ НА АНСАМБЛИТЕ 4! Националният фолклорен ансамбъл “Филип Кутев” е създаден през 1951 г. от знаменития български композитор Филип Кутев, чието име носи днес. Мисията на Ансамбъла е да съхрани, възроди и преведе във времето огромното многообразие на традиционния български фолклор, представяйки го чрез автентични, обработени или съчинени на базата на фолклора - песни, танци, инструментални пиеси, обреди и обичаи.С аранжиментите и авторските песни на Филип Кутев и танците на Маргарита Дикова, се създава цяла една школа, залегнала в изкуството на фолклорните ансамбли не само в България, но и по света. От създаването си до днес ансамбъл “Филип Кутев” е изнесъл повече от 7000 концерта из цяла България, а също в Европа, Азия, Африка и Америка.Фолклорен ансамбъл \"Тракия\" – гр.Пловдив е създаден през 1974г. от именития проф. Кирил Дженев. Спектаклите на ансамбъл \"Тракия\" представят по неповторим начин огромното фолклорно богатство на България от всички етнографски области, с което покоряват сърцата на публиката вече повече от 40 години и в над 50 страни по света.Съществен принос за този неувяхващ заряд и младежко излъчване на ансамбъла винаги са имали и изпълнителите, които са настоящи студенти или вече завършили специалисти от Академията за музикално и танцово изкуство в града.Ансамбъл “Пирин” е един от най-известните български фолклорни ансамбли, посланици на българското народно изкуство по света. Създаден през 1954 г., от своето съществуване до днес, ансамбъл ”Пирин” е изнесъл над 7000 концерта пред повече от 6 милиона зрители и слушатели у нас и в над 60 страни по света.В своята творческа биография и репертоар ансамбъл ”Пирин” има над 400 заглавия от песни, оркестрови пиеси, музика за хор, солисти и танцови постановки. Множество записи на ансамбъла се пазят в златните фондове на БНР, БНТ, Радио Благоевград и други.", "date": "2020.01.17", "title": "Най-големите ни ансамбли Филип Кутев, Тракия и Пирин ще разлюлеят НДК на 11 март"}
{"url": "https://offnews.bg/politika/borisov-ne-poluchil-pokana-ot-prezidenta-za-sreshtata-za-izbornia-prot-719656.html", "text": "Премиерът Бойко Борисов не е получил покана да участва в днешната среща при президента Румен Радев за изборното законодателство. Това съобщиха от ГЕРБ, след като държавният глава разкритикува управляващите, че по важни за държавата въпроси. На дискусията на \"Дондуков\" 2 участваха само представители на БСП и ДПС. Председателят на ПП ГЕРБ и министър-председател на България Бойко Борисов винаги е демонстрирал готовността си за участие в диалог по всички обществени теми, както във вътрешен, така и в международен план. Борисов обаче не е получавал покана от президента Румен Радев за участие в днешната среща за обсъждане на актуални въпроси в изборния процес. Такава покана не е изпращана до него нито в Министерския съвет, нито в Централата на ПП ГЕРБ, обясняват от партията. Бойко Борисов многократно е заявявал, че съвместната работа между институциите е ключова за стабилността и развитието на страната ни. Винаги, когато е имало предложения за диалог и срещи, Бойко Борисов се е отзовавал, както като партиен лидер, така и като министър-председател, допълват от ГЕРБ. ", "date": "2020.01.17", "title": "Борисов не получил покана от президента за срещата за изборния процес"}
{"url": "https://offnews.bg/kultura/kristofar-tolkin-sinat-na-velikia-dzh-r-r-tolkin-pochina-na-95-719640.html", "text": "Кристофър Толкин, син на автора на \"Властелинът на пръстените\" Джон Р. Р. Толкин, почина на 95 години, предаде Си Ен Ен, позовавайки се на \"Толкинското общество\". Кристофър е третият и най-малък син на Джон Р. Р. Толкин. Роден е в Лийдс, Англия, през ноември 1924 година. Още като дете той, заедно с братята си, се запалва по фантастичния свят, сътворен от неговия баща. Именно за синовете си Джон Толкин пише \"Хобит\", а след това и \"Властелинът на пръстените\". Кристофър редактира част от творбите на баща си, като след смъртта му публикува негови незавършени произведения, допълвайки ги с бележки и с неиздадени ръкописи. Успява да завърши и да публикува през 1973 година книгата \"Силмарилион\" - сборник от митове и легенди за Средната земя. Също така редактира приказки на баща си до 2018 година. Кристофър Толкин рисува картите за Средната земя от поредицата \"Властелинът на пръстените\", които читателите използват през годините, докато пътуват заедно с хобита Фродо Бегинс. Според литературоведи без участието на Кристофър любителите на Толкин-старши биха се лиши от възможността да прочетат най-малко 4 от произведенията на великия писател. Също като баща си, Кристофър отдава много години от своята кариера на Оксфордския университет. През 2016 е удостоен с медала \"Бодли\" на Бодлиевата изследователска библиотека заради своя принос към литературата.Историята от \"Властелинът на пръстените\" достига върха на своята популярност след излизането на екран на филмите, заснети по мотиви на класическата трилогия. Но Кристофър Толкин остава недоволен от екранизацията на новозеландския режисьор Питър Джаксън. През 2012 г. в интервю за френския вестник \"Монд\" той разкритикува филмите. Според него те не са могли да съхранят същността и красотата на книгите на баща му. По думите на Кристофър авторите на екранизациите са \"опустошили книгата, като са направили от нея екшън за подрастващи на възраст от 15 до 25 години\". В изявление Кристофър посочва, че започва да помага на Джон Р. Р. Толкин още на 5-годишна възраст, като слуша приказки преди лягане и улавя несъответствията в тях. ", "date": "2020.01.17", "title": "Кристофър Толкин - синът на великия Дж. Р. Р. Толкин, почина на 95"}
{"url": "https://offnews.bg/112/api-otkradnatiat-terminal-za-vinetki-ne-sadarzha-pari-i-lichni-danni-719661.html", "text": "Терминалът за самотаксуване, който бе откраднат при обира на бензиностанция край София тази нощ, не съдържа нито пари, нито данни от дебитни или кредитни карти. В терминалите за самотаксуване няма пари в брой, тъй като плащанията се извършват с дебитна или кредитна карта, уточняват от  Агенция „Пътна инфраструктура“. Непосредствено след получаване на сигнала за кражбата на терминал за самотаксуване в Националното тол управление връзката на машината с Електронната система за събиране на пътни такси е блокирана. Терминалът е деактивиран и всякакви опити за злоупотреби с Електронната система за събиране на пътни такси са елиминирани, допълват от АПИ. В информационната система на терминала не се съхраняват данни на дебитните или кредитните карти, с които са извършени плащания. Системата за купуване на електронни винетки не изисква въвеждането на лични данни, затова и ползвателите на конкретния терминал нямат причина за притеснение, твърдят още от пътната агенция. Всички терминали за самотаксуване в страната са застраховани срещу кражба или повреда. Националното тол управление има готовност да монтира нова машина след координация с представители на търговския обект, информират от АПИ. ", "date": "2020.01.17", "title": "АПИ: Откраднатият терминал за винетки не съдържа пари и лични данни"}
{"url": "https://offnews.bg/obshtestvo/62-grazhdanski-organizatcii-seziraha-evrokomisiata-po-povod-atakite-sr-719682.html", "text": "През последните няколко години гражданските организации в България са обект на атаки, подобни на тези в други страни от Централна и Източна Европа: кампании, очернящи образа на конкретни или групи граждански организации, засилена анти-европейска пропаганда, целенасочена дезинформация по въпроси и теми, свързани с човешки права и ролята на гражданските организации за тяхната защита.62 граждански организации подписаха  и призоваващо ги да изразят позиция по повод нарастващите атаки срещу гражданските организации в България, като:• направят ясно публично изказване относно важността на гражданското общество и на гражданските организации като част от него;• призоват българското правителство да защити пространството за гражданско участие и да се обяви против речта на омразата и всякакви други твърдения, които поставят под въпрос необходимостта от гражданските организации; • се срещнат с български граждански организации в Брюксел, за да се дискутират рисковете пред гражданските организации в България, които поставят в риск основни европейски ценности и принципи.Това се случва на фона на развитието по делото на Европейската комисия срещу Унгария по повод приетия от страната през 2017 г. закон, задължаващ гражданските организации, които получават финансиране от чужбина, да се вписват в нарочен регистър и да се представят като получаващи финансова подкрепа от чужбина, като при неизпълнение биват санкционирани.. Според него законът е в противоречие с европейското право и принципи, както и с основни свободи, закрепени в Хартата на основните права на Европейския съюз. Според становището на генералния адвокат противоречието на правото на ЕС (в частност на Договора за функциониране на ЕС по отношение на нарушаване свободното движение на капитали) е на практика последица от нарушаването на основни свободи – най-вече правото на сдружаване.„Проблемът е не в самото ограничение на движението на капитали като такова, а […] в това, че чрез него се нарушават определени основни права.“Според генералния адвокат условията, няложени чрез закона върху организациите, получаващи дарения от чужбина, „[…] биха могли да ограничат свободното движение на капитали, доколкото:- могат да засегнат неблагоприятно финансирането на установените в Унгария сдружения и фондации, които получават средства отвън. По този начин те ще се отразят неблагоприятно и на упражняването на свободата на сдружаване, гарантирана с член 12 от Хартата,- могат да засегнат, също неблагоприятно, правото на зачитане на личния живот и правото на защита на личните данни (членове 7 и 8 от Хартата) на лицата, които от чужбина внасят средства в посочените граждански организации.“И продължава: „По-специално, независимо от икономическото си значение, даренията, произхождащи от чужбина, представляват за пребиваващите/установените извън страната дарители най-непосредственият, ако не и единственият начин да участват в дейностите на организациите, които подкрепят със своето финансиране. Затрудняването на икономическия принос на тези лица означава фактически да им се попречи да упражняват чисто и просто свободата си на сдружаване: чрез финансовата подкрепа за организацията тези лица се обединяват с други с цел общо преследване на определени цели, което в крайна сметка е предметът на свободата на сдружаване.“Предстои Съдът на ЕС да излезе с окончателно решение по делото.", "date": "2020.01.17", "title": "62 граждански организации сезираха Еврокомисията по повод атаките срещу тях"}
{"url": "https://offnews.bg/drugi/pochina-alpinistat-dimitar-bardarev-719664.html", "text": "Внезапно почина големият алпинист Димитър Бърдарев. Това съобщиха от Българската федерация по катерене и алпинизъм.Той е роден през 1949 г. в Банско и още от детските си години животът му е свързан с планината. С алпинизъм започва да се занимава от 1966 г., като минава през школите на ЦСКА и ВИФ.Дълги години е един от най-добрите състезатели по ски-рали в България, победител през 1976 г. в реномираното международно ски-рали в Леко, Италия.Димитър Бърдарев осъществява изкачвания на редица трудни маршрути в Алпите, Кавказ, Памир. Бил е 8 пъти на Елбрус, преминал е трудния траверс на веригата Шхелда. Изкачил е седемхилядниците Комунизъм, Ленин и Ношак.Взел е участие в съвместната експедиция на армейските алпинисти от България и СССР в Памир,когато са изкачени два върха - \"България\" и \"Шипка\". Участник е в националните експедиции \"Лхоце-81\" и \"Еверест-84\", където достига до 7800 м.След като завършва ВИФ \"Георги Димитров\", Димитър Бърдарев свързва и професионалния си живот с алпинизма. Той е дългогодишен преподавател и ръководител на катедра \"ТАО\" в Националната спортна академия, където става и професор.Дълги години е бил в бюрото на БФА и БАК, член на треньорския съвет. Отличен е със званията \"Заслужил майстор на спорта\", \"Заслужил треньор по алпинизъм\", носител е на ордените \"Георги Димитров\" и \"Народен орден на труда\".", "date": "2020.01.17", "title": "Почина алпинистът Димитър Бърдарев"}
{"url": "https://offnews.bg/ikonomika/westinghouse-shte-modernizira-dva-bloka-na-aetc-kozloduj-za-63-5-mln-719660.html", "text": "Американският енергиен гигант „Westinghouse Electric Company“ подписа договор за модернизацията на два блока на АЕЦ “Козлодуй” за 63.5 млн. лв., предаде БГНЕС.Договорът е за преместване на текущите информационни и контролни системи (I&C), базирани на платформата Ovation™ на 5 и 6 блок, по най-новите стандарти. Целта е да се осигури още по-голяма конкурентоспособност и ефективност в начина на работа на тези централи.„Дигитализацията и модернизацията на експлоатираното ядрено оборудване е ключова част от дългосрочните операции на нашия клиент и стратегически приоритет за Westinghouse“, казва Тарик Чохо, президент на бизнес звеното за операции по изграждане в Европа, Близкия изток и Африка (EMEA) на Westinghouse.„Имаме удоволствието да подкрепим 5 и 6 блок на АЕЦ “Козлодуй” в техните усилия да използват най-добрите налични технологии и да доставят икономически и чиста енергия на България за десетилетия напред“, допълва Чохо.Платформата Оvation е една от най-модерните I&C в енергийния сектор и се използва широко както в работещи, така и в нови ядрени централи. Като доставчик на платформата Оvation за ядрената промишленост, Westinghouse внедрява Ovation в АЕЦ „Козлодуй” повече от 15 г. и платформата се оказа безопасна, надеждна и много икономична. Westinghouse се ангажира да подкрепи блокове 5 и 6 на “Козлодуй” в поддържането на платформата Оvation поне още 30 г. и подкрепя плановете на Козлодуй да експлоатира двата блока поне до 2049 г.„Модернизацията на 5 и 6 блок беше необходима и като всеки един компютър, той трябваше да бъде подменен след 15 г. работа“, заявява Александър Николов, зам.-изпълнителен директор на АЕЦ „Козлодуй“.Той уточнява, че договорът с американската компания е подписан вчера и това е поредната стъпка от цялостната рехабилитация на двете ядрени мощности. Експертът подчерта, че съвместното сътрудничество с американците датира от средата на 90-те години на миналия век.Кои са „Westinghouse“?„Westinghouse Electric Company“ е водеща световна компания за ядрена енергия и е доставчик на продукти и технологии за ядрени централи за комунални услуги в целия свят. „Westinghouse“ достави първия в света търговски воден реактор под налягане през 1957 г. в САЩ. Днес технологията „Westinghouse“ е основа за приблизително половината от действащите в света ядрени централи.", "date": "2020.01.17", "title": "Westinghouse ще модернизира два блока на АЕЦ Козлодуй за 63.5 млн. лв."}
{"url": "https://offnews.bg/ikonomika/natcionalna-lotaria-natcionaliziraneto-na-chasten-biznes-shte-ima-pos-719678.html", "text": "\"Национализирането на частен бизнес е недопустим прецедент, който ще доведе до необратими последствия за държавата, законодателната и изпълнителната власт.\" Това се казва в позиция на \"Национална лотария\" АД във връзка с внесения проект на закон за изменение на Закона за хазарта от лидера на НФСБ Валери Симеонов.Лидерът на НФСБ сутринта каза, че премиерът Бойко Борисов е подкрепил национализацията на частните лотарийни игри. Симеонов внесе вчера законопроект, който предвижда да се забрани на частни компании да провеждат лотарийни игри, а това да се прави само от държавата.В позицията пише, че \"фундаменталното нарушаване на установения от Конституцията на Република България правов ред, и грубото погазване на европейското законодателство ще причини огромни финансови и репутационни щети на България.\" Позицията е е подкрепена от „Евробет“ и Българска асоциация за развлекателни и хазартни игри (БАРХИ).Ето и пълния текст:\"Във връзка с внесения от Валери Симеонов и група народни представители проект на закон за изменение на Закона за хазарта, коментиран от министъра на финансите г-н Горанов и спортния министър г-н Кралев, бихме искали да изразим следната позиция.Национализирането на частен бизнес е недопустим прецедент, който ще доведе до необратими последствия за държавата, законодателната и изпълнителната власт.Фундаменталното нарушаване на установения от Конституцията на Република България правов ред, и грубото погазване на европейското законодателство ще причини огромни финансови и репутационни щети на България.Отговорността и последствията от тези действия няма да бъде носена от политиците, стоящи зад внасянето на проекта, а от българските гласоподаватели и данъкоплатци. Изразената позиция е подкрепена от „Евробет“ и Българска асоциация за развлекателни и хазартни игри (БАРХИ).\"", "date": "2020.01.17", "title": "Национална лотария: Национализирането на частен бизнес ще има последствия"}
{"url": "https://offnews.bg/zdrave/shefat-na-lekarskia-saiuz-nito-edna-bolnitca-ne-pecheli-ot-skapite-le-719624.html", "text": "Нито една болница, независимо каква цена плаща, няма печалба от скъпите лекарства, защото в нея не остават пари, каза по БНР председателят на Българския лекарски съюз (БЛС) д-р Иван Маджаров.По думите му онкологичните лекарства са единствените, които се плащат директно от Касата. Това са пари, осигурени от държавата през позитивния списък, за да се гарантира безплатното лечение на онкоболните.Според д-р Маджаров е учудващо, че в позитивния списък може да съществува цена, която е седем пъти по-висока от тази, на която търговецът я доставя. Той припомни, че в наредбата пише, че при промяна на цената, всеки вносител на медикаменти трябва да информира Съвета за цени и реимбурсация.\"Там е основният проблем. Очаквам този Съвет да излезе с актуална информация. Това, което чувам, ми прилича повече на политически спор“.По повод подписаното споразумение между прокуратурата, МЗ и БЛС д-р Маджаров съобщи, че ще бъде разкрит \"горещ\" телефон, който ще предава информация за проблеми до главната прокуратура. По думите му така се създава максимално бърз път за лекари, станали жертва на агресия, или ако срещу тях са заведени дела. „Създадохме пътна карта, в която всяка от трите институции да си свърши работата. До края на месеца БЛС ще има такъв телефон… Миниум веднъж годишно ще имаме съвместна среща, на която ще отчетем какво се е случило“, каза шефът на БЛС.", "date": "2020.01.17", "title": "Шефът на Лекарския съюз: Нито една болница не печели от скъпите лекарства"}
{"url": "https://offnews.bg/politika/petar-vitanov-minimalnata-rabotna-zaplata-triabva-da-se-uvelichi-sas-719628.html", "text": "От групата на социалистите смятаме, че минималната работна заплата трябва да бъде 60% от средната работна заплата за всяка държава членка на ЕС. С минимална работна заплата 610 лв. над 1 милион български граждани са до прага на бедност. Това заяви Петър Витанов, ръководител на Делегацията на българските социалисти в ЕП, пред Нова телевизия. \"За представителите на нашата група това е защита за работника и възможност за по-добър живот на българите. Как си представяте една майка да отгледа едно или повече деца със заплата от 610 лв.?\" - продължи евродепутатът на левицата. Той отбеляза, че с въвеждането на този механизъм за европейските работници, сивият сектор ще се свие, особено в България, където с изплащането на минималната работна заплата има практика и за допълнително даване на пари на ръка.\"Механизмите могат да бъдат различни, като именно тези дискусии са подети под натиска на групата на социалистите, защото Европа се базира на три принципа - благоденствие, справедливост, устойчивост. Европа все още има най-напредналите системи за социална сигурност, а това предложение е именно такова\", заяви Витанов.", "date": "2020.01.17", "title": "Петър Витанов: Минималната работна заплата трябва да се увеличи със 150 лв."}
{"url": "https://offnews.bg/sviat/dete-izleze-s-kucheto-si-i-be-zavlecheno-ot-poroj-na-3-5-km-ot-doma-n-719623.html", "text": "Тригодишно момиченце и кучето ѝ бяха открити живи 24 часа, след като изчезнали при наводнение в Западна Австралия, съобщава Би Би Си.Детето се изгубило в сряда, след като излязло на разходка с кучето. Тя и домашният любимец, порода Джак Ръсел, били отнесени, след като проливни дъждове превърнали в реки улиците край дома ѝ, съобщава полицията.В издирването бе включен хеликоптер, а опасенията, че детето може да е загинало растяха. Но в четвъртък следобед тя е била забелязана от хеликоптера на около 3.5 километра от дома си. Когато полицаите стигнали до нея, била цялата в кал, но невредима. Кучето било с нея и продължавало да я пази - допълват органите на реда.\"За щастие Матилда и кучето ѝ бяха върнати на семейството ѝ\", се казва в съобщението на полицейската служба на Западна Австралия.Пилбейра е един от западните австралийски региони, в които валяха проливни дъждове през последните дни, които доведоха до наводнения и затваряне на пътища. Те обаче донесоха и облекчение от катастрофалните горски пожари, с които страната се бори от месеци. От септември досега пожарите са отнели живота на най-малко 28 души и са унищожили хиляди домове. Сушата засили кризата, която е най-тежка в щатите Нов южен Уелс и Виктория.", "date": "2020.01.17", "title": "Дете излезе с кучето си и бе завлечено от порой на 3.5 км от дома. Намериха го 24 ч по-късно, пазено от домашния Джак Ръсел"}
{"url": "https://offnews.bg/futbol/berbatov-za-iunajted-shte-e-uspeh-da-se-izkachi-po-nagore-v-klasirane-719629.html", "text": "Бившият национал Димитър Бербатов смята, че за мениджъра на Манчестър Юнайтеде Оле Гунар Солскяер ще е успех, ако остане до края на сезона на \"Олд Трафорд\".\"Червените дяволи\" редуват силни и слаби резултати от началото на сезона, като норвежецът редовно отнася критики за представянето на тима.\"Звучи грубо, но в ситуацията, в която се намира той. Постоянни критики за резултатите, ще е успех за него да остане до края на сезона.За Манчестър Юнайтед пък ще е успех да се изкачи по-нагоре в класирането. Ситуацията е много трудна, тъй като след всяка загуба започва дискусия за смяна на треньора и играчите, което не помага на текущата работа.Това понякога е просто емоционална реакция на хора, които казват, че нещо трябва да се промени, но впоследствие се оказва, че такова решение за смяна на мениджъра е грешка.Личното ми мнение е, че трябва да бъде оставен да работи\", казa Бербатов пред \"beIN SPORTS\".", "date": "2020.01.17", "title": "Бербатов: За Юнайтед ще е успех да се изкачи по-нагоре в класирането"}
{"url": "https://offnews.bg/zdrave/ucheni-kravonosnite-sadove-na-zhenite-stareiat-po-barzo-719622.html", "text": "Изследване показва, че кръвоносните съдове на жените стареят по-бързо,което увеличава риска от сърдечносъдови болести в млада възраст. Резултатите от проучването на експертите в  Smidt Heart Institute в Лос Анджелис са публикувани в онлайн платформата JAMA Cardiology.Кардиолозите са наблюдавали 30 000 души в продължение на 4 години. Анализите показали, че кръвоносните съдове на жените, от големите артерии до най-малките капиляри, стареят физически и стават неефективни по-рано, отколкото при мъжете. Статистически жените страдат и по-често от хипертония, която се задълбочава с времето.Една 30-годишна жена с високо кръвно е по-уязвима пред болестите на сърцето от мъж с хипертония на същата възраст, казват учените. Те предполагат, че резултатите от изследването им ще опровергаят отдавна господстващото мнение, че сърдечносъдовите болести поразяват мъжете 10-20 години по-рано от жените.В друго изследване учените доказаха, че мъжете са по-предразположени към хипертония, особено до 50-та си година. При жените рискът от сърдечносъдови заболявания рязко се увеличава след тази възраст заради хормоналните промени в менопаузата.Тези промени предизвикват ръст на теглото и по-голяма чувствителност към солта – два фактора, които затрудняват циркулацията на кръвта.При повишено налягане сърцето работи два пъти по-интензивно, за да снабди с кръв организма. Ако хипертонията не се лекува, тя уврежда артериите и предизвиква инсулти и инфаркти. ", "date": "2020.01.17", "title": "Учени: Кръвоносните съдове на жените стареят по-бързо"}
{"url": "https://offnews.bg/tenis/grigor-dimitrov-izliza-rano-sutrinta-na-korta-v-melbarn-719630.html", "text": "Най-добрият ни тенисист Григор Димитров ще започне участието си в турнира от Големия шлем - Открито първенствот на Австралия в понеделник, не по-рано от 06:00 часа българско време.В първия кръг на надпреварата нашето момче ще се изправи срещу аржентинеца Хуан Игнасио Лондеро. Срещата между двамата е е трета в програмата на \"Мелбърн Арeна\". Победителят от нея ще играе във втори кръг срещу Леонардо Майер или Томи Пол.Иначе в понеделеник ще станем свидетели на много интересни мачове като на корта ще видим още суперзвездите Роджър Федерер и Новак Джокович.\"Мелбърн Арена\", начало: 02:00 часа българско време:1. Матео Беретини – Андрю Харис2. Кристи Ан – Каролин Вожняки3. Хуан Игнасио Лондеро – Григор Димитров4. Саманта Стоусър – предстои да бъде обявено\"Род Лейвър Арена, начало: 02:00 часа:1. Наоми Осака – Мари Божкова2. Анастасия Потапова – Серина Уилямс3. Стийв Джонсън – Роджър Федерер4. Ашли Барти – Леся Цуренко5. Новак Джокович – Ян-Ленард Щруф\"Маргарет Корт Арена\", начало: 02:00:1. Денис Шаповалов – Мартон Фучович2. Катерина Синякова – Петра Квитова3. Винъс Уилямс – Кори Гоф4. Стефанос Циципас – Салваторе Карузо5. Слоун Стивънс – Джън Шуай", "date": "2020.01.17", "title": "Григор Димитров излиза рано сутринта на корта в Мелбърн"}
{"url": "https://offnews.bg/politika/valeri-simeonov-borisov-podkrepia-natcionalizatciata-na-lotariite-719627.html", "text": "Премиерът Бойко Борисов е подкрепил национализацията на частните лотарийни игри, според лидера на НФСБ Валери Симеонов, който внесе законопроект за това. “Сондирах каква ще е политическата позиция на ГЕРБ и получих подкрепа в лицето на министъра на спорта и министъра на финансите, които пряко ще отговарят за това, а и на премиера Бойко Борисов. След като ГЕРБ препотвърди, че ще подкрепи този закон - разчитам, че и г-жа Корнелия Нинова ще го подкрепи, както бе обещала при предния законопроект”, каза Симеонов в парламента. Той уточни, че днес сутринта е имал среща с Борисов и министрите в Министерски съвет,Симеонов каза, че законопроектът е доразвитие на този, който е внесъл през юни 2018 г, който е бил талантливо замотан. \"В момента предложих един още по-съвършен вариант, в който вкарвам идеите от предния закон\", каза Симеонов.\"На първо място предлагам забраната за извършване на лотарийни игри от частни фирми. Редно е това да бъде държавен монопол, както е в много държави от ЕС. Тогава е гарантирано, че част от печалбите, ще отиват в спортен тотализатор и за спортни цели. За здравето на нацията. Нещо, което в момента не е факт. Частните организатори на лотарийни игри нямат никакви задължения по досега действащите сервилни за тях закони\", каза още Симеонов. Според него законопроектът ще даде много сериозен тласък на спорта в България, тъй като с парите от тотото се финансират федерациите, както и строителството на спортни зали и басейни в цяката страна.Втората му идея е продажбата на всякакви талони, билети и други средства за организиране на лотарийни игри да се извършва само в лицензирани обекти. Желанието е да се ограничи масовата продажба навсякъде\", уточни още Симеонов. Това щяло да спре продажбата на лотарийни талони навсякъде - бензиностанции, квартални магазини с което се подлагат на изкушение хората с по-лабилни характериТретото е ограничението на продажба на лотарийни билети, талони и прочее в радиус по-малко от 300 метра от учебни заведения, детски градини, университети. Останалата част от закона регламентира етапите, през които трябва да бъде реализирано прекратяването на лицензите на тези фирми, които в момента имат такива и гарантирането на изплащането на печалбите. Според Симеонов фирмите оператори прилагали всякакви номера за да не изплатят печалбите, като да ги дават на части и да спират изплащането, ако спечелилият почине.", "date": "2020.01.17", "title": "Валери Симеонов: Борисов подкрепя национализацията на лотариите"}
{"url": "https://offnews.bg/politika/radev-upravliavashtite-uzh-iskat-dialog-a-biagat-ot-nego-az-ne-se-s-719634.html", "text": "Срещата при президента Румен Радев за изборното законодателство се провежда без представители на правителството и управляващото мнозинство. На Дондуков 2 са представители на БСП, ДПС, ГРАО и ДА \"Електронно управление\". Управляващите претендират за диалог между институциите, но на практика избягаха от него, и то по един жизненоважен за обществото въпрос - усъвършенстване на изборното законодателство и на условията, които водят до честни, прозрачни и справедливи избори, коментира Радев, цитиран от БТА. Той добави, че се надява вчерашното \"пожарно\" заседание в Народното събрание да не е стимулирано единствено от мотива да се изпревари срещата при държавния глава, а да доведе до реален резултат.Не се състезавам с никого, заяви Румен Радев и добави, че има една единствена амбиция - да имаме прозрачен, честен и отговорен изборен процес. Той каза, че тази среща е анонсирал още по време на последните избори, а поканите е изпратил към всички още на 8 януари.Държавният глава постави отново въпроса за машинното гласуване. Знам, че има и други идеи, но така е по закон към момента. Ако наистина ще вървим, и трябва да вървим според закона, към машинно гласуване, процедурата трябва да започне сега, заяви Радев, като напомни, че в държавния бюджет за 2020 г. не са предвидени средства за това. Тук беше мястото на Министерския съвет да каже ясно своя ангажимент - , ще наемаме ли, ще купуваме ли. Винаги е по-рационално да се купят машини, защото излиза по-евтино, коментира президентът. Ако ще минаваме към други технически устройства, също е необходимо време, добави Радев, който напомни и темата за дистанционно електронно гласуване, електронна идентификация на българските граждани, за която ще продължава да настоява най-сетне да бъде реализирана.Радев открои също темата за актуализацията на избирателните списъци. Ако решим да тръгваме на такава стъпка, която според мен е необходима, това е огромна по обем дейност, посочи президентът. Продължавам да настоявам за този диалог, знам, че на управляващите не им се иска, неудобен е за тях, но е от полза за българските граждани и демокрация, и трябва да се случи, коментира президентът Румен Радев на срещата, на която присъства и вицепрезидентът Илияна Йотова. ", "date": "2020.01.17", "title": "Радев: Управляващите уж искат диалог, а бягат от него. Аз не се състезавам с никого"}
{"url": "https://offnews.bg/sviat/bremenna-s-pette-%d1%9d-detca-namereni-martvi-sled-ritual-po-ekzorsizam-v-719626.html", "text": "Телата на 7 души бяха открити в масов гроб в област в Северозападна Панама, която е контролирана от религиозна секта, съобщава Би Би Си.Сред покойниците са бременна жена и пет от децата ѝ.Властите смятат, че сектата е приложила ритуал по екзорсизъм (изгонване на демони) върху жертвите. Ритуалът включвал задържане против волята на хората, малтретирането им и убийства, ако те не се покаят от греховете си.15 задържани са оцелели. Ранени са, но са освободени.10 души са арестувани по подозрения в убийство.Сред тях има и непълнолетен. Задържаните трябва да се явят пред съда днес или в събота. Източник на AFP твърди, че един от тях е бащата на откритата мъртва бременна жена.Гробът бил открит, след като местни хора сигнализирали властите миналия уикенд за семейства, държани против волята им от ръководена от местни хора църква. Мястото, където са намерени телата, се намира на около 250 км от Панама сити. Районът се контролира от религиозна секта, наречена \"Нова светлина от Бог\".", "date": "2020.01.17", "title": "Бременна с петте ѝ деца намерени мъртви след ритуал по екзорсизъм в Панама"}
{"url": "https://offnews.bg/ikonomika/rastat-na-kitajskata-ikonomika-udari-30-godishno-dano-719635.html", "text": "Ръстът на китайската икономика е най-нисък от близо три десетилетия, предава Би Би Си.Официалните данни показват, че втората най-голяма икономика в света е постигнала 6.1% растеж през 2019 г. спрямо 2018 г., а това е най-лошият резултат от 29 г.Страната е изправена пред слабо вътрешно търсене и търпи последствията от търговската война със САЩ. Правителството предприе мерки през последните две години в опит да увеличи растежа, но резултатът явно не е впечатляващ. Последиците от двугодишното търговско напрежение със Съединените щати са видими, въпреки подобряването на отношенията с Америка - тази седмица Вашингтон и Пекин подписаха първата част от търговско споразумение, но анализатори остават несигурни дали този процес ще продължи.В отговор на ниския растеж се очаква Пекин да предложи нови мерки за стимулирането му, включително намаляване на данъците. Банките в страната също са насърчавани да дават по-лесно заеми, особено на малки фирми. Миналата година новите заеми достигнаха рекорд - 2.44 трилиона долара.През първото десетилетие на 21-ви век Китай имаше много по-голямо икономическо разширяване, тогава процентът на растежа беше двуцифрен. И въпреки че 6.1% е най-слабият растеж за Китай от близо три десетилетия, той е много по-висок от други водещи икономики. Американската централна банка, например, прогнозира, че американската икономика ще нарасне с 2.2% тази година.Според някои анализатори търговската война всъщност може да помогне на китайската, не на американската икономика. За много страни най-слабият растеж от близо три десетилетия насам бил предизвикал паника, но Китай не е сред тях. Тези 6.1% за 2019 г. са не само в рамките на правителствената цел за годината, но помагат и на китайските политици, които от години се опитват да намалят високите очаквания към икономиката. Те се стараят да откъснат страната от годините на неустойчив растеж, който води до увеличаване на неизгоден дълг. И все пак стимулирането на и сега огромния ръст на кредитирането създава несигурност и поставя въпроси, чиито отговори тепърва ще бъдат дадени.", "date": "2020.01.17", "title": "Ръстът на китайската икономика удари 30-годишно дъно"}
{"url": "https://offnews.bg/ikonomika/db-balgaria-mozhe-da-zagubi-vsichki-evrosredstva-za-struma-719655.html", "text": "Правителствата на Бойко Борисов саботираха проекта за магистрала “Струма”, поставяйки интересите на строителното лоби над тези на българските граждани, се казва в позиция на Демократична България.Ето казва в позицията на ДБ:Правителството на ГЕРБ и Обединени патриоти се отказа от европейските средства за строежа на магистрала “Струма” през Кресненския пролом, като оттегли формуляра за отпускане на €267 млн. от Кохезионния фонд на ЕС. Така България е заплашена да върне цялото безвъзмездно финансиране от 1,3 млрд. лв. за построените досега участъци заради недалновидната политика на управляващите.Припомняме, че за участъка през Кресненския пролом има приет ОВОС за дълъг тунел или за пълен обход от изток още през 2008 г.12 години по-късно в дефилето нищо не е построено.През 2016 г. Агенция пътна инфраструктура (АПИ) промени становището си за тунелите и пълния обход, като реши, че е по-добре едното платно с две ленти в посока София да се качи горе в платото на Пирин покрай селата Ощава и Стара Кресна, а другото да остане по сегашния път покрай река Струма в самия пролом.Дефицитите на тази идея бяха забелязани както от обществеността – местните жители, бизнеса и природозащитниците, така и от самата Европейска комисия:Опитват се да ни пробутат скоростен път с две платна с по две ленти вместо магистрала; създава се предпоставка за още повече катастрофи – оставането на едното платно в дефилето и пускане на еднопосочен трафик в него по двете ленти ще увеличи средната скорост и риска от инциденти в този вече опасен участък; агенция пътища не е провела за сегашния път през пролома нито една от задължителните процедури по европейските директиви за гарантиране на пътната безопасност; преминаването на пътя през дефилето е свързано с опасност от свличане на скална маса върху преминаващите автомобили; не са потърсени оптималната цена и ефикасност за обществото: качването на другото платно в платото на планината с множество тунели, като някои от тях дори се предвижда да бъдат дублирани, би струвало значително повече на километър инвестиция отколкото качването на двете платна; затварянето на Кресна в „ключ“ между две еднопосочни високоскоростни пътни платна при оставане на магистралата в дефилето ще има негативни последствия за качеството на живот, здравето и мобилността на местните жители, ще нанесе щети и на традиционния поминък и земеделието. Лишаването от достъп до двупосочен локален път на Кресна ще доведе до удължени маршрути за аварийните МПС със специален режим на движение, включително ще затрудни достигането до болниците в Благоевград или Сандански, както и до местата с потенциални аварии, пожари и т.н., оставането на едното платно в пролома ще направи невъзможен рафтинга и екологичния туризъм около реката, а затрудненият достъп до селата ще унищожи селския туризъм в района; така изпълненият проект ще довърши съсипването на Кресненския пролом, събрал уникално богатство от видове в две Натура 2000 зони.Предложението на АПИ за разделяне на платната така и не получи обосновка защо този вариант би бил по-добър от първоначално съгласувания при широк публичен консенсус дълъг тунел или от варианта за пълен източен обход, при който и двете посоки на движение се качат в източна посока на платовидния терен на Пирин.Това поставя въпроса дали не сме свидетели на поредния натиск за забавяне и осакатяване на магистралата от изпълнители, които нямат капацитет за построяването на дългия тунел или не могат да реализират големите печалби от две платна нова магистрала, за разлика от апетитното едно платно и „изправянето“ на завоите в дефилето.Многократно българското общество е било заплашвано от ресорните министри или самия министър-председател, че ако не довършим цялата магистрала “Струма”, ще изгубим Европейското финансиране за нея. От действията на правителството обаче изглежда, че то поставя интересите на строителното лоби над тези на българските граждани. Вместо да изпълни проекта по финансово ефективен, благотворен за региона и щадящ природата начин, България кандидатства за европейско финансиране за по-малко от половината от този нов проект, като в документацията присъстват дори повече мостове и тунели от предварително предвидените.С поредното безумно решение на АПИ страната ни е поставена пред опасността да изгуби получените за вече построените досега средства от 1,3 млрд. лв. от ЕС и да инвестира нови приблизително 1 млрд. лв. само за едно платно, които ще бъдат платени от българските данъкоплатци, а пък последните ще получат полу-магистрала.Европейските средства за строителството са гарант за истински контрол и спазване на европейските правила и норми, защото в противен случай ще бъдем свидетели на нарушения като незаконното изгребване на материали от речното легло на река Вит при строителството на магистрала “Хемус”.Демократична България заявява, че единственият разумен вариант за довършване на магистрала “Струма” е трафикът да се изнесе изцяло от Кресненския пролом и да се изградят или двете платна в ниската западна част на Пирин или да се направи дългият тунел, предвиден в решението по ОВОС през 2008 г.", "date": "2020.01.17", "title": "ДБ: България може да загуби всички евросредства за Струма"}
{"url": "https://offnews.bg/obshtestvo/bsk-zabranata-za-vnosa-na-otpadatci-shte-navredi-na-retciklirashtia-s-719610.html", "text": "Временната забрана на вноса на боклука може да остави рециклиращия сектор без необходимите суровини, което ще доведе до сериозни вреди на преработвателната промишленост с всички неблагоприятни социални последици. Това пише в отворено писмо до екоминистъра Българска стопанска камара (БСК). БСК обявява, че категорично се противопоставя на лошите практики, като зачестилите случаи на нерегламентирано изгаряне на отпадъци в внос на такива с неясен произход.От камарата подчертават, че мярката е удар по имиджа на рециклиращата индустрия и че се нанася вреда на околната среда, човешкото здраве и кръговата икономика на България.\"Предприятията от рециклиращата и преработващата промишленост осъществяват внос и износ на отпадъци с различни кодове, които са ценна суровина за българската и европейската индустрия\", съобщават от камарата. БСК призовава за по-строг контрол върху спазването на действащата нормативна уредба относно вноса и изгарянето на отпадъци, както и на издадените разрешения.Камарата призова в отворено писмо и за провеждане на спешна работна среща с министъра на околната среда и водите във връзка с оповестени намерения за налагане на временната забрана на вноса на отпадъци.Мораториумът за вноса на отпадъци ще наруши условията на Европейски регламент 1013/2006, определящ условията за трансграничен превоз на отпадъци в ЕС, както и Базелската конвенция, посочват още от камарата. ", "date": "2020.01.17", "title": "БСК: Забраната за вноса на отпадъци ще навреди на рециклиращия сектор"}
{"url": "https://offnews.bg/sviat/ukrainskiat-premier-podade-ostavka-zaradi-audiozapis-719631.html", "text": "Украинският премиер Олексий Хончарук подаде оставка днес заради аудиозапис, разпространен в интернет тази седмица, в който той критикува президента Володимир Зеленски, че не разбира от икономика, съобщи Франс прес. Във Фейсбук премиерът написа, че подава оставка, за да премахне всякакви съмнения относно уважението и доверието в президента. Според 35-годишния Хончарук записът „изкуствено създава впечатление, че моят екип и аз не уважаваме президента“. \"Това не е вярно. Дойдох на този пост, за да работя по програмата на президента\", допълва той. От офиса на президента са потвърдили, че са получили оставката и я обмислят. Направеният запис е от неформална среща между министри и високопоставени служители на националната банка през декември. Според украински медии участниците обсъждали как да обяснят скорошните икономически развития на Зеленски – актьор и политически новак, който спечели президентските избори миналата година. Смята се, че на записа Хончарук казва, че обясненията трябва да бъдат прости, защото \"Зеленски има примитивни познания по икономика\". ", "date": "2020.01.17", "title": "Украинският премиер подаде оставка заради аудиозапис"}
{"url": "https://offnews.bg/temida/neno-dimov-e-znael-za-sastoianieto-na-iaz-studena-dopalnena-719625.html", "text": "Специализираната прокуратура предостави нови доказателства от досъдебното производство за водната криза в Перник и други селища в региона. Става дума за документи от разпитите на 3 свидетели и една справка на бившия директор на ВиК Перник Иван Витанов с цените на услугите.От разпита на Мая Дряновска, началник отдел на Управление на риска от наводнения при дирекция Управление на водите при МОСВ, става ясно, че при назначаването си за министър на екологията Нено Димов е изискал графиците за ползване на водите да бъдат съпроводени от обяснителни записки, в които са отразявани спецификите на месеца. Графиците са минавали пред няколко отдела и са били одобрявани от министъра. Димов не е връщал графиците за корекции и не е делегирал права на някой от заместниците си да се занимава с тях.Според показанията на Дряновска в края на ноември е установено, че на яз. \"Студена\" няма дори водомер и никой не знае какви количества изтичат от водоема. Не е ясно колко време е било така, но пред проверяващите от басейнова дирекция местните ВиК специалисти обяснили, че кранът бил под наем, но собственикът си го поискал и устройството било демонтираноЦелия протокол от разпита можете да видите на адрес  Справката на Иван Витанов с цените на услугите -  От протокола за разпит на зам.-министър Красимир Живков се разбира, че никога не е утвърждавал графици, дори когато министърът е в отпус, и не е разрешавал водовземане от язовир \"Студена\". От думите му се разира, че в МОСВ е идвал бизнесмена Христо Ковачки, но зам.-министърът не е разговарял с него.Искам да посоча, че аз лично никога не съм комуникирал с управителите или собствениците на \"Стомана Индъстри\" или \"Топлофикация\" – Перник. Зная, че \"Стомана\" е собственост на някакви гърци, а \"Топлофикация\" е на г-н Христо Ковачки. Не съм имал с него нито официални, нито неофициални комуникации, не съм говорил и по телефон с него, но тук е мястото да посоча, че той е идвал в МОСВ. Не зная по каква тема и при кого е бил\", казва Живков.Целият протокол е на адрес Другият зам.-министър Атанаска Николова казва, че досега яз. \"Студена\" не е бил сред комплексните язориви, при кито е имало конфликт на интереси. Тя също твърди, че графици не са врщани за преработка от Нено Димов. Протокола можете да видите на адрес https://www.prb.bg/media/filer_public/38/e1/38e161f0-2f80-49b2-8662-888bc771bf61/Protokol Nikolova.pdfОт всички протоколи се разбира, че въпреки резкия спад на притока и бързото намаляване на водното количество в язовир \"Студена\", Нено Димов е разрешавал разходване на вода за промишлени нужди в поисканите от \"Стомана\" и \"Топлофикация-Перник\" обеми, макар те да са разполагали и с други водоизточници. Така Димов не спазил изискването за преимуществено подаване на вода от язовира за питейни и битови нужди на населението.Вчера Апелативният специализиран наказателен съд потвърди определената от първата съдебна инстанция най-тежка мярка за неотклонение „Задържане под стража“ по отношение на Нено Димов. Съдът разгледа събрания от Специализираната прокуратура доказателствен материал, в т.ч. представените на 15 и 16 януари 2020 г. нови доказателства по делото. От тях категорично се установява, че министърът на околната среда и водите не е положил достатъчно грижи за управлението и стопанисването на водния ресурс на язовир „Студена“, с което допринесъл за недостиг на вода за питейни и битови нужди за населението на Перник. Специализираната прокуратура продължава детайлната проверка на дейността на всички длъжностни лица от държавната и общинската администрация, които имат отношение към управлението и ползването на вода от язовир „Студена“.", "date": "2020.01.17", "title": "Нено Димов е знаел за състоянието на яз. Студена (допълнена)"}
{"url": "https://offnews.bg/tehnologii/shte-zarezhdame-li-skoro-vsichki-ustrojstva-s-edin-kabel-719637.html", "text": "Ще можем ли скоро да зареждаме всички видове телефони, таблети, четци на е-книги и други устройства с универсално зарядно? Да, ако европейските депутати постигнат консенсус и принудят Apple да изостави своя Lightning connector, с който се зареждат няколко устройства на Apple, пише Би Би Си.Още през 2014 г. Европейският съюз прие директивата за радиосъоръженията и призова за разработване на общо зарядно устройство. Това обаче и досега не се е случило по волята на технологичните гиганти и този  понеделник депутати призоваха Европейската комисия да ги принуди да приложат единен метод за зареждане, за да бъдат намалени отпадъците от остарели кабели, които са повече от 51 000 тона годишно.Европейските депутати ще гласуват въпроса на все още неопределена дата, но отсега Apple се обявяват против, като твърдят, че предложеният регламент ще затрудни иновациите и ще бъде неудобен за потребителите.Ако предложението бъде прието, ще се изисква въвеждането на нов метод на зареждане. Най-вероятно тогава Apple ще започне да използва кабела USB-C, с който работи и iPadPro 2019. Друга възможност е да се премахнат изцяло кабелите за зареждане и да се използва безжична технология. По-голямата част от новопроизведените телефони Android вече разполагат с USB-C портове. Apple, заедно с 10 водещи технологични гиганти като Nokia и Samsung, подписаха меморандум за разбирателство през 2009 г. Те обещаха да осигурят USB зарядни устройства, съвместими с микро USB. Apple обаче се възползва от вратичка, която позволи на производителите да продължат да използват собствените си зарядни устройства, ако предлагат адаптер.Apple и много от нейните конкуренти, като Huawei и Samsung, вече пуснаха продукти, които зареждат безжично своите устройства. Въпреки че технологията е в начален стадий, това означава, че вече е възможно новата технология да се конкурира с традиционните методи за зареждане.Някои анализатори дори прогнозират, че Apple би могла да бракува напълно своите портове за зареждане, пускайки бъдещите модели iPhone и iPad единствено с безжичното зареждане.", "date": "2020.01.17", "title": "Ще зареждаме ли скоро всички устройства с един кабел"}
{"url": "https://offnews.bg/tenis/balgarkite-prikliuchiha-uchastieto-si-na-otkritoto-na-avstralia-719609.html", "text": "Българското участие при дамите на Откритото първенство на Австралия приключи тази сутрин. Последната ни представителка в квалификациите Изабелла Шиникова отстъпи на шестата поставена в пресявките Наталия Вихлянцева след 2:6, 3:6.Втората ни ракета водеше с пробив във втората част, но допусна шест брейка и напусна надпреварата.Изабелла все пак успя да запише победа в квалификациите, надигравайки в първия кръг 18-годишната полска надежда Мая Швалинска с 6:0, 7:5 за малко повече от час и добави 20 точки за ранглистата.Ден по-рано също във втори кръг на квалификациите отпадна и Виктория Томова. Елица Костова не успя да запише победа и приключи още на старта.Така Григор Димитров остава единственият ни представител в Мелбърн. Българинът сподели в интервю вчера, че преди турнири от Големия шлем спира да влиза в социалните мрежи, за да остане концентриран. Той потвърди, че е разбрал какъв хит е станал разговорът му с Мария Шарапова по повод облеклото му.По време на мача му с Борна Чорич рускинята, която е бивша приятелка на Григор, беше заела място в коментаторската кабина. Българинът се приближи и й каза “Помня, че обичаш жълтото”, а тя отговори“Всъщност, не”. “Хората се променят”, изстреля в отговор звездата ни.“Тя е страхотна и се забавлявахме. Наистина очаквах, че е харесала жълтите ми шорти, но и така е ОК”, коментира Григор.", "date": "2020.01.17", "title": "Българките приключиха участието си на Откритото на Австралия"}
{"url": "https://offnews.bg/obshtestvo/slantce-v-planinite-sniag-prehvarcha-v-iztochna-balgaria-719557.html", "text": "Мъгли и ниски облаци сутринта, в планините - слънце, прогнозират синоптиците за днес.Максималните температури ще са между 0 и 5 градуса, на места в планинските райони на Западна България до 9-10 градуса. Над планините ще преобладава слънчево време. Над масивите от Източна България облачността ще се увеличи и на отделни места там ще прехвърчи сняг. Ще духа до умерен изток-североизточен вятър и с него ще прониква по-студен въздух. Максималната температура на 1200 метра ще е около 7, а на 2000 метра – около 2 градуса, според прогнозата на НИМХ. Над Черноморието ще е облачно и на места ще има ръмежи. Ще духа до умерен север-североизточен вятър. Максимални температури предимно между 5 и 8 градуса, толкова ще се качат термометрите и сред вълните от 3 бала. На север от нос Калиакра и на юг от Китен вълнението ще е до 4 бала. Утре в планините ще остане слънчево и все още сравнително топло. ", "date": "2020.01.17", "title": "Слънце в планините, сняг прехвърча в Източна България"}
{"url": "https://offnews.bg/obshtestvo/elektrobusi-tragvat-ot-slatina-kam-simeonovskia-lift-ot-dnes-719492.html", "text": "Маршрутът на електробусна линия 123 се удължава до автостанция „Гео Милев“ в район Слатина от днес, съобщи Столична община. Колите по линията ще се движат от автостанция „Гео Милев“, по ул. „Иван Димитров- Куклата“, бул. „Шипченски проход“ , бул. „Асен Йорданов“, „Площад на авиацията“ , бул. „Д-р Г. М. Димитров“, наляво по бул. „Св. Климент Орхидски“ и след кръстовището на бул. „Св. Климент Орхидски“ и ул. „ 8-ми декември“ по действащия маршрут до лифт „Симеоново“, двупосочно.  По линията ще се движат 3 нови електробуса. Това е третата електрическа линия, която пускаме, а през февруари тръгват още 2, заяви столичният кмет Йорданка Фандъкова при преди дни. ", "date": "2020.01.17", "title": "Електробуси тръгват от Слатина към Симеоновския лифт от днес"}
{"url": "https://offnews.bg/obshtestvo/shumen-ostava-bez-voda-i-dnes-719611.html", "text": "Водната криза в Шумен продължава. Втори ден градът и редица населени места в региона остават без вода. Причината за това е авария на магистрален водопровод. Вчера през целия ден екипите на ВиК работиха по отстраняването на общо 20 аварии по тръбата. Шефът на водното дружество Илиян Илиев обясни по БНТ, че водопроводът минава под пътя за Преслав и много трудно се стига до авариите. Нашите амбиции са днес да поправим 12 аварии, степенуваме ги по сложност, допълни Илиев.Ако няма нови аварии, водоподаването ще се възстанови утре. ", "date": "2020.01.17", "title": "Шумен остава без вода и днес"}
{"url": "https://offnews.bg/sviat/balgarin-e-ubit-v-london-zapodozrian-e-drug-balgarin-obnovena-719613.html", "text": "Българин е открит мъртъв в дома си в Лондон на 13 януари, образувано е разследване за убийство, съобщи в. „Дейли мейл“.Мъжът е на 60 години и се казва Красимир Картиков. Съдебно-медицинската експертиза е установила, че той е починал от множество наранявания в къща на Уайтхорс роуд, в Кройдън - район в южен Лондон. Медицинският екип е бил повикан около 8:50 ч британско време тази сутрин.Близките му са уведомени за смъртта му.Полицията призовава всеки, който има информация за случилото се, да се свърже с нея. Задържан е заподозрян за убийството - мъж на 44 години. От българското вътрешно министерство потвърдиха за случая, за който са били информирани от британската полиция.\"Посолството ни в Лондон и българските власти сътрудничат активно на разследването. Според първоначалната информация, в кръга от заподозрени за извършеното тежко криминално престъпление е друг български гражданин. Работната теза на британската полиция е, че престъплението е извършено на 12 януари\", съобщава МВР.Заподозреният има множество криминални прояви у нас, срещу него има 19 заявителски материала, допълва ведомството.", "date": "2020.01.17", "title": "Българин е убит в Лондон, заподозрян е друг българин (обновена)"}
{"url": "https://offnews.bg/obshtestvo/vazduhat-v-pernik-e-chist-dnes-719612.html", "text": "Няма превишение на нивата на серен диоксид във въздуха на Перник днес, сочат данните на Системата за информиране на населението, съобщи бТВ. Към 8 ч. сутринта днес серният диоксид във въздуха е 11 микрограма на куб. метър, което е много под нормата, заяви експерт на РИОСВ. Кметът на Перник Станислав Владимиров обясни, че през предишния мандат е имало възможност за кандидатстване за финансиране по програма Околна среда и води, за 11 млн. лева, които са били разпределени за 7 града. За съжаление Перник не е изготвил качествена програма и не е получил пари. Парите са били предвидени да се насочат към хората, които използват твърдо битово гориво. Той смята, че на всички домакинства, които използват твърдо битово гориво, трябва да се поставят филтри. Кметът на Перник каза, че вече е изпратено писмо до министъра на околната среда и водите за поставяне на още една измервателна станция за качеството на въздуха. Отклонения в нивата на серен диоксид бяха завишени два поредни дни.  В София замърсяване на въздуха с ФПЧ има в Хиподрума, Павлово, Надежда и Младост, според данните на Столична община. От СО призовават гражданите да използват градски транспорт и да не се отопляват на твърдо гориво при възможна алтернатива. ", "date": "2020.01.17", "title": "Въздухът в Перник е чист днес"}
{"url": "https://offnews.bg/kultura/preporachvame-vi-poslednata-tajna-na-fredi-merkiuri-v-teatar-vazrazh-716110.html", "text": "Пиесата разказва за последните седмици от живота на легендарния Фреди Меркюри и предлага алтернативен поглед върху противоречивата биография на певеца, чийто образ е метафора за съдбата на артиста: да е винаги на показ, но почти никога себе си.Последната тайна на Фреди Меркюри е едно пътуване през истина и лъжа, през любов и омраза, през въображаемо и реално… през живота на една легенда.Пиесата е носител на награда на журито за цялостен спектакъл и наградата на публиката на IV-ото издание на Европейски фестивал на пътуващия театър в Сливница (2018).", "date": "2020.01.17", "title": "Препоръчваме ви: Последната тайна на Фреди Меркюри в Театър `Възраждане`"}
{"url": "https://offnews.bg/politika/volia-mozhelo-da-podkrepi-vota-na-nedoverie-719641.html", "text": "На този етап, ако вотът на недоверие бъде внесен от БСП, има вероятност да го подкрепим, каза заместник-председателят на групата на \"Воля\" Кръстина Таскова след консултациите с БСП. Вчера ДПС заявиха, че ще подкрепят социалистите, които другата седмица внасят четвъртия си вот на недоверие с мотиви- водната кризата в Перник и вноса на боклуци.Въпреки подкрепата от “Воля” вотът по всяка вероятност няма да мине. ДПС и БСП имат общо 104 народни представителите. С 12-е народни представители на Веселин Марешки опозицията би събрала 116 при необходими 121 за сваляне на кабинета. Ключови ще бъдат 6-те независими депутати от “Атака”, който се държат опозиционно в последно време. ГЕРБ и “Обединени патриоти” имат 116 гласа. БСП обаче не могат да разчитат на тях. \"С независимите депутати мисля, че от днес може да ги наричаме - зависими\", каза по техен адрес зам.-председателят на БСП в парламента Драгомир Стойнев.\"Изслушахме мотивите на БСП. Интересни неща ни споделиха. Искам да ви кажа, че тепърва, ако такъв вот на недоверие бъде внесен ще обсъдим конкретно. Мотивите са много повече от това, което те успяха да ни представят. Ще вземем нашето решение, ако такъв вот бъде внесен. Това, което ние наблюдаваме в последно време е, че ако министър Горанов каже, че намалява субсидията, те могат да променят своето решение. Те показват, че в някои отношения работят заедно с управляващите. Нека да изчакаме да бъде внесен вота\", обясни съмненията на партията Таскова.“Изключително продуктивен разговор. Експертен също така разговор. Всички техни зададени въпроси получиха отговор. Съгласиха се с проблемите, които ние всички виждаме, но помолиха за няколко дни размисъл\", каза след срещата с “Воля” Стойнев. Попитан дали в БСП вярват, че депутатите на Марешки ще ги подкрепят, Стойнев каза, че ситуацията е кризисна и те преценяват дали ще дадат своята подкрепа за едно правителство, което генерира криза в почти всеки един сектори или ще решат да се върви към предсрочни избори.", "date": "2020.01.17", "title": "\"Воля\" можело да подкрепи вота на недоверие"}
{"url": "https://offnews.bg/obshtestvo/anton-praznuva-dnes-pitki-s-med-paziat-ot-bolesti-na-lelinden-719544.html", "text": "Православната църква почита днес Преподобни Антоний Велики. Имен ден празнуват 81 960 българи, кръстени Антон, Антония, Андон, Тончо, Донка и Дончо. 33 344 от тях са мъже, дамите са 48 616, по данни на НСИ. Името е римско по произход и означава \"безценен, неоценим\".Св. Антоний е роден около 251 година след Христа в Египет, родителите му били заможни. Той бил на 20 години, когато майка му и баща му починали и му оставили богатството си и грижата за по-малката му сестра. Антоний раздал своето имущество и поверил сестра си на един девически дом, след това започнал подвижнически живот.Светецът прекарал 20 години в пълно усамотение в пустинята. При него идвали много болни и страдащи хора, с които той беседвал и ги лекувал. Когато Антоний умира, той е погребан на тайно място. По-късно мощите му са открити и тържествено пренесени във Виена. Според вярванията всички болести се събират на Антоновден, а на Атанасовден утре тръгват по хората. В народните представи двамата братя близнаци Антон и Атанас са ковачи, които първи изобретяват ковашките клещи.Затова Антоновден и Атанасовден се честват като празници на ковачи и железари.", "date": "2020.01.17", "title": "Антон празнува днес, питки с мед пазят от болести на Лелинден"}
{"url": "https://offnews.bg/zimni/stefka-kostadinova-posreshtna-parvata-ni-olimpijska-medalistka-v-hokei-719648.html", "text": "Стефка Костадинова посрещна с огромен букет и гореща прегръдка спечелилата бронз на третите олимпийски зимни младежки игри Мария Руневска при завръщането й в България.Председателят на БОК поздрави и благодари на момичето, което донесе исторически първи олимпийски медал в хокея на лед.Бронзовата Мария бе дълго аплодирана от гласовитата агитка на децата от хокеен клуб Славия, те сами бяха направили трансперанти, плакати и един огромен златен номер 5, с който игра на младежката олимпиада тяхната съотборничка.Заедно с Руневска пристигнаха биатлонисти и скиори-алпийци, които също записаха престижни класирания и бяха поздравени от Стефка Костадинова.\"Горди сме с успеха на Мария, желая й много подобни мигове в бъдеще. Това е четвърти медал за България от младежки зимни олимпиади и първи в хокея. Щастливи сме, че и този спорт вече е сред спечелилите олимпийски отличия, вярвам, че това ще привлече много деца на пързалките в ледените дисциплини.Поздравявам и останалите наши състезатели в биатлона и в алпийските ски, които бяха равностойни на най-добрите в света за тази възраст по време на игрите в Лозана.Надявам се да спечелим още отличия до края на младежката олимпиада\", каза Костадинова, след като дълго разговаря с всеки от пристигналите и с част от посрещачите, сред коитобе й майката на Руневска.", "date": "2020.01.17", "title": "Стефка Костадинова посрещна първата ни олимпийска медалистка в хокея"}
{"url": "https://offnews.bg/112/trima-maskirani-ograbiha-benzinostantcia-v-sofia-719616.html", "text": "Трима маскирани мъже са ограбили бензиностанция на Ботевградско шосе през изминалата нощ, съобщи БНР.Крадците са нахълтали в бензиностанцията около 3 часа през нощта и са заплашили персонала.Похитителите успели са да вземат малко над 1000 лева и машина за винетки.Полицията издирва извършителите. Няма пострадали при инцидента.", "date": "2020.01.17", "title": "Трима маскирани ограбиха бензиностанция в София"}
{"url": "https://offnews.bg/sviat/11-amerikanski-voenni-sa-postradali-pri-iranskata-ataka-na-8-mi-ianuar-719618.html", "text": "Единайсет американски войници са пострадали при иранската атака срещу военновъздушна база Айн ал Асад в Ирак на 8 януари, съобщи американското Централно командване, след като първоначално бе обявено, че няма ранени военни, предаде БТА.Макар да нямаше нито един убит от американските военни при иранското нападение на 8 януари в база Айн ал Асад, няколко войници бяха изпратени на лечение със симптоми на мозъчно сътресение в резултат на експлозията и все още се преценява състоянието им, посочи в комюнике говорителят на Централното командване капитан Бил Ърбан.В дните след атаката, като предпазна мярка, някои военнослужещи бяха прехвърлени от Айн ал Асад в Германия или Кувейт за изследвания и наблюдение, уточни той.\"Нито един американец не е ранен при атаките снощи\", обяви в телевизионно изявление президентът Доналд Тръмп малко след атаката.", "date": "2020.01.17", "title": "11 американски военни са пострадали при иранската атака на 8-ми януари"}
{"url": "https://offnews.bg/sviat/v-indonezia-arestuvaha-mazh-predstavial-se-za-tcar-na-sveta-719647.html", "text": "Индонезийските власти са арестували мъж, който се е представял за цар на света, предаде ДПА.Според началника на местната полиция на провинция Централна Ява - Тото Сантосо, твърдял, че е получил провидение от предците на древната династия Матарам да поведе света. Мъжът успял да привлече 450 последователи, като някои от тях му платили по 110 милиона рупии (8 хиляди щатски долара), за да бъдат назначени на високи постове в царството. Началникът Рико Даниел пояснява, че Сантосо е обещал на хората да го последват, защото ще бъдат извън опасност и животът им ще стане по-добър. Индонезиецът е фалшифицирал документи на ООН и пропагандирал идеите си в Ютуб. И той, и партньорката му, която се представяла за царица, са арестувани по обвинения в измами и разпространение на фалшиви новини. ", "date": "2020.01.17", "title": "В Индонезия арестуваха мъж, представял се за цар на света"}
{"url": "https://offnews.bg/futbol/levski-ostavia-na-pejkata-hali-tiam-ako-ne-prepodpishe-719632.html", "text": "От Левски обмислят да \"замразят\" халфа Хали Тиам на резервната скамейка през пролетта, ако не поднови договора си с клуба, пише \"Меридиан мач\".Контрактът на футболиста изтича през лятото, но той отказва да го преподпише, въпреки че преговорите текат вече половин година.От \"Герена\" се твърди, че Тиам претендира за непосилна за Левски заплата и това е в основата на проблема. Вероятно сега той ще получи ултиматум да вземе решение до определена дата, а след това ще седне трайно на пейката.През пролетта на миналата година същото се случи с други двама основни футболисти, които отказваха да преподпишат. Това бяха Давид Яблонски и Жерсон Кабрал, които също настояваха за солидно увеличение на заплатите.Двамата бяха изкарани от титулярния състав в последната третина на първенството и след това напуснаха “Герена” като свободни агенти.", "date": "2020.01.17", "title": "Левски оставя на пейката Хали Тиам, ако не преподпише"}
{"url": "https://offnews.bg/112/gabrovka-obiavena-za-martva-sled-otkradnata-samolichnost-v-germania-719620.html", "text": "Възрастна жена от Габрово е обявена за мъртва след като самоличността й е открадната в Германия, където е издаден и смъртният й акт. Жената е със спряна пенсия и права за лечение, трябва да доказва по съдебен път, че е жива. 69-годишната Яна Георгиева разбира, че е \"мъртва\" преди месец и половина. Тогава пощаджийката, която й носи пенсията, я предупреждава, че от НОИ й спират парите.Веднага тръгнах - да видят хората, че съм жива, споделя Яна Георгиева, цитирана от бТВ. На гишето жената разбира, че на хартия е починала на 8 юни в Германия. Тогава се сеща, че преди около 5-6 години е изпращала европейска здравна карта на българин във Фрайбург, който обещал, че ще я вземе на работа като чистачка. Мъжът бил познат на сина й. Синът на Яна посочва, че той е откраднал личните данни на майка му и в продължение на 5-6 години в Германия друго лице се представяло за нея.В началото на декември семейството е сезирало районната прокуратура в Габрово. Проверката трябва да приключи най- късно до 11 февруари, но деянието е извършено извън страната ни и вероятно случаят ще бъде отнесен към Софийската районна прокуратура. От служба ГРАО в Габрово са категорични, че нямат законово основание да обезсилят смъртния акт, издаден в Германия, но са сигнализирали властите.Според разследване в Германия документът за самоличност е представен пред лекар от руска гражданка, която твърди, че е дъщеря на починалата. „А тази жена няма дъщеря, има двама сина\", обясняват от ГРАО в Габрово.Семейството е депозирало молба в Окръжния съд в Габрово за обезсилване на смъртния акт издаден в Германия, но делото още не е насрочено. ", "date": "2020.01.17", "title": "Габровка обявена за мъртва след открадната самоличност в Германия"}
{"url": "https://offnews.bg/obshtestvo/vuzf-zapochva-predvaritelen-priem-v-bakalavarskite-i-magistarskite-si-719619.html", "text": "Висшето училище по застраховане и финанси (ВУЗФ) започна предварителен прием на кандидат-студенти, съобщават от университета. До края на февруари ще продължи кандидатстването за бакалавърските и магистърските програми на бизнес университета, който през 2019 г. финанси бе на 4-о място в професионално направление „Икономика“ в България. Данните от рейтинговата система на МОН показват още, че средният облагаем доход на завършилите го е 2223 лв. при 1410 лв. за страната.Кандидат-бакалаврите имат няколко варианта за кандидатстване. Първият е онлайн тест, който включва 21 въпроса в три раздела - икономика, математика и обща култура. Въпросите са от затворен тип, а кандидатът има 90 минути, за да отговори. Вторият е конкурсно есе на избрана от кандидата тема от предварително зададени казуси, които са публикувани в електронната страница на университета. Третият е прием по документи с резултат от матура или издържан изпит от друго висше учебно заведение.За магистърските програми се кандидатстват по документи, с успех от дипломата за завършено висше образование, който трябва да е не по-малък от „добър“. Обучението продължава между 2 и 4 семестъра в зависимост от профила на предишното образование на кандидат-магистрите.Паралелно с целия процес по кандидатстването всеки може да се допита и до кариерните консултанти на ВУЗФ, които да го ориентират дали желаната специалност е най-правилната за него. Над 90% от студентите, завършили висшето училище, започват работа по придобитата специалност в едни от най-големите компании у нас, както и във водещи банки, застрахователни, осигурителни и търговски дружества.", "date": "2020.01.17", "title": "ВУЗФ започва предварителен прием в бакалавърските и магистърските си програми"}
{"url": "https://offnews.bg/temida/valiumniat-iznasilvach-harizmatikat-psihopat-e-zadarzhan-pod-strazh-719617.html", "text": "Йохан-Фредерик Стелингверф, по-известен като Валиумния изнасилвач, получи късно снощи обвинение за изнасилването на млада жена. Прокуратурата поиска мярка за неотклонение задържане под стража заради бруталното изнасилване на втора жертва в България - този път става дума за унгарка, а случаят е от 23 октомври. Жената е била е разпитана пред съдия. Първата негова жертва у нас е 32-годишна българка, която разказа потресаващи подробности за изнасилването си, довело до операция и дълъг престой в болница.След разкритията ѝ Йохан бе арестуван на 26 декември 2019 г. Според нейния разказ двамата се срещнали в столичен бар. „Видях го, когато влязох в бара. Усмихна ми се и аз му се усмихнах. Красив, съвсем нормално изглеждащ мъж. Започнахме разговор, той ми предложи да отидем да хапнем нещо, съгласих се. Докато вървяхме, той ми каза, че е гей и затова се почувствах по-спокойна и си помислих, че съм намерила нов приятел”, обяснява жертвата пред Нова тв.Жената му се доверила, разказала му за скорошната раздяла със съпруга си. След като пийнали и хапнали, тя изведнъж почувствала замаяност и решила да си тръгне. \"Тогава той започна да се държи странно. Започна да ме души и тогава изгубих съзнание. Имах чувството, че ако се съпротивлявам, ще ме убие. Имаше много кръв. Помислих си, това ли е края? Тук ли ще умра? Спомням си, че плачех през цялото време”, допълва жената.Журналисти от Нидерландия са разговаряли с 32-годишната жена, която е била с Йохан в нощта на Коледа.„Тя разказа колко уплашена за живота си е била. Разказа колко харизматичен човек е той. Че е тръгнала с него, но не е имала намерения за някакво сексуално общуване. Дал ѝ напитка, тя се почувствала замаяна, а когато поискала да си тръгне, той я натиснал до стената. В някакъв момент тя се събужда в банята, защото губи съзнание няколко пъти, и банята е пълна с кръв. А Йохан в този момент седял в транс на пода до нея и гледал в една точка. Тогава тя учтиво го попитала дали може да си тръгне. Той не казал нищо“, разказа шокиращите подробности журналистът.Личността на Валиумния изнасилвач е широко дискутирана и в родината му Нидерландия. Ето какво разказа нидерланският журналист Весел Хаген от „Талпа ТВ“ пред бТВ.\"Той е арестуван в Нидерландия, в Бразилия, в Испания, в Полша, в Малта. Сега е арестуван в България, но това отново е голяма новинарска история в Нидерландия. Хората следят всичко по случая. Той е описван в медиите като човек, който е свръхинтелигентен. Перфекционист. Но и самотник. Човек, който в някакъв момент става агресивен“.38-годишният мъж живее в София от около година и е изключително харизматичен. В родината му психиатри се опитали да разберат защо избира насилието, след като може да получи интимност доброволно. „Йохан беше изследван в специална психиатрична клиника 7 седмици, но той напълно отказва да сътрудничи. Поради тази причина те така и не успяват да му направят истински психологически портрет. Разговаряхме с психолози, които се съгласиха, че той има личностни проблеми, но не е шизофреник и има проблеми с агресията“, посочва Хаген.Прокуратурите в Испания и Малта, където Йохан получава обвинения за изнасилване през 2016 г. и 2014 г., така и не успяват да докаже вината му: „Хората в неговото родно село, с които разговарях казваха: „О, не, пак ли?“. Те казваха, че трябва да има справедливост. Надяват се, че този път ще се намерят достатъчно доказателства. Хората в Холандия сега вярват, че българското правосъдие ще свърши добра работа и че той ще получи правилната присъда“, разказва още Хаген.След разкритията у нас няколко жени признават, че са имали контакт с холандеца, но по една или друга причина не ги е сполетяла съдбата на изнасилената софиянка. ", "date": "2020.01.17", "title": "Валиумният изнасилвач - харизматикът психопат, е задържан под стража"}
{"url": "https://offnews.bg/obshtestvo/otkriha-25-t-nezakonen-bokluk-ot-salermo-na-pristanishte-varna-zapad-719643.html", "text": "25 тона незаконен боклук са задържани на пристанище \"Варна-Запад\", съобщи на брифинг наблюдаващия разследването по случая районен прокурор Невена Илиева.Сигналът за случая е подаден на 16 януари до Районна прокуратура-Варна.Прокурор Невена Илиева съобщи, че незаконният боклук е пристигнал на пристанището на 9 октомври миналата година от италианския град Салермо. За получател на товара в документите е посочена фирма \"Блацион\" ООД със седалище в София. Собственици на фирмата са македонският гражданин Блаже Игнатов и \"Юпитер Секюрите\", собственост на италиански граждани.Изпращач на товара е италианска фирма \"Дентиче Панталеоне\". Фирмата получател е посочила като предмет на дейност \"събиране и търговия с битови отпадъци\". Престои да се установи дали има разрешително за извършване на този тип дейност, както и дали притежава необходимите лицензи за този тип отпадъци.Според документите в контейнерите е трябвало да има само пластмаса и каучук, но при първоначалния оглед е установено, че в него се съдържат и друг тип отпадъци като стъкло, дърво и текстил.90-дневният срок за поставяне под митнически режим или реекспорт е изтекъл. Прокурор Невена Илиева посочи, че ако се установят сериозни нарушения, една от възможностите е отпадъкът да бъде реекспортиран обратно до Италия.На място са екипи на прокуратурата, Икономическа полиция и РИОСВ. Вчера започна и проверка на всички затворени мини, където се смята, че има складове за боклук.Министър-председателят Бойко Борисов поиска мораториум на вноса на боклук в България за срок от една година. Преди дни и двете политически партии \"Атака\" и \"Възраждане\" също поискаха мораториум върху вноса на боклук.В началото на декември италианските власти заловиха незаконни 815 тона боклуци, които бяха предназначени за България, а незаконният товар беше открит във влак. Търговската стойност на боклука се изчислява на 130 хиляди евро.От Министерството на околната среда и водите увериха, че българското правителство не води преговори с Италия за приемане на отпадъците.", "date": "2020.01.17", "title": "Откриха 25 т незаконен боклук от Салермо на пристанище 'Варна-Запад' (обновена)"}
{"url": "https://offnews.bg/sviat/kitaj-otchete-naj-niskata-razhdaemost-v-istoriata-si-719621.html", "text": "Китай регистрира най-ниското ниво на раждаемост в последните 70 години - от формирането на народната република досега.Рекордно ниският брой родени деца идва въпреки либерализирането на забраната за второ дете.През 2019 г. са се родили 10,48 деца на 1000 души, което е най-ниската цифра от 1949 г. насам, съобщи Националното статистическо бюро. Общият брой новородени през изминалата година е 14,65 милиона - с 580 000 по-малко от предходната година.Нивото на раждаемост в страната постепенно се понижава в последните години. В същото време се понижава и смъртността, благодарение на което населението на Китай достигна 1,4 милиарда души през 2019 г.По-малкото бебета породиха опасения от \"отложена демографска бомба\" - за това как по-малобройното население в трудоспособна възраст един ден ще изхранва по-многобройното възрастно население.", "date": "2020.01.17", "title": "Китай отчете най-ниската раждаемост в историята си"}
{"url": "https://offnews.bg/ikonomika/kompaniite-s-koito-pravitelstvoto-raboti-ne-mogat-da-stroiat-tuneli-719614.html", "text": "Като очакван развой евродепутатът Радан Кънев (Демократична България/ЕНП) определи новината, че „Това е много отдавна очакван развой от хората, които познават тази ситуация. Вариантът с трасе в едната посока през планината, в другата – по съществуващия път през дефилето, никога не е одобряван от Европейската комисия. Одобреният проект е проект с тунели и по тази причина аз сигнализирах в края на миналата година за проблема с ЕК и европейското финансиране. Бях нападнат, че съм против АМ „Струма“, че искам да я спра. Ясно е, че няма български гражданин, който да не иска АМ „Струма“ да се състои. Проблемът е с Комисията – как да финансират едно трасе, което не са одобрили“, коментира Кънев в сутрешния блок на .Според него държавата сама е провалила проекта.\"Ние не сме изпълнили проекта, който сами сме представили на Европейската комисия. Логиката е ясна: тези български компании, с които правителството е свикнало да работи, не могат да строят тунели\", коментира Кънев.Според евродепутата не може да се твърди, че строителството на тунели е чак толкова скъпо. \"Гърция направи почти цяла магистрала от тунели. На Запад от България почти всички планински пътища минават през тунели\", посочи Радан Кънев.„Българското правителство иска да обслужи конкретни строителни фирми, с които най-вероятно е в бизнес отношения, които не могат да строят тунели, а искат да използват съществуващия път за част от магистрала. А това на всичкото отгоре означава, че хората, които използват този път, да нямат друго трасе – освен магистрално, за собственото си предвиждане, което е незаконно“, посочи той.", "date": "2020.01.17", "title": "'Компаниите, с които правителството работи, не могат да строят тунели. Това провали АМ 'Струма'"}
{"url": "https://offnews.bg/obshtestvo/v-chast-ot-druzhba-1-niama-da-imat-voda-dnes-719534.html", "text": "„Софийска вода” временно ще прекъсне водоснабдяването в част от жк. „Дружба“ 1 днес, съобщиха от дружеството. Причината е изграждане на сградно водопроводно отклонение на ул. „Канала“ в жк. „Дружба“ 1. Вода няма да имат от  от 10:00 до 18:00 часа на ул. „Канала“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска пред бл. 195. ", "date": "2020.01.17", "title": "В част от Дружба 1 няма да имат вода днес"}
{"url": "https://offnews.bg/ikonomika/api-vnimavajte-po-patia-stojkite-shiroka-laka-719549.html", "text": "От 8:30 ч. до 17 ч. днес – 17 януари, движението на всички превозни средства по път III–866 Стойките – Широка лъка при 27-ми км ще се извършва в една лента поради дооборудване на контролна рамка на тол системата.Това съобщиха от Агенция \"Пътна инфраструктура\".От ведомството призовават шофьорите да карат с повишено внимание, със съобразена скорост и да спазват пътната сигнализация.", "date": "2020.01.17", "title": "АПИ: Внимавайте по пътя Стойките-Широка лъка"}
{"url": "https://offnews.bg/temida/davat-na-sad-grupata-za-imotni-izmami-po-shemata-brak-s-pochinal-719654.html", "text": "Специализираната прокуратура привлече към наказателна отговорност шест лица за участие в организирана престъпна група за придобиване на чужди недвижими имоти, чрез използване на неистински документи, в т.ч. фиктивни актове за граждански брак с починали лица. Сред обвиняемите лица са служител в Териториално звено ГРАО и полицейски служител. Привлечените бяха задържани на 15 и 16 януари в София при действия по разследването на следователи от Следствения отдел на Специализираната прокуратура и служители на Дирекция „Вътрешна сигурност“ на МВР и ГДБОП. При извършените в хода на разследването претърсвания на жилища и автомобили, както и лични обиски, са иззети множество доказателства за престъпната дейност на групата – чужди лични документи, данни за лица, чиито имоти са придобити или са подготвени за придобиване от групата и др.Иззет е и „издаден“ в Москва фиктивен акт за граждански брак на един от обвинените с починало лице, притежаващо голяма парична сума в банкова сметка и апартамент в центъра на София.  Днес Специализираната прокуратура внесе в Специализирания наказателен съд искане за определяне на мярка за неотклонение „Задържане под стража“ за петима от обвиняемите лица.Парична гаранция от 5000 лева е наложена на шестия привлечен за участие в групата.", "date": "2020.01.17", "title": "Дават на съд групата за имотни измами по схемата 'брак с починал'"}
{"url": "https://offnews.bg/futbol/igri-na-strastta-vkarvash-dva-gola-za-20-minuti-i-otivash-na-karnaval-719638.html", "text": "Когато започнем да говорим за Бразилия няма как да не отбележим колко велики футболисти е създала. Като започнем с всичките златни \"Р-та\" в поседните няколко десетилетия, които са ставали световни шампиони - Ромарио, Роналдо, Ривалдо, Роберто Карлош, Роналдиньо, минем през легендарните Гаринча, Пеле, Зико... много са, няма да ги изреждам. Накрая завършваме с настоящите остриета на \"селесао\" - Неймар, Габриел Жесуш, Винисиус, Жуниор.Всички те са олицетворение на уникалния футболен стил, който Бразилия щедро дарява на футболния свят. Заради него коментаторите си позволяват да ползват изрази, като \"магьосници\", \"богове\", \"чудотворци\", с които да определят поредното им възхитително отиграване на терена.Движенията на бразилците са атрактивни и радват окото на всеки един любител на спорта, който сяда на стадиона или пред телевизора. Всяка една звезда на \"селесао\" привлича към себе си огромна маса фенове, за които е истински празник, когато реферът надуе свирката за начало на мача. Различни цветове екипи, вълнение, страст, огромна маса привърженици... Истински празник. Като карнавал. Например този в Рио де Жанейро. Съвпадение? Възможно е, но това е другата отличителна черта за южноамериканската държава.Всяка година градът се превръща в сцена, върху която се разиграва едно от най-големите представления на уличния театър и въплъщаващо жизнерадостния бразилски дух. Предаваните по телевизията паради започват в 18 часа местно време и продължават до зазоряване, изпълвайки \"Самбодромо\" с музика, страст и разюздано безумие, докато самба отборите се състезават кой да бъде шампион тази година.Вероятно най-вълнуващото преживяване от всички е да се присъединиш към непрестанно влачещите се оркестри, които криволичат из крайплажните квартали на Копакабана, Ипанема и Леблон. Те бродят шумно, докато не остане публика – само за да се появят по-късно на някой друг ъгъл.Едно е ясно - Бразилия е извор на футболни икони и такива диви, страстни емоции, каквито предизвиква карнавалът в Рио. Какво става, когато двете се комбинират? Не, нямам предвид танцьорките да започнат да ритат топка с атрактивните си костюми. Какво става, когато самбата и купона са в кръвта на някой футболист.В случая нямам намерение да дам за пример легендата на Барселона Роналдиньо. При него всичко е ясно. Та той танцува дори по време на мач! Всички сме го виждали. Дали ще е за да преодолее съперников играч или просто да отпразнува гол, той го прави. Самбата е в кръвта му и той не го крие.Но какво става, когато искаш да пропуснеш мач, за да отидеш на карнавала в Рио? Е, това се е случвало, ама не го е правил Роналдиньо... Поне все още не е разкрит такъв случай. Става дума за едно друго златно \"Р\" от гореспоменатите - Ромарио. По ирония на съдбата, той също стига до върховете в кариерата си именно с екипа на Барса.Нападателят защитава цветовете на каталунците под наставленията на холандската легенда Йохан Кройф и си спечелва световна слава. Тимът става шампион на Испания през 1994 година, а Ромарио е голмайстор на шампионата. Играта му кара неговият треньор да го определи като \"гения на наказателното поле\".Според ФИФА бразилецът има 904 гола, а самият футболист твърди, че те са всъщност 1002. Разликата се обяснява във факта, че нападателят брои головете си като юноша и тези, които е вкарал в приятелски и бенефисни мачове.Футболните му достойнства са на извънземно ниво, но въпреки това ексцентрикът не се задържа дълго в един тим. Често се стига до разправии между него и клубните ръководители, водещи до многобройните му трансфери. За 24-годишната му професионална кариера бразилецът сменя 17 отбора. Списъкът включва и екзотични дестинации като Аделаида Юнайтед (Австралия), Маями ФК (САЩ) и Ал-Сад (Катар). Кройф обаче овладява горещата кръв на Ромарио.Преди да напусне този свят холандският специалист разказа интересен случай по време на работата му с нападателя в каталунския гранд.\"\", споделя Кройф.Стимул, страст, ексцентричност, гореща кръв? Всичко това е събрано в едно име - Ромарио. Велик футболист, който е продукт на завода за силни емоции Бразилия. Уникален случай с уникална развръзка. Все пак историята помни много подобни случаи.Леко напомня на една легенда за Божидар Искренов-Гибона, който станал от масата с гости в тях и влязъл в игра през второто полувреме по време на мач на Левски, обръщайки резултата от 0:2 до 3:2. Това обаче е друга тема, друга история за друга държава с хора, които също имат гореща кръв - България.  ", "date": "2020.01.17", "title": "Игри на страстта: Вкарваш два гола за 20 минути и отиваш на карнавала в Рио"}
{"url": "https://offnews.bg/politika/spored-goranov-ne-bilo-natcionalizatcia-na-lotariite-a-monopolizatcia-719662.html", "text": "Няма национализация в проекта за промени в Закона за хазарта, има по-скоро монополизация. Това терминологично обяснение даде министърът на финансите Владислав Горанов в отговор на Валери Симеонов. Лидерът на НФСБ сутринта каза, че премиерът Бойко Борисов е подкрепил национализацията на частните лотарийни игри. Симеонов внесе вчера законопроект, който предвижда да се забрани на частни компании да провеждат лотарийни игри, а това да се прави само от държавата.„Имахме по искане на г-н Симеонов сутринта при премиера среща във връзка с предложената от него инициатива. Чуха се позициите на Министерство на младежта и спорта ,че подобна промяна ще осигури допълнителен ресурс за спорта. Ако сегашният пазарен дял на подобен тип хазарт, говорим за лотариите, се съсредоточи върху държавното дружество, би трябвало в пъти да се увеличат постъпленията. Българският спортен тотализатор освен данъците, които плаща към държавата, финансира с немалък процент от постъпленията си българския спорт с трансфери към Министерствоto на младежта и спорта“, разказа Горанов.Той добави, че по-голямата част от европейския опит е подобен. „Не виждам пречка това предприятие, което и в момента организира лотарии, да може да развие капацитета си. То има и доста териториални звена. Знаем Българският спортен тотализатор организира цифрови игри,има териториални поделения, много пунктове. Не виждам пречка той да може да предложи подобно покритие на този вид игра. В края на краищата не би трябвало пазарът да се разраства самоцелно. Особено при хазарта разхода за едни, е приход за други“, каза още министърът.Комисията по хазарта става едноличен органСмятам да предложа превръщането на Комисията по хазарта в едноличен орган, съобщи Горанов. Едноличен означава, че ще има единен ръководител на държавна агенция например, който ще върши работата на комисията като колективен орган, обясни Горанов. Според него спокойно комисията може да се назначава от правителството и от министъра на финансите. Горанов не вижда пречка този “едноличен орган” да е сегашният ръководител на комисията (Александър Георгиев, бел. авт.).Комисията допуска противоречиви решения през годините, което показва, че има натрупани грешки в нейната работа и трябва да бъдат изправени, заяви още Горанов. Предложението му ще бъде направено до месец.", "date": "2020.01.17", "title": "Според Горанов не било национализация на лотариите, а монополизация"}
{"url": "https://offnews.bg/futbol/iniesta-ne-izkliuchva-treniorski-tandem-s-shavi-v-badeshte-719665.html", "text": "Легендата на Барселона и испанския национален отбор Андрес Иниеста не изключва възможността да се завърне на \"Камп Ноу\" като треньор след време.35-годишният ветеран в момента е в Каталуния, където прекарва ваканцията си преди новия сезон с японския му отбор - Висел Кобе\"Треньорски тандем Шави-Иниеста не звучи зле, но за момента не е възможно. Не съм казвал, че искам да водя определен отбор.Все пак с напредване на времето се замислям все повече върху идеята да бъда треньор. Наистина се чувствам добре, амбициран и вдъхновен.През изминалата година се забавлявах много и мисля, че трябва да вървя година след година. Продължавам да имам желание да тренирам, да играя, мотивацията не ме е напуснала\", каза Иниеста.", "date": "2020.01.17", "title": "Иниеста не изключва треньорски тандем с Шави в бъдеще"}
{"url": "https://offnews.bg/ikonomika/zaplatite-na-aviospetcialistite-litvat-s-60-novonaznachen-glaven-ins-719651.html", "text": "Заплатите на инспекторите и ръководителите в Главна дирекция \"Гражданска въздухоплавателна администрация\" ще могат да бъдат увеличени с 60%, считано от 1 януари 2020 г.Това предвижда проект на правителствено постановление, внесен днес за обществено обсъждане.Той включва нов текст в Наредбата за заплатите на служителите в държавната администрация от 2012 г., според който , може да надвишават с до 60% максималния размер на основната месечна заплата за съответното ниво и степен на основната заплата в държавната администрация, определена в наредбата.При увеличение с до 60% заплатите на новоназначените служители могат да достигнат следните размери:- главен инспектор в ГД ГВА - 4640 лв.;- старши инспектор в ГД ГВА - 4240 лв.;- инспектор в ГД ГВА - 4000 лв.;Сега главен инспектор, 3-та степен получава максимална основна заплата 2900 лв., старши инспектор, трета степен - 2650 лв., а инспектор - 2500 лв. Това са горните прагове, определени в Класификатора на длъжностите в администрацията.Големите изисквания към образованието, включително за наличие на квалификация \"пилот\"; към стажа; увеличения брой задължения и неконкурентните на пилотските заплати възнаграждения в авиационната администрация са сред основните мотиви на транспортното министерство да внесе измененията, става ясно от мотивите на проекта.Тези изисквания са приложими за част от специализираната администрация в ГД ГВА - посочват от ведомството - и посочват дирекция „Летателни стандарти“ (ЛС), в частност за инспекторския състав в отдели „Летателна експлоатация и лицензиране на авиационния персонал“ (ЛЕЛАП) и отдел „Летателна годност на гражданските въздухоплавателни средства“ (ЛГГВС). Оттам изтъкват и че притежаваната квалификация и компетентност е необходимо да бъдат поддържани чрез скъпи периодични обучения. Посочват и изисквания в европейски регламенти, които държавата ни трябва да изпълни.От министерството изтъкват и друг мотив: високия ръст на превозените пътници и очакването тенденцията да се запази през идните години. То се базира на анализ на Европейския икономически и социален комитет (консултативен орган към Европейската комисия), в който се прогнозира значителен ръст на самолетодвижението, респективно - на пътникопотока, до 2030 г.Данните от летище \"София\" са в унисон с европейските. През 2015 г. пътниците от и до него са 4 064 755; през 2016 г. – 4 973 039; през 2017 г. – 6 486 883; през 2018 г. - 11,975 млн. Отчетеното самолетодвижение на софийското летище е: 2015 г. - 44 416 самолета; 2016 г. – 51 759; 2017 г. – 57 673.\"От направената статистика в периода 2012-2018 г. е видно значително нарастване на броя на задачите на инспектиращия състав и сложността им. Увеличеният брой на стъпващите на пазара на въздухоплавателните услуги нови субекти към момента, очакваното разширяване на обхвата на контролираните субекти, във връзка с въвеждането на новите европейски правила (киберсигурност, дронове и правоспособност на лицата, които ги управляват, установяване и контролиране на изискванията за опазване на околната среда и т.н.), увеличеният пътникопоток и самолетодвижения и очакваното им нарастване по безспорен начин налага извода, че е необходим релевантен и отговарящ на пазара на труда механизъм за привличане и задържане на квалифицирани експерти в областта на летателната експлоатация и летателна годност\", пише в мотивите.В същото време - посочват от транспортното министерство - \"има голямо и постоянно текучество на квалифицирания персонал, ангажиран с инспектиране в дирекция „Летателни стандарти“ на ГД ГВА, което става тенденция и затруднява ефективното изпълнение на надзорните и регулатори функции на администрацията, за да може да поддържа динамично изменяните и допълвани единни европейски стандарти за сигурност и безопасност в гражданското въздухоплаване\".\"Поради необходимостта от поддържане на летателната си квалификация по-голямата част от инспекторите често заявяват желание да отсъстват в платен и/или неплатен отпуск или са ангажирани на четиричасов работен ден\", допълват оттам и подчертават, че специфичните изисквания за квалифицирани инспектори стесняват изключително много кръга от отговарящите на изискванията и по-голямата част от специалистите са ангажирани и в български или чуждестранни авиокомпании.За да защитят предлаганите нови заплати, от ведомството правят сравнение между възнагражденията в авиацията и ангажираните с техническото обслужване в частния сектор и заплатите в държавната ГД ГВА, като подчертават, че \"явен превес имат заплатите в частния сектор\".За целта цитират справка на НСИ от октомври 2019 г, според която средната годишна брутна заплата във въздушния транспорт за 2018 г. е 38 455 лв./3205 лв. месечно, а в спомагателните дейности – 38 250 лв./3188 лв. месечно. Предложеното увеличение на възнаграждението от „до 60%“ доближава средните стойности възнагражденията на високо квалифицирания персонал с аналогична дейност в авиационната индустрия, което ще увеличи възможността на ГД ГВА да наеме и задържи квалифицирани експерти за осъществяване на контролни функции по безопасност и сигурност в гражданското въздухоплаване - се казва още в мотивите.Видно от данните за периода от 2015 г. до края на 2018 г., предвид развитието през последните години и на т.нар. лека и свръхлека авиация, популяризирането на въздушните спортове и все повече желаещи „любител-пилоти“ да осъществяват дейност, разширяването и нарастването на сектора \"Въздушен транспорт\" във всички негови аспекти, е безспорен факт. Със същите темпове нараства и търсенето на квалифициран авиационен персонал и персонал за техническо обслужване и поддържане на постоянна летателна годност на ВС, който да осъществява тези дейности в частния сектор, респективно нараства и нуждата от налични, постоянно заети и на пълно работно време квалифицирани експерти в контролния и надзорен орган ГД ГВА - посочват още от транспортното ведомства и изтъкват, че промяната цели \"въвеждане на адекватен механизъм за заплащане на възнагражденията на инспекторите в ГД ГВА, с оглед привличане и задържане на квалифицирани експерти за целите на извършваните от ГД ГВА инспекции\".", "date": "2020.01.17", "title": "Заплатите на авиоспециалистите литват с 60%: новоназначен главен инспектор в ГВА ще взема над 4600 лв."}
{"url": "https://offnews.bg/politika/krum-zarkov-sega-e-vremeto-da-garantirame-mashinnoto-glasuvane-719653.html", "text": "Дискусията, организирана от президента, е точно навреме. Проблемите на изборния ни процес са известни, но не се решават и една от причините е, че темата се отваря винаги в навечерието на избори. Огромният брой недействителни бюлетини и нередностите, констатирани в последните два избора миналата година, затвърждават необходимостта от въвеждането на машинно гласуване“. Това заяви зам.-председателят на ПГ на „БСП за България\" Крум Зарков по време на срещата с президента Румен Радев за проблемите в изборния процес.Зарков засегна и проблема с избирателните списъци: „Очевидно списъците, изготвяни сега, са неадекватни. Това се вижда преди всеки избор, когато списъкът, изготвен от ГРАО, се разминава с около милион души с данните на НСИ за живеещите в България. Необходимо е публичният регистър най-накрая да бъде създаден и той да служи за основа за изготвянето на реалистични избирателни списъци“.По думите му смисълът от цялата дискусия и налагащите се промени е да се възстанови доверието на гражданите в изборния процес и по този начин да се стимулира тяхното участие.", "date": "2020.01.17", "title": "Крум Зарков: Сега е времето да гарантираме машинното гласуване"}
{"url": "https://offnews.bg/zdrave-i-krasota/40-e-novoto-30-ako-se-grizhish-za-kozhata-si-719659.html", "text": "ПочистванеЗа жените след 40 е полезно да правят редовни, макар и не твърде чести, почистващи процедури. Това подпомага отделянето на мъртвите вроговени частици, освежава тена на лицето, предотвратява появата на бръчки. Необходимо е да се подбере подходящ за типа кожа скраб или друго средство за пилинг и да се използва веднъж седмично според чувствителността на кожата.ОвлажняванеЗадължително е в грижата за кожата след 40. Хидратиращият серум й осигурява повече влага и е по-ефективен от обикновения крем. Дерматолозите препоръчват серум с концентрирана хиалуронова киселина.Антиейдж кремове (против бръчки)В кремовете за лице в тази възраст е добре да има колаген, хиалуронова киселина, витамини А и Е, силикон, масло от карите, магнезий. Когато четете състава на кремовете, обърнете внимание къде са позиционирани въпросните съставки, ако са в края на изброените, вероятно са в твърде малко количество.Вода за миенеПо възможност не мийте лицето си с нищо друго, освен с вода. След това е достатъчно само да овлажните кожата с тоник. Все пак за предпочитане е да не се използва вода от чешмата, а преварена.СлънцезащитаСлед 40 рискът от хиперпигментация нараства многократно. Колкото по-възрастни ставаме, толкова по-зле кожата възприема активното слънце. Винаги използвайте слънцезащитни кремове преди да излезете навън, дори в мрачните дни през зимата.Грижа за шията и деколтетоТова са зони, които издават възрастта, затова трябва да полагате специални грижи за тях. Кремовете с антиейдж компоненти, които са полезни за кожата на лицето, са подходящи и шията и деколтето. Осигуряват гладкост на тези зони, което визуално подмладява.УпражненияФизическите упражнения и специалната гимнастика за лице са препоръчителни за жените след 40, които искат да изглеждат младолики. Тези упражнения стимулират кръвообращението, което придава свежест на кожата и подобрява тена й.РъцетеГрижите за кожата на ръцете трябва да бъдат все по-интензивни, тъй като тя е много тънка, няма подкожна мастна тъкан и затова по-бързо старее. Водата, сапунът, почистващите средства и факторите на околната среда силно увреждат кожата на ръцете, а непрекъснатото движение на ставите с времето отпуска тъканите. Кожата на ръцете трябва да се защити от загубата на еластичност и от пигментацията. Специалистите препоръчват нощем крем за ръце, а през деня да се използва средство с UV защита.", "date": "2020.01.17", "title": "40 е новото 30, ако се грижиш за кожата си"}
{"url": "https://offnews.bg/obshtestvo/opashki-se-izviha-v-obshtinata-za-parite-na-sofia-719607.html", "text": "Район \"Средец\" има 50 общински жилища за настаняване на социално слаби хора. Някои от тях стоят празни, защото са коптори и никой не иска да се настани при такива ужасни условия. Предлагам Столична община да изтегли кредит, да купи 50 апартамента в по-непретенциозни квартали за хора в нужда, а тези в \"Средец\" да се ремонтират и да се отдават под наем на пазарни цени. Наемите ще стигнат за изплащане на вноските по кредита и всички ще спечелят. Това предложи кметът на район \"Средец\" Трайчо Трайков на общественото обсъждането на бюджета на София, което се проведе на \"Московска\" 33. Всичко на пазарни цени, промърмори на висок глас някой в претъпканата зала, но възражения нямаше. Зам.-кметът по финанси Дончо Барбалов заяви, че в идеята има практичност, но трябва да се помисли за интересите на нуждаещите се. Опашки се извиха по стълбите на \"Московска\" 33, част от гражданите не успяха да влязат в залата и слушаха обсъждането на бюджета на монитор пред нея. То започна с въпрос от гражданка, която обяви, че е психично болна и попита как общината ще помогне на хора като нея да не бъдат дискриминирани. Барбалов и колежката му по социални въпроси се ангажираха да й помогнат. Най-активни на обсъждането бяха представители на Инициативни комитети на граждани от Горубляне, Кокаляне, Панчарево, Владая и Кръстова вада - запад. Те поставиха конкретни проблеми на районите си - от ремонт и изграждане на улици до сондажи за минерална вода и увеличаване на заплати.  Аз съм от Сдружение за защита на гражданите и държавата и съм комунист, започна изказването си Мадлен Кирчева. Тя поиска да знае дали общината смята да придобива собственост, за да си осигурява приходи, \"след като чуждестранни инвеститори и български олигарси имат интереси към общински имоти\". Общината непрекъснато придобива имоти при отчуждаване, но за инвестиционни проекти, собственост по принцип не придобиваме, обясни Барбалов. Гражданин от Младост пък надникна в паничките на животните в зоопарка и подчерта: За зоологическата градина има повече пари в бюджета, отколкото за нашия район. Барбалов обясни, че парите за кварталите не са само в капиталовата програма. В отговор на въпрос главният архитект Здравко Здравков обясни, че наземните паркинги са 4 пъти по-евтини от подземните и заедно с кметовете търсят подходящи общински терени в кварталите за изграждането им. Жена от Бусманци попита защо не се случва нищо с безплатната смяна на старите печки с нови горивни инсталации, след като много жители на квартала са подали заявления. Зам.-кметът Йоана Христова отговори, че иницативата тръгва следващата седмица за първите одобрени квартали, сред които е и Бусманци. ", "date": "2020.01.17", "title": "Опашки се извиха в общината за парите на София"}
{"url": "https://offnews.bg/obshtestvo/tema-za-razmisal-za-biznesa-i-sindikatite-dzhipitata-da-davat-do-7-dn-719663.html", "text": "Личните лекари ще могат да дават до 7 дни болничен вместо до 14, както в момента. Предложението е част от мерките в приетия от правителството анализ на причините за увеличаване на броя на болничните и неизплащаните средства, съобщи БНР.Предлага се още да се намали допустимият срок на болничните, издавани от лекарска комисия, от 30 на 20 дни. Ако втора лекарска комисия докаже, че съответният човек не е действително болен, болничният трябва да се отмени, а лекарят, който го е издал, да бъде санкциониран.Лимитира се и броят на болничните, които ще може да дава личният лекар, до 20 дни годишно.В случай че бизнесът има сключен договор с лечебно заведение, ще може да изпраща болния за второ мнение, ако се съмнява в злоупотреба.Предлага се граничните служби да имат достъп до регистъра на болничните и при излизане от страната да правят проверки, като подават информация към НОИ, ако човекът в момента е в болнични.Правителството даде срок от един месец, в който предложенията да се обсъждат с бизнеса и синдикатите.", "date": "2020.01.17", "title": "Тема за размисъл за бизнеса и синдикатите: джипитата да дават до 7 дни болничен"}
{"url": "https://offnews.bg/ikonomika/blizo-9-mln-turisti-ot-chuzhbina-sme-posreshtnali-za-godina-prihodit-719686.html", "text": "От януари до ноември 2019 г. у нас са регистрирани 8 832 405 туристически посещения от чужденци, 3,6 млрд. евро са приходите от международния туризъм за същия период.Това сочат данните на Българската народна банка, обявени днес и цитирани от ведомството на Николина Ангелкова. Резултатите показват ръст от 0,02% спрямо същия период на рекордната за българския туризъм 2018 г.Само за месец ноември 2019 г. постъпленията от чуждестранни туристи надхвърлят 153 млн. евро., като увеличението в сравнение със същия месец на предходната година е 6,7 на сто.За ноември бе отчетено увеличение и на туристическите посещения от чужденци със 7,5%, като броят на чуждестранните визити в страната ни за предпоследния месец на 2019 г. достигна 442 178.“Данните на БНБ за приходите от международен туризъм са изключително добри, те доказват, че е преодолян спадът през 2019 г., която бе изпълнена с трудности и международни предизвикателства за туризма. Резултатите сочат, че българският туризъм запазва високите си постижения от последните 4 години и се развива устойчиво”, коментира министър Николина Ангелкова.", "date": "2020.01.17", "title": "Близо 9 млн. туристи от чужбина сме посрещнали за година, приходите са в милиарди"}
{"url": "https://offnews.bg/futbol/tcska-niama-da-prodava-ali-sou-719633.html", "text": "Трансфер на голмайстора на ЦСКА Али Coy в Ал Ахли няма да има. Един от клубовете, които желаеха нападателя, се е насочил към друг африканец, твърди \"Тема спорт\".Според египетската медия \"kingfut.com\" Ал Ахли вече е сключил сделка с Рапид Виена и е парафирал договор със сенегалеца Алиу Баджи.Клубът от Кайро искаше Али Coy, като в продължение на няколко дни водеше преговори с \"армейците\". Двете страни обаче не успяваха да се разберат за трансферната сума, макар в египетски медии да се твърдеше, че са си стиснали ръцете за 4 млн. евро.В крайна сметка всичко пропаднало и Соу, поне засега, ще продължи да носи екип на ЦСКА. Нападателят вчера отбеляза два гола при победата с 4:0 над Каспий в първата контрола за 2020 г.", "date": "2020.01.17", "title": "ЦСКА няма да продава Али Соу"}
{"url": "https://offnews.bg/ikonomika/49-ognishta-na-achs-u-nas-ubiti-203-000-svine-plateni-70-mln-leva-r-719687.html", "text": "Към 2019 г. на територията на България са регистрирани 49 огнища на болестта Африканска чума при домашните свине. Въпреки това обаче, в страната ни все още има силно развито свиневъдство.Това обяви министърът на земеделието, храните и горите Десислава Танева по време на Международната конференция на високо равнище на тема „Бъдещето на световното производство на свинско месо под заплахата от Африканска чума по свинете“ в Берлин, съобщиха от пресцентъра на ведомството.Земеделският министър поясни, че от 2018 г. до сега е засегнато 15 % от поголовието на свинете-майки в индустриалните ферми в България.Пред журналисти Десислава Танева коментира, че към момента от навлизане на заболяването на територията на България са евтаназирани 203 000 свине. Изплатени са близо 70 млн. лв., включващи средства за обезщетения на стопаните и разходи за дейности по превенция. Страната ни очаква и съфинансиране от Европейската комисия. „Към настоящия момент сме получили над 13 млн. евро и остават малко под 10 млн. евро, които ще ни бъдат възстановени“, уточни Танева.Пред форума тя призова за синхронизиране на законодателствата на всички европейски държави.„Трябва да приемем утвърдени единни стандарти за по-високи мерки за биосигурност в свинекомплексите, както и нови правила за обезщетения и репопулация. Целта е да елиминираме спекулацията около цената на свинското месо и да направим финансово отговорни стопаните“, каза тя. Министър Танева изтъкна необходимостта да бъдат разграничени последствията при домашната свиня и при дивите свине.Тя допълни, че географското положение на страната ни предполага огромен натиск от проникване на екзотични болести, нетипични за общността.„В Европа към момента от проникване на болестта в 12 страни са регистрирани 3 900 огнища, а засегнатите свине са над 1 милион. Намалението на поголовието увеличава цените на свинското месо навсякъде и носи щети за всеки данъкоплатец в общността. Това води до силен инвестиционен натиск в сектор свиневъдство“, поясни министър Танева.Според нея ако една страна е засегната от чума 3 години, тя изпада в изключително рискова ситуация, а в същото време остава задължението за компенсация от данъците на европейския бюджет.„Рисковете от пренасяне на болестта са свързани с преноса на храна, в същото време няма вътрешни граници, проблем е, когато проверяваш багажа на туристите. Това са детайли, които следва да се изчистят, за да може всички мерки, които трябва да се вземат за профилактика, превенция и борба с АЧС да могат безпрепятствено да бъдат прилагани. Сега, когато има -километрова зона около огнище, можеш да спреш достъпа до коли и хора, но не можеш да направиш това на вътрешна граница в ЕС“, каза още министър Танева.", "date": "2020.01.17", "title": "49 огнища на АЧС у нас. Убити 203 000 свине. Платени 70 млн.лева: равносметката на министър Танева"}
{"url": "https://offnews.bg/obshtestvo/vodnata-kriza-v-shumen-e-potushena-palniat-trabite-v-sabota-v-10-ch-719689.html", "text": "Пускат водата по тръбите в Шумен утре в 10 ч., средно около 6 часа са нужни, за да стигне до потребителите, съобщи регионалното издание „Шум.бг“.От местното водно дружество съобщават, че авариите са отстранени, провеждат се довършителни дейности по затваряне на капаци, оттоци, засипване на изкопи.Водата бе спряна в сряда вечерта и шуменци останаха на сухо без капка от чешмите. По първоначалните разчети ремонтите трябваше да приключат до вечерта в петък, да започне пълненето на водопроводната система и в събота сутринта водата да текне.Все пак големият ремонт на водопровода приключи, като за 2 дни екипите на ВиК отстраниха 25 аварии по него, а той е на 40 години. Пускането на водата ще става бавно, да не се стигне до нова авария, уточняват от дружеството.Наложило се и участието на специалисти от столицата, тъй като трябвало да се направят сложни заварки, за да се свържат метална и полиетиленова тръба. На мястото трябва да бъде укрепен скат, който предизвиква честите аварии и безводието в Шумен, засягащи 200 000 души, в това число в Търговище и Велики Преслав.С наполовина празен язовир и множество течове по довеждащия водопровод на Шумен, така градът с най-скъпата към момента вода посрещна Нова година. Група доброволци откриха множество течове, които спомагат за по-бързото изпразване на язовир „Тича” и алармираха институциите. Има ли опасност от режим на водата и в Шумен, това е въпросът, който кара местните жители да настръхват.Според данни на МОСВ от последните дни на декември м.г. язовир „Тича” бе пълен на 55% и в него имаше 173 милиона кубика вода. Заради минималния приток към водоема превантивно бе разпоредено изпускането на водата да се намали наполовина.", "date": "2020.01.17", "title": "Водната криза в Шумен е потушена, пълнят тръбите в събота в 10 ч., след още 6 часа може да текне"}
{"url": "https://offnews.bg/sviat/kolumbietc-instcenira-otvlichaneto-si-za-da-ne-se-ozheni-719644.html", "text": "Колумбийски гражданин е инсценирал собственото си отвличане, за да не се ожени, съобщи ДПА, цитирана от БТА.Приятели на бъдещия 55-годишен младоженец подали сигнал в полицията, че броени часове преди сватбата мъжът от отвлечен от двама въоръжени мотоциклетисти в южния град Питалито. Полицията започнала разследване и затворила пътищата, извеждащи от града. Мъжът е бил открит в къща на свой роднина. Местни медии съобщиха, че приятелите, подали сигнала, са признали, че са излъгали, за да му помогнат, защото \"той не искал и да чуе за женитба\". Оказва се, че за втори път колубиецът инсценира отвличането си, за да избегне сватба. Срещу него може да бъде повдигнато наказателно обвинение.  ", "date": "2020.01.17", "title": "Колумбиец инсценира отвличането си, за да не се ожени"}
{"url": "https://mamaninja.bg/%D0%BE%D0%B1%D1%89%D0%B5%D1%81%D1%82%D0%B2%D0%BE/%D1%80%D0%B5%D0%B2%D1%8E%D1%82%D0%B0/item/3913-uzhasna-istoriya-i-znaesh-li-kak-zabavnata-strana-na-istoriyata-i-naukata", "text": "", "date": "2020.01.17", "title": null}
{"url": "https://offnews.bg/obshtestvo/maia-manolova-418-iazovira-sa-tcakashti-bombi-719615.html", "text": "418 аварийни язовири е следвало да бъдат ремонтирани. За целта се отделят 500 млн. лева, те се плащат в държавно дружество и една година и половина по-късно няма никаква информация за това колко от тези пари са похарчени и колко ремонта са направени. Това са цъкащи бомби.Това заяви Мая Манолова, лидер на гражданската платформа \"Изправисе. БГ\", пред . Тя припомни, че от 45 ВиК дружества 25 са държавни, което означава, че ако държавата е искала и иска да направи интервенция, може и има всички възможности за това.Мая Манолова настоя първо да се даде отчет за онези , които са отделени миналата година за ремонт на язовири в аварийно състояние и едва след това да се прави сметка за , който да управлява ВиК сектора в страната.Според Манолова създаването на холдинг е мегасхема за източване на пари, с която се надгражда до сега съществуващата.Заради водната криза правителството взе решение вчера да се слеят всички ВиК дружества в едно държавно с капитал 1 млрд. лева. Ще напълнят ли тези 1 млрд. лева язовир \"Студена\", пита Мая Манолова.Централизирането на средствата очевидно ще се централизират и рушветите. Подобен е случаят с централизацията с БЕХ и БДЖ - черна яма, в която потъват още и още пари, коментира тя.Холдинговият маниер на управление от 90-те години е доказано лош и в него никой не желае да носи отговорност, добави Манолова.", "date": "2020.01.17", "title": "Мая Манолова: 418 язовира са цъкащи бомби"}
{"url": "https://offnews.bg/sviat/ukrajna-zelenski-ne-prie-ostavkata-na-premiera-dade-mu-shans-da-ne-k-719688.html", "text": "Украинският президент Володимир Зеленски се срещна с премиера Алексей Гончарук по повод оставката му, внесена след скандала със записа, в който има разсъждения за „примитивните представи на президента за икономиката“, предаде Би Би Си.А гласът от записа много прилича на този на премиера, пожелал доброволно да напусне поста си.„Вие знаете моето лично отношение към вас и към вашето младо правителство. Аз помислих и, струва ми се, че така ще бъде правилно – аз реших да ви дам шанс, на вас и на вашето правителство, ако вие решите някои моменти, които днес са много важни и много вълнуват нашето общество“, заяви президентът на Украйна по време на срещата си, цитиран от пресслужбата си.В съобщението се посочва, че президентът е поставил пред кабинета редица неотложни задачи. „Сега не е моментът да са се клати държавата икономически и политически“, казва Зеленски.По-рано днес Гончарук заяви, че е написал заявлението си за оставката и го е предал на държавния глава, за да го внесе той в парламента. Според чл.115 от украинската конституция премиерът е длъжен да подаде заявление за оставката си право на председателя на парламента. Напускането на министър-председателя повлича и целия кабинет. В такъв случай парламентът сформира новия състав на правителството. Но пък Гончарук връчи заявлението си лично на президента.И обяви това на страницата си във Фейсбук така: „Аз поех длъжността с цел да изпълнявам програмата на президента. За мен той е образец на откритост и порядъчност. Но за да премахна всякакви съмнения за нашето уважение и доверие към президента, аз написах заявлението си за оставката и го предадох на държавния глава, който има правото да го внесе в парламента“.Преди това Украйна бе разтърсена от публикувани записи, в които гласове, сходни с тези на премиера, зам.-шефа на националната банка и финансовия министър, обсъждат икономическата политика на страната и критикуват експертизата на Зеленски. Те казват, че той има „примитивно, в смисъл нищожно и просто, разбиране на икономическите процеси“. Човекът, разкрит като премиера Гончарук, признава, че счита себе си за „пълен профан в икономиката“.Записите бяха публикувани в сряда вечерта в създадения тогава YouTube-канал „Как да излъжем президента“. Предполага се, че те са направени по време на неформално съвещание на премиера, министрите и представителя на националната банка. Твърди се, че всъщност записите са от 16 декември м.г.На свой ред Зеленски възложи на службите в рамките на две седмици да разкрие участниците във въпросната среща и да установят кой е записвал и публикувал. Бързо след това Службата за сигурност съобщи, че е започнала разследване на фактите за подслушването на закритото съвещание в кабинета на Гончарук.", "date": "2020.01.17", "title": "Украйна: Зеленски не прие оставката на премиера, даде му шанс да не клати държавата"}
{"url": "https://offnews.bg/zdrave/bum-na-hepatit-a-v-bobov-dol-719642.html", "text": "Бум на хепатит А е регистриран в Бобов дол. 25 случаи на заразата, известна като болест на мръсните ръце, са установени в града от октомври досега, 13 от тях са в училището в миньорския град, казаха от Регионалната инспекция по здравеопазване в Кюстендил за БНР.Епидемия от заболяването не е обявена, коментира кметът на общината Елза Величкова.От общината са предприети предписаните мерки срещу разпространението на хепатита. Извършва се редовна дезинфекция в двете училища, увери Величкова: „РЗИ не е обявило епидемия, но има. В едното училище са 12 деца, в другото – едно“.Ако се изключи бумът от заболяването в Бобов дол, в региона няма регистрирани чести случаи на хепатит А. За миналата година заболелите в областта са били общо 26, каза д-р Илиана Кръстева, шеф на отдел в РЗИ-Кюстендил.По думите й разпространението на болестта ще се овладее, ако се спазва хигиена. Единствено в детските заведения се прекратява приемът на новопостъпващи, ако не са преболедували или имунизирани, за срок от 45 дни от регистрирания случай.Има ваксина, която има много добър ефект в такива ситуации. Ако 80% от контингента се обхване, разпространението ще бъде овладяно до четири седмици, казват специалистите.", "date": "2020.01.17", "title": "Бум на хепатит А в Бобов дол"}
