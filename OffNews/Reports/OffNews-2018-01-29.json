{"url": "https://offnews.bg/obshtestvo/okolo-23-000-dushi-sa-se-vozili-v-metroto-sas-zelen-bilet-v-nedelia-673823.html", "text": "Имаше ефект от \"зеления билет\" в София, макар и за един ден, заяви пред БНТ кметът на София Йорданка Фандъкова.Тя съобщи, че вчера в метрото са се возили с 12 000 повече пътници в сравнение с предходната неделя. Около 23 000 души са се возили в метрото със \"зелен билет\".Утре, 30 януари, се очаква повишение на нивата на фини прахови частици във въздуха. При норма от 50 mg/m3 за 24 часа, очакваното превишение ще е в границите 51-100 mg/m3, съобщават от пресцентъра на Столична община.За намаляване на замърсяването градската управа призовава \"жителите и гостите на София да ограничат движението на собствените си автомобили и да използват градски транспорт\", както и \"домакинствата, които се отопляват на дърва и въглища, при възможност, да използват електрически уреди за отопление или друго екологично отопление.\"При ходене пеша изберете маршрут, който не е покрай големите градски булеварди.Поради очакваните подходящи метеорологични условия Столична община ще възложи извънредно метене и миене на улици.", "date": "2018.01.29", "title": "Около 23 000 души са се возили в метрото със зелен билет в неделя"}
{"url": "https://offnews.bg/futbol/mourinio-za-sluhovete-okolo-zlatan-ot-mediite-razbrah-za-interesa-na-673803.html", "text": "Мениджърът на Манчестър Юнайтед Жозе Моуриньо, сподели, че няма да спре Златан Ибрахимович, ако шведът иска да продължи кариерата си в Лос Анджелис Галакси.Припомняме, че вчера в британската преса се появи информация, че американският тим проявява интерес към тарана, който в момента лекува травма в коляното.\"Златан не ми е казвал нищо, така че от вас, медиите, научавам за интереса към него. Той е в последната година на договора си, така че ако това е вярно и той иска бъдеще в друг клуб в чужбина, ние ще се опитаме да направим това възможно, а не да му правим спънки.Последното нещо, което ми е казвал Златан, е, че иска да се възстанови и да помогне на отбора\", каза Моуриньо.", "date": "2018.01.29", "title": "Моуриньо за слуховете около Златан: От медиите разбрах за интереса на ЛА Галакси"}
{"url": "https://offnews.bg/ikonomika/bsp-s-ultimatum-kam-moskovski-ili-ostavka-na-shefovete-na-bdzh-ili-t-673797.html", "text": "БСП даде ултиматум на министъра на транспорта Ивайло Московски до 24 часа да уволни ръководството на БДЖ и заплаши, че ако не го направи, то партията ще поиска неговата оставка.Той добави, че случаите, които излязоха в медиите през последните дни са показани от левицата още през 2016 г., отново на пресконференция.Той бе категоричен, че борбата с корупцията в дружеството приключва с уволнението на тези двама служители, които са имали доблестта да разкажат какво се случва с ремонтите, заплащането на машинистите и футболния отбор в БДЖ.Народният представител припомни още, че тогава са изнесени факти и схеми, които не са променени и до днес.Той попита защо спортистите в този клуб са назначени в БДЖ,  след като са картотекирани като футболисти.Свиленски бе категоричен:Той заяви, че левицата настоява министър Московски да освободи цялото ръководство на БДЖ.Той заяви, че  не може в 21 век, в държава член на ЕС, служители да бъдат заплашвани с думите - „мъртъв си” за това, че са се осмелили да дадат сигнал за корупция. „От БСП многократно сме използвали всички възможности да задаваме въпроси и да търсим отговорността и мерките, които се взимат, за решаване на проблемите на БДЖ“. Това заяви народният представител от левицата Димитър Данчев.Той припомни случаи, в които локомотив се запали на гара, а дефектни спирачки станаха причина за инцидент с влак.Той подчерта, че служителите работят много часове, извън допустимата норма, ремонти се извършват некачествено, спрени са влакове, а хора се извозват с автобуси, има и съкратен график за движение на влаковете.„Тези инциденти са заплаха за здравето и живота на хората. На този фон, БДЖ поддържа футболен отбор. Това е недопустимо“, категоричен е народният представител. Според бившият изпълнителен директор на БДЖ Християн Кръстев е недопустимо машинистите да имат толкова много работни часове. По думите му има начин да бъдат подсигурени достатъчен брой локомотивни машинисти и оправданието на управлението на БДЖ не е истина. Той опроверга думите на изпълнителния директор на БДЖ, че такива ремонти, които сега се правят, се извършвали от десетилетия.Той обясни какъв е принципът на ремонтите сега, а именно - в депо на БДЖ, с персонал на БДЖ, с техника, оборудване и пари на БДЖ, а накрая се плаща на частна фирма.", "date": "2018.01.29", "title": "БСП с ултиматум към Московски: Или оставка на шефовете на БДЖ, или твоята"}
{"url": "https://offnews.bg/zimni/valuev-se-razsardi-na-mezhdunarodnia-paraolimpijski-komitet-673807.html", "text": "Бившият шампион в тежката категория на професионалния бокс и актулен руски депутат Николай Валуев се ядоса на Международния параолимпийски комитет (МПК).Институцията продължи наказанието на руския параолимпийски комитет, като позволи на руските спортисти с увреждания да участват с неутрален статут на параолимпийските зимни игри в Пьонгчанг през март.Русия не участва на летните параолимпийски олимпийски игри в Рио де Жанейро 2016, след като Русия беше наказана заради систематична употреба на допинг и манипулиране на резултати. Десетки руски спортисти не бяха допуснати до участие и на олимпиадата в Рио. Зимните олимпийски игри в Пьонгчанг ще се проведат от 9 до 25 февруари, а параолимпийските - от 9 до 18 март.\"Всичко е същото, както с олимпийците. Имам вече доста отрицателно отношение към ръководителите на МПК и всички, които взимат решения. Това е планирана история\", коментира Валуев.В отговор на отстраняването на голяма част от руските спортисти от олимпиадата, в Русия обмислят алтернативни игри в Сочи.", "date": "2018.01.29", "title": "Валуев се разсърди на международния параолимпийски комитет"}
{"url": "https://offnews.bg/obshtestvo/gripna-epidemia-vav-vratca-montana-ruse-varna-kiustendil-i-sliven-673798.html", "text": "Грипна епидемия е обявена от днес в област Враца. РЗИ-Враца е препоръчала да бъдат преустановени учебните занятия в областта. Грипна епидемия е обявена и на територията на област Монтана. Учебните занятия се преустановяват от утре, 30 януари, до петък – 02 февруари, включително.От утре, 30 януари, РЗИ-Варна обявява грипна епидемия на територията на община Варна. Здравните власти са дали препоръка за преустановяване на учебните занятия за периода 30.01. – 06.02.2018 г. включително.РЗИ-Русе обявява грипна епидемия на територията на Русенска област от утре, 30 януари. От утре до петък, 02 февруари, учебните занятия се преустановяват.Грипна епидемия е обявена и на територията на област Кюстендил от утре, 30 януари, като е дадена препоръка за преустановяване на учебните занятия.Община Сливен също обявява грипна епидемия, като на Регионално управление на образованието – Сливен е препоръчано преустановяване на учебните занятия в общината от утре до 02 февруари включително.В област Хасково се удължава грипната ваканция в общините Хасково, Любимец, Симеоновград, Харманли и Стамболово до 02 февруари включително. От утре до 2 февруари включително се преустановяват учебните занятия и в община Димитровград.До 02 февруари продължават да са в сила противоепидемичните мерки на територията на област Бургас.До второ нареждане на територията на двете области се преустановяват детските и женските консултации, свижданията в лечебните заведения за болнична помощ и провеждането на профилактични имунизации.Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.01.29", "title": "Грипна епидемия във Враца, Монтана, Русе, Варна, Кюстендил и Сливен"}
{"url": "https://offnews.bg/temida/kulezich-vadi-spisak-na-polititci-vzeli-pari-ot-ktb-te-otrichat-i-za-673793.html", "text": "Журналистката Люба Кулезич цитира в предаването на Сашо Диков по BiT документ, за който твърди, че съдържа показанията на ключовия свидетел по делото КТБ Бисер Лазов. Става въпрос за списък с политици и хора на други важни постове, получавали големи суми пари от банкера Цветан Василев.Автентичността на списъка към този момент не е потвърдена. Не е ясно и дали, ако той съществува, казусите в него са описани коректно. Мнозина от засегнатите вече отрекоха, че са били финансирани от Василев, и се заканиха да съдят авторите на информацията за клевета.Според документа широк кръг от хора са получавали големи суми по нареждане на бившия шеф на КТБ Цветан Василев. Кулезич изброи някои от имената в списъка. Сред тях са социолозите Андрей Райчев и Кънчо Стойчев, за които се твърди, че са получили на два пъти по 500 000 евро през август и септември 2013 г. Социолозите са били доведени от адвокат Божидар Миладинов и поискали да им се даде касета в банката, за да съхраняват огромните суми.Друго от споменатите лица е Стоян Мавродиев, който сега оглавява Българската банка за развитие, а по времето, което въпросните твърдения визират, бе начело на Комисията за финансов надзор (КФН). Според разказаното от Кулезич Мавродиев е получил 50 000 евро, предназначени за Божидар Лукарски от СДС – нещо като „партийна индулгенция“.Председателят на СДС Божидар Лукарски на свой ред заяви пред BiT, че до него не са стигали такива пари. „Не познавам Бисер Лазов и не съм се срещал с него. Обмислям съдебни дела за клевета срещу Бисер Лазов, който даже не знам как изглежда, и Люба Кулезич\", добави той пред OFFNews.Според информацията, изнесена от Кулезич, Меглена Кунева е получила 500 000 лева за кампанията си за президентските избори.Името на журналиста Мирослав Иванов също присъствало в документа. За Иванов се твърди, че е получил \"по 10 000-15 000 лева\". Ето какво обясни в своя фейсбук профил журналистът:Сред имената в списъка на Кулезич са още Стефан Гамизов, Димитър Абаджиев, Димитър Куцаров, Росен Карадимов, Митко Димитров-Каратиста. Редакцията на OFFNews е готова да публикува и техните позиции по темата.\"Ако тези информации са фалшиви, ще се окаже, че делото за КТБ се базира на лъжесвидетелства и е колос на глинени крака. Въпросът е средство за злепоставяне и разбиване на съдби ли е сагата КТБ\", попита риторично Люба Кулезич в ефира на BiT. Тя призова всеки, който иска да провери автентичността на документа, да се обърне към следствения отдел на Софийска градска прокуратура.Тази сутрин в интервю за сайта Frognews Цветан Василев коментира от Белград, че е гледал интервюто. \"Разбрах, че Лазов и Илиева били давали пари от фирми. Добре е да се проучи какви са тези фирми, формирали ли са печалби, за какво са давали суми на определени хора. В случая би могло да става дума за манипулация от страна на Лазов, да изпълнява поръчка и да назовава едни имена, а други да прикрива. Всичко е възможно от такъв човек. Но той е най-малкият проблем\", казва банкерът.", "date": "2018.01.29", "title": "Кулезич вади списък на политици, взели пари от КТБ. Те отричат и заплашват със съд (видео)"}
{"url": "https://offnews.bg/ikonomika/svilenski-masovo-se-prodavat-shofiorski-knizhki-673800.html", "text": "„Масовото и безразборно купуване на шофьорски е проблемът, заради който има толкова много произшествия на пътя. Министерството на транспорта обаче уволнява човека, който разкрива корупцията в ДАИ”. Това каза зам.-председателят на ПГ на „БСП за България” Георги Свиленски на пресконференция в централата на партията. Той припомни, че  през юни 2017 г. са арестувани 12 служители на ДАИ – инспектори и изпитващи, половината получават обвинения, а останалите са били освободени.Георги Свиленски обясни, че човекът, който е написал сигналите, е дисциплинарно уволнен днес.Той попита още какъв сигнал се дава към всеки един служител в министерството или автомобилната инспекция с това уволнение. Той разказа, че е имало случаи, когато са се продавали шофьорски книжки на слабо грамотни хора. Той е сезирал изпълнителния директор на структурата. Отговорът е бил: „Независимо, че не познава пътните знаци, след като е изкарал по някакъв начин теоретичния изпит за придобиване на шофьорска книжка, няма как да му анулираме изпита”. Димитров припомни, че министър Ивайло Московски е обявил, че ще го  уволни  още на 12 юни м.г.Зам.-министърът на транспорта Ангел Попов го информирал Димитров, че има такова министерско решение. Директорът на ИА „Автомобилна администрация“ Красимир Калайджиев го е убеждавал да напусне по свое желание, но Димитров е отказал.Той заяви, че е писал и до премиера. Попита - защо него го уволняват, а тези, които са продавали шофьорски книжки, са върнати на работа?", "date": "2018.01.29", "title": "Свиленски: Масово се продават шофьорски книжки"}
{"url": "https://offnews.bg/nashite-avtori/iz-delnitcite-na-edin-lud-22-26-ianuari-673808.html", "text": "Понеделник, 22 януариИ тази седмица мина под знака на яростните спорове за Цариградската конвенция. То не бяха баш спорове, по-скоро войни. Лее се кръв и… други секрети. Втора неделя вече…Аман, бактън и байгън! Хайде, бе, братя, дайте да измислим нещо ново да се мразим. За конвенцията ми омръзна.Не разбирам защо се влага толкова патос в спора за и против тази конвенция. Може би не разбирам, защото поначало не обичам прекалено силните убеждения и прекалено лесните обяснения. Мисля, че в случая има някакво двойно дъно и совите не са това, което са. Дето викаше Цецерон, „Нали разбирате, че това, което не е, това не е същото. В това всичко, което се случва, тези работи са, които са важни и не са това, което се твърди.“Има нещо друго, което е по-важно, а конвенцията е само удобно вдигната топка. Някой си измисля духове и после ги преследва.Всъщност, да не го усуквам. Страхувам се, че тази конвенция е идеален случай за хибридната пропаганда да забие още един клинец в петата на гнилия Запад и да ни посочи правия път към Евразия. И не съм само аз, дето мисля така.Един поглед към противниците на конвенцията също ни отвежда към подобни изводи. Първи на бойната линия застанаха патриотите и социалистите, които после Русия обичат най-много отечеството си. Фундаменталистът о. Дионисий, за който ще стане дума по-нататък, е лауреат на ордена „Св. преп. Сергий Радонежки” III-та степен, връчен му от руския патриарх Кирил и т.н.В православна Русия, за разлика от Гейропа, не се допускат такива лигавщини, като тази конвенция. Там президентът Путин лани подписа промени в закона за домашното насилие, които силно либерализираха режима на домашен побой. По новия закон всеки руснак/рускиня може да пребива партньора си, стига това да не става по-често от веднъж годишно. И да не ѝ/му потроши кокалите. По стария закон наказанието е било 2 г. затвор, по новия може да мине и само с дребна глоба.Един достоен отговор на либерастките лиготии на Европа!Не разбирам от какъв зор точно сега трябва да се приеме тая конвенция. И като се приеме, та какво? Мислите ли, че тя ще се отрази на домашното насилие? Да, да... Няма сила, която може да спре оня дегенерат, който вечер се връща пиян като талпа вкъщи, да тормози жена си и децата си. Можело е да му се повлияе някога, когато е бил малък. Можели са да му повлияят семейството, училището, обществото… Но по някаква причина всички те са били заети с нещо друго, по-важно. И вче не може. Защото може да се повлияе на формирането, но трудно се влияе на формираното. И той днес е такъв и такъв ще си остане. Нещо повече, той ще даде незабравим пример и на децата си какви са стереотипните роли на мъжа и жената в семейството. Четох из ония дни, че в Перник се смятало, че ако първият пол не бие втория пол, значи е от третия пол. Не е виц. За Перник специално е истина.И все пак, смятам, че дори и да не помогне, конвенцията няма да навреди. Все пак ще е някакъв ангажимент на държавата ни срещу това зло домашното насилие. Не, че това ще я трогне, де, тя и сега си го има тоя ангажимент. Колкото до страховете, свързани с джендъра, третия пол, хомосексуалните бракове и нам какви други призраци, точно в тази конвенция ги няма. Иначе, че бродят из Европа, няма спор. И рано или късно ще ни се наложи да вземаме и такива решения. Но още не.Знаете ли какво ще ви кажа? Според мен тая битка се води от исторически обречени позиции. Всичко в крайна сметка се свежда до запазването на привилегиите на мъжкия пол, но той, оказва се, е обречен на изчезване. Британски генетици изчислили, че след няколко милиона години Y-хромозомата ще изчезне, защото съдържала гени, които не се явяват необходими за живота. А с нея ще изчезне и мъжът такъв, какъвто го познаваме.В историята на човечеството ще се случи това, което се случва в живота на отделния човек. Той почва като мъж и свършва… А, бе, не свършва точно като мъж. Питайте моите приятели пенсиите. Те живеят, метафорично казано, във времето на третия пол. От една възраст нататък единствената разлика между двата пола е, че мъжете пишкат прави. И тази разлика се поддържа само от инат, като имате предвид, че на доста пенсии и ръцете и краката им треперят. Те питието си разливат, та… Казвал ли съм ви за войната на Фермина Даса и д-р Урбино от „Любов по време на холера” по повод „намокрения ръб на клозетната чиния”? „В навечерието на старостта самите затруднения на тялото подсказаха на доктор Урбино окончателното разрешение: уринираше седнал, при което клозетната чиния оставаше чиста, а той — невинен.”Искам да кажа, че различията между половете се израстват. Двата пола се събират в един безполов пол, така да се каже.Масови протести в Румъния срещу управлението на социалдемократите и опитите им да ограничат борбата с корупцията. Миналата година левите ретрогради, извинете за тавтологията, искаха да декриминализират някои форми на корупция, за да спасят от затвора свои корумпирани функционери. Сега се опитват отново да прокарат тези промени, плюс някои нови, като например антикорупционния прокурор да се назначава от министъра на правосъдието, а не от президента. Което ще го направи зависим от правителството и едва ли ще смее да разследва правителствената корупция.У нас обаче никой не протестира, когато мнозинството в НС реши, че новият антикорупционен орган - Комисия за противодействие на корупцията - ще се избира с обикновено мнозинство и ще се контролира от парламента, т.е. от управляващите. А познайте как ще се бори с голямата корупция, която, естествено, винаги е във властта. Опозицията рядко е в състояние да краде толкова. Всъщност, няма защо да гадаете, просто се сетете за тефтерчето на Филип Златанов. („Н. Зеленогорски - да се удари - става приоритет… Е. Д. ще се удари след около месец и половина (вече не е фактор в ГЕРБ)… Вяра Петрова - м.д. да се удари; Семерджиев е ударен…”Не искам да съм лош пророк, но Борисов няма да се справи с корупцията за 2-3 г., както се закле пред ЕП. Комисията, разправят, нямало да може да се сформира поне няколко месеца. Тепърва ще се изработва правилник за работата ѝ, ще ѝ се търси сграда…В комисия ще се влеят клатикурците от няколко доказали пълната си несъстоятелност организации, като БОРКОР, КОНПИ, КПУКИ, антикорупционната дирекция на ДАНС… И ще се получи една антикорупционна синергия, та ум да ти зайде…Между другото в тази несъществуваща още комисия вече е постъпил първият сигнал. Гражданското сдружение \"Боец\" е подало сигнал за депутата от ДПС Делян Пеевски. Иска се проверка на \"сделките му и придобити активи за десетки милиони\". В началото на 2016 г. \"Боец\" сезирал всички компетентни институции по този въпрос, но нищо не последвало.Вторник, 23 януариВ парламента обсъждат вота на недоверие. Премиерът се направи, че има по-важна работа и изобщо не отиде в събранието. В негово отсъствие Валерката Симеонов се развихрил. Първо обяснил на червените, че вотът на недоверие е \"фалшив, жалък и унизителен\"... А после подпукал Нинова персонално. Казал ѝ едни работи, които подхождат на изключителен простак. \"Това, което извършвате в момента, е поредната свинска опашка, с която унищожавате всичко здраво в БСП. И вместо в една българска Тереза Мей, вие се превръщате в една политическа Анита Мейзер\".Поради пълната си алогичност това изказване оставя широко поле за въображението. Може да казва и всичко, и нищо. Анита Мейзер, да напомним, е тази, дето удуши мъжа си при сексуална игра със свински опашки. Сега го лежи във Сливенския затвор.Екземпляри като Симеонов винаги са ме възпирали да приема теорията за интелигентния дизайн и са ме връщали към виждането на Дарвин, че човекът е произлязъл от маймуната. Някои дори още не са произлезли напълно. Не случайно \"Политико\" писа: „Ако някой може да спъне българското правителство по време на председателството, това е Валери Симеонов.“Във Фейса попаднах на една дискусия. Една госпожа (V.A.) разправя: „Не, аз наистина ще се самоубия. Цветанка Ризова не знае каква е разликата между отстраняване на препуциума и отстраняването на клитора.“ Пък една друга госпожа (K.T.) вика: „Не мога да кажа за Цветанка. Може джипът на Валери да друса доста... ако се сещате…“ Тук се намесва и един мъж, адвокат по-точно (Н.Х.) „Ха-ха… сещам се.“Аз обаче не се сещам. Какъв джип на Симеонов и какво прави Цветанка на него? Подмятат нещо, което явно съм пропуснал. В жълтите клюкарници се писа, че Цветанка се залюбила с известен политик, ама пък чак със Симеонов. Боже, тоя е цър като циганин, кривокрак като прабългарин и хлевоуст като грък. Казват, че любовта била сляпа, ама тя ще излезе и глуха.И както сме на тази тема, та се чудя дали да ви съобщя, че писателката Ваня Щерева се похвалила, че си направила естетическа операция на… „котиту“, описана в потресаващи детайли в някои сайтове. За 1500 лв. се сдобила с чисто нова… такова. Всъщност, я си го намерете и си го прочетете, да не объркам нещо. Щото има непозната терминология - mons pubis, perinéum, vaginal introitus, vulval vestibule… Работи, дето не ги знам нито какви са, нито къде са.„24 часа“: „Борисов слуша Тръмп в Давос“. Обърнете внимание на глагола – слуша. Дори този официоз не си е позволи да твърди нещо повече от това, че ще слуша. Поради това са акцентирали главно на факта, че Борисов е поканен в Давос, което не се било случвало от 13 г. Щото в Давос не се ходи като на честито. За да отиде един премиер там, задължително трябва да е поканен. За последен път организаторите на форума поканиха царя през 2005 г. Запомнил съм, защото той, какъвто е скромен, пътува от с влака от Цюрих до Кран Монтана и вместо в луксозен хотел, преспа при приятели. Станишев не го канеха. Неговото име се чу в Давос само веднъж, когато шефът на \"Търговска лига\" Тихомир Каменов успя да се промъкне на форума, да стигне до комисаря по правосъдието Баро и да му връчи писмо, в което описва как зам.-министърът на здравеопазването Емил Райнов, съветник на премиера (\"джипито на Станишев\"), го изнудвал да дава по 2.8 млн. евро месечно: \"Ще трябва да ни плащате, а ние да се отчитаме нагоре...\"Св. Синод решил единодушно в храмовете и манастирите в диоцеза на БПЦ всекидневно да се отслужва молитва против приемането на Истанбулската конвенция. И прикани пастири и пасоми да се отдадат на горещи молитви и да изпросят Божията помощ да не бъде приета конвенцията, която би довела до „духовна смърт на народа”.Ей, това като го прочетох и съвсем без връзка се сетих какво казват французите. Казват, че има три пола: мъжки, женски и попски. Знаех даже и кой французин точно го казваше, ама съм забравил. Залагам на Сартър, но може да беше и Камю.Обаче отец Дионисий отиде много по-далеч. Вика по телевизора, че депутатите, които гласуват \"за\" ратифицирането на конвенцията, трябва да бъдат отлъчени от църквата.„Ние, вика дедо поп, живеем в един пост-неолиберален свят и там има една такава либерална, няма да кажа плеяда, а направо сган, която ни блъска към всякакви подобни глупости…\"Обаче дедо поп казва нещо, за което никога не бих се сетил: \"Тези държави, към които сме присъединени, за да бъдем пазар на западно-европейския свят, за да можем тук да получаваме храни с прекрасни консерванти, така че дори да се налага на гробищните власти да разсъждават върху това не е ли необходимо да се удължи времето, когато трябва втори човек да бъде положен в един и същи гроб. Не можем да се разлагаме, до такава степен стигнаха нещата.\"Демек, ставаме нетленни заради консервантите. На пук на печалбарите от “Гробищни паркове”, които измислиха да слагат в ковчезите живи бактерии, които се справяли за около 13 месеца и, естествено, увеличават многократно оборота.Това е идиотия, разбира се, но аз точно затова ви я цитирах. Сряда, 24 януариПрезидентът годиняса. И вече се ошоперка, както казват на село. (Казват го за малки прасенца, но понякога и за хора.) Съдя по пиперливата реч, която дръпна. Иво Христов (непрофесорът) доста се е постарал този път. Пипнати са всички невралгични точки. Представям си в Банкя какъв вой е бил.„България е в критичен момент от своето развитие.. Макроикономическите показатели са добри, но те не могат да скрият, че нивото на чуждестранните инвестиции е крайно ниско. Демографските показатели са катастрофални. НС се превръща в нотариат, който само официализира решенията на правителството. Убива се свободната воля на депутатите, доверието в НС е критично ниско... Корупцията и несправедливостта деморализират цялото общество. Под въпрос е едно фундаментално демократично право – свободата на словото…“Като честен човек нямаме друг вариант, освен да се съгласим с президента, ако и да е червен. Между другото, експресно проучване на \"Галъп\" показва, че 82% от българите са съгласни с мненията, разпространени от европейски медии, че България е най-бедната и корумпирана страна в ЕС.Според проучване проведено от Австрийско търговско представителство сред австрийските фирми, които работят у нас, корупцията и престъпността са най-големите пречки за тяхната работа. Та откъдето и да го погледнеш, все сме в лайната, с извинение.Малария Велева, която ние определено сме подценявал, подхваща работата с Истанбулската конвенция откъде другия край. Някои се опитват да водят спора с разумни аргументи, което е глупаво, защото с разумни аргументи се спори с разумни хора. Вижте тя как емоционално се е обърнала към премиера. С къси ударни изречения, всяко на нов ред, за да е по-внушително:„Като прочел това прочувствено слово, Борисов се просълзил, викнал Бъчварова и ѝ наредил да предаде където трябва, че ратификацията се отлага. Та да не си приписва Каракачанов заслуги! Велева отложи ратификацията. Сигурен съм, че ако се постарае още малко направо ще я елиминира напълно.„Иронията е необходим естетически компонент на мисленето.“ (Дали). Дали? В написаното от Малария, което определено може да се отнесе към стила „рустикален наивизъм“, няма грам ирония. Сериозна е като пенсионер кога брои рестото. Което означава, че май нещо не е съвсем наред с мисленето. Ама и аз едно откритие направих… Четвъртък, 25 януариГласуваха вота на недоверие към правителството. Много са зле червените, вечно тичат след времето. Борисов управлява Европа, те му искат оставката в България. Ами нали, ако го свалите тука, той пак ще ви управлява от там, бе, льоловци! Слава Богу, вотът не мина. Беше отхвърлен със 131 гласа на ГЕРБ, ОП и Воля, срещу 103 гласа за вота на ДПС и БСП. Турците пак си въртят задника като калайджии. Преди Нова година агата говореше как не трябва да бутаме правителството, щото няма кой друг да ни управлява, а сега гласува вот на недоверие. Маймунски работи. Явно нещо не им излиза пасиансът.Цвета Караянчева силно се възпали от упреците на президент Радев към управляващите. Като председател на НС най-много се засегнала от критиките му за парламента: „Прав сте, г-н Радев, че доверието в НС е критично ниско. И този притеснителен факт… в голяма степен се дължи и на грубите и непремерени нападки на държавния глава…“Да, точно така. Само дето нападките са от вчера, а доверието в НС отдавна се колебае около стохастичната грешка. През септември 2011 г. “Алфа Рисърч“ измери 5% доверие на българите към парламента им, през септември 2013г. - 11%, през януари 2015 г. - 11%. През 2016 г. проучване на \"Галъп\" измери 16% доверие в парламента и 72% недоверие! Тогава Радев още го нямаше дори във въображението на Нинова и Решетников…Петък, 26 януариСоциалистите внесоха 74 подписа с искане за референдум с въпрос: \"Подкрепяте ли НС на РБ да ратифицира конвенцията на Съвета на Европа за превенция и борба с насилието над жените и домашното насилие?\"Прав е Борисов, като казва, че \"ако има референдум, той трябва да бъде ясно разписан - \"за\" или \"против\" да пребиваме жените и децата в България. Защото всички останали текстове, за които говорят - трети пол, гей бракове, просто не фигурират в тази конвенция. И неслучайно днес Армения, след Сърбия, Албания, Турция - всички са я приели... Дето се вика, и арменският поп я е приел… Надали има по-религиозен човек в управлението на държавата от мене...\"Мисля, че вече съм имал повод да цитирам един мой настолен приятел, който казва, че „само дребните грабители са безбожници, големите са винаги набожни“. Демек, можем да вярваме на Борисов, че е най-религиозният в управлението, доколкото… Така, де, сещате се.И въпреки, че е толкова набожен, все пак се разминават с патриарха и синода! Освен пък те да не са достатъчно набожни…Парламентарната комисия за младежта и спорта отхвърли конвенцията с 10 на 9 гласа. Решаващ е бил гласът \"против\" на депутата от ГЕРБ Георги Марков. А комисията по правни въпроси отложи разглеждането на документа за по-нататък по предложение на БСП. Външната комисия пък я прие. Сагата продължава…Гледам на картата на airsofia.info какво дишаме. То и с просто око се вижда, де. Днес например дишаме PM 10 осем пъти над нормата и PM 2.5 пет пъти над нормата. И си мисля, че шансът да се отровим, преди да ни изпедерасти тая или някоя друга конвенция, никак не е за подценяване. Общинските лемури симулират дейност, но никой не протестира. Правителството симулира борба с корупцията. Никой не протестира. Изобщо където ровнеш, все чурук! Свинщините, срещу които трябва да се протестира, са навсякъде около нас. Обаче ние сме впрегнали целия си интелектуален (и полуинтелектуален) потенциал в битка за и против конвенцията. Дето се вика, всичко Мара втасала… Да сте чули нещо за борбата с наркотиците, които физически унищожават децата ни? Знаете ли защо не чувате? Знаете.Ех, народ, народ… Кога ще станеш народ?!За последен път питам.", "date": "2018.01.29", "title": "Из делниците на един луд (22-26 януари)"}
{"url": "https://offnews.bg/ikonomika/vapros-s-povishena-trudnost-kakvo-pravi-chastniat-lokomotiv-55-016-v-673810.html", "text": "Репортаж на журналиста от Нова телевизия Марин Николов разкри поредица от проблеми в БДЖ, за част от които и OFFNews многократно е писал - за многомилионни поръчки за ремонт на локомотиви и Наблюдателни наши читатели обаче откриха, че камерата на телевизията е заснела и друг много сериозен проблем, за който в репортажа не се казва нито една дума. Във видеото има кадри от Локомотивно депо – София, което е собственост на БДЖ-Пътнически превози. Там много пъти се вижда локомотив 55-016. Върху машината греят буквите БДЖ, но тя всъщност няма нищо общо с държавната жп компания.От години този локомотив е собственост на химическия комбинат \"Неохим\" АД - Димитровград, а съвсем наскоро е продаден на друга частна компания за поддръжка на релсови пътища.Локомотивът има един сериозен проблем – повредена режимна кутия – и затова на кадрите е вдигнат на крикове и предавката му е извадена. Това е много сложен и скъп ремонт.Според наблюдателният читател на OFFNews от това следват няколко много логични въпроса:", "date": "2018.01.29", "title": "Въпрос с повишена трудност: Какво прави частният локомотив 55-016 в държавното депо?"}
{"url": "https://offnews.bg/koloezdene/legenda-v-koloezdeneto-mechtae-za-kariera-na-mototcikletist-673815.html", "text": "Британската легенда в колоезденето Марк Кавендиш призна, че след края на кариерата си иска да стане мотоциклетист.Признанието си той направи в интервю за Esquire Middle East.\"Предпочитам моторите\", отговори Кавендиш, когато бе попитан какво мисли за шампионати в моторните спортове като \"кралските гонки\" във Формула 1.\"Всъщност понякога ми се иска да заменя велосипеда за мотор\", добавя британецът, който държи поне няколко мотоциклета в гаража си.", "date": "2018.01.29", "title": "Легенда в колоезденето мечтае за кариера на мотоциклетист"}
{"url": "https://offnews.bg/112/koshmar-v-troian-35-godishna-zhena-e-ubita-s-26-probodni-rani-673806.html", "text": "Жена на 35 години е открита мъртва в семейния й апартамент в Троян. Аутопсията е установила 26 прободни рани по тялото ѝ.37-годишният й съпруг е обвинен, че при семеен скандал е убил жената, съобщават от Апелативната прокуратура във Велико Търново.Сигнал за убийството е получен в полицията в Троян около 02.35 ч. на 28 януари.На място полицейски екип е установил мъжа, който е бил с прободни рани в коремната област, а съпругата му е открита мъртва в коридора на жилището.37-годишният мъж е задържан за 72 часа.", "date": "2018.01.29", "title": "Кошмар в Троян: 35-годишна жена е убита с 26 прободни рани"}
{"url": "https://offnews.bg/112/pitbul-ubi-3-godishno-dete-v-selo-mokrishte-673811.html", "text": "Питбул разкъса до смърт тригодишно момче в пазарджишкото село Мокрище.Убийството е станало около 14.00 ч. днес.По информация на bTV детето било на гости на леля си, когато излязло само на двора и отишло при кучето ѝ, вързано със синджир. Кучето се е нахвърлило върху него и го нахапало.Пристигналият медицински екип не успял да спаси момченцето - то е починало от раните си.По разпореждане на прокуратурата са задържани двама души – лелята на детето и баща му.", "date": "2018.01.29", "title": "Питбул уби 3-годишно дете в село Мокрище"}
{"url": "https://offnews.bg/obshtestvo/riosv-burgas-ne-e-obgaziavan-samo-si-mirishe-673809.html", "text": "Над 60 сигнала са подадени през уикенда от бургазлии за неприятни миризми на нефтени продукти. Техният пик е в нощта на събота срещу неделя, когато вонята започва да се носи от „Долно Езерово“ към останалите части на града след 21 ч. Институциите обаче са категорични – замърсяване няма. Въпреки това, от Община Бургас ще изискат конкретни мерки от двете големи промишлени предприятия. РИОСВ да започне извънредна проверка на комплексното разрешително на \"ЛУКойл Нефтохим Бургас\", това изиска от екоинспекцията кметът Димитър Николов след проведена работна среща между него, инспекцията и представител на рафинерията. Трябва да се установи дали е нарушена клаузата, според която при определени метеорологични условия и инверсия на въздуха, предприятието трябва временно да ограничава производствения капацитет на инсталациите си, за да не се допуска завишени нива на миризми, независимо дали има превишение на доустимите по норма параметри за чистотата на въздуха. Тя беше въведена след обгазяването със сероводород преди две години. \"\", допълни кметът на Бургас. Той ще иска съдействие от МОСВ, което е издало разрешението и одобрило технологията и след като специалистите препоръчат ново технологично решение за рекултивация, работата по преработката в тези басейни трябва да продължи.Кметът на Бургас ще изпрати и писма до ръководствата както на \"Лукойл\", така и на \"Кроношпан\" с искане двете предприятия да закупят със свои средства ново оборудване - газ-анализаторни станции, които да бъдат монтирани в комплекс \"Славейков\" и да извършват 24-часов мониторинг на показателите на въздуха, а резултатите от замерването да се излъчват онлайн на сайта на РИОСВ и Община Бургас. Комплексното разрешително на \"Кроношпан\" ще бъде променено като изискване към предприятието ще бъде да извършва 24-часов мониторинг на емисиите във въздуха.На 16 места в града са извършени проверки, поясни директорът на РИОСВ – Бургас Тонка Атанасова, но те не са показали завишение на нормите, бе категорична тя. „“, каза Атанасова и поясни, че най-вероятната причина за нея е именно работата по утайниците.Въпреки това, категорично заключение не можело да бъде дадено. Инспекцията не може и да проверява непрекъснато, каза Атанасова. Например – след пикът на сигнали в събота срещу неделя вечерта, проверка е извършена едва на другия ден сутринта. Атанасова призна, че няма практика по утайниците да се работи нощем, но миризмите се носели заради температурната инверсия и безветрието. И въпреки че институциите успокояват, че това не е вредно, за повечето въглеводориди, сред които и бензенът например, нормата за замърсяване е годишна, по закон. Тоест – ако има превишаванене през една година, това ще бъде установено в едва в нейния край.", "date": "2018.01.29", "title": "РИОСВ: Бургас не е обгазяван, само си мирише"}
{"url": "https://offnews.bg/politika/rekontra-ot-tcvetan-vasilev-a-parite-deto-peevski-gi-nosi-na-tcatcar-673799.html", "text": "\"Списъкът с политици, за които се твърди, че са получавали големи суми от КТБ, може да е манипулация от страна на Лазов (Бисер Лазов, главен свидетел по делото КТБ - б.р.), да изпълнява поръчка и да назовава едни имена, а други да прикрива. Всичко е възможно от такъв човек. Но той е най-малкият проблем.\"Това казва бившият шеф на КТБ Цветан Василев в интервю пред информационния сайт Frognews.Василев е бил потърсен да коментира изнесената от Люба Кулезич информация за списък със свидетелските показания на Бисер Лазов, според когото много политици и обществени фигури са получавали големи суми пари по лично разпореждане на банкера.На въпроса кой е големият проблем, Василев отговаря:\"Ще ви кажа, но преди това ще спомена, че Делян Пеевски е носил на главния прокурор Сотир Цацаров по сто хиляди евро на месец. Лично той ми е казвал, че ги носи директно на обвинител номер едно. Самият Пеевски е взимал големи суми. Сега касиерката казва, че някои документи се били изгубили при преместване на офиса й. Много интересно. Как са се загубили, нали прокуратура и полиция нахлу там, тършува и прибра всичко, което е важно, както самата тя твърди. Да не би да са изчезнали листовете, където фигурират инициалите Д.П. и Д.П 1? Както стана с тефтерчето на Филип Златанов, което се загуби по пътя към прокуратурата, а в него се мъдреха същите инициали? Не се съмнявам, че прокуратурата се е подготвила със своите тези за процеса, но все пак ще й се наложи да отговаря на доста въпроси. Съвсем обикновени въпросчета.\"Василев добавя, че наистина важният въпрос е кой събори банката е кой разграби активите ѝ.\"Отговорите ще разкрият генезиса на управлението и зависимостите между властите – законодателна, изпълнителна, съдебна прюс медиите. Да допуснем хипотетично, че някакви пари са давани. Но техният сбор ще е 10, 20 дори 50 милиона. Тази сума не може да е основание за фалит. Банката е имала над 6 млрд активи. За тях ми е думата. Само три от тях – Виваком, НУРТС и „Петрол“ правят близо 3 милиарда, към момента преди фалита, по борсови оценки. Били мои, твърдят участниците в удара срещу КТБ. Как така са мои, а чрез квестурата са в ръцете на други хора? Това ще трябва да се обясни. Като се види ролята на Пеевски и прокуратурата в разгрома на банката, чрез един анонимен сигнал, чийто автор не е разпитан и до ден днешен, ще лъсне цялата зловеща картина на един престъпен заговор, замислен и реализиран от хора на върха в държавата. Вътре е името и на сегашния премиер\", казва бившият шеф на КТБ, който сега се намира в Белград.", "date": "2018.01.29", "title": "Реконтра от Цветан Василев: А парите, дето Пеевски ги носи на Цацаров?"}
{"url": "https://offnews.bg/112/mazh-prebi-klinichna-laborantka-v-bolnitcata-v-dobrich-673822.html", "text": "32-годишен мъж, познат на полицията, преби днес клинична лаборантка в болницата в Добрич.Според информация от здравното заведение, 46-годишната клинична лаборантка е вземала кръв на дете на година и няколко месеца, придружавано от майка си. Детето се разплакало и майката реагирала, че му е причинена болка, след което си тръгнали.Петнайсетина минути по-късно жената дошла с 32-годишния мъж и посочила лаборантката.Мъжът ударил с юмрук в главата медицинската служителка.Пострадалата има счупена черепна кост и е настанена в неврохирургията с тежка травма, съобщи пред БТА изпълнителният директор на болницата д-р Трифон Йорданов.След издирване нападателят е задържан, съобщават от областната дирекция на МВР.", "date": "2018.01.29", "title": "Мъж преби клинична лаборантка в болницата в Добрич"}
{"url": "https://offnews.bg/politika/moskovski-ostavkata-mi-e-v-dzhoba-no-niama-prichina-da-ia-vrachvam-s-673814.html", "text": "\"Оставката винаги си я нося в джоба и за мен не е проблем да я подам, но в момента не виждам основания за отправяне на квалификации и тези, които са неверни\".Това заяви на извънреден брифинг в МТИТС днес министърът на транспорта, информационните технологии и съобщенията Ивайло Московски.Брифингът е в отговор на, \"в която са отправени неверни твърдения спрямо министерството и колегите ми и ултиматум към мен, който не знам как да приема\", коментира Московски.Благодарение на БСП беше затворен последният завод за ремонт на локомотиви в България. В поръчката за подвижния състав сме заложили изграждането и оборудването на нов завод за ремонт на локомотиви, каза той.Московски заяви, че през 2009 г. задълженията на БДЖ са били в размер на 850 млн. лева, а към днешна дата са 330 млн. лева. Същата била тенденцията и при оперативните загуби на дружеството - през 2009 г. те възлизат на 68 млн. лева, а днес са 15 млн. лева.„Това показват числата, те са видими, дружеството се стабилизира“, твърди министърът.„Няма как финансовите показатели на едно дружество - при тежка корупция, както твърдят колегите от опозицията - да се подобряват. Или при управлението на БСП тя е била чудовищна, за да генерират такива дългове и загуби на дружеството, или твърдението, че ние не се справяме добре, не е вярно. Могат да кажат: ние бяхме много корумпирани, съсипахме дружеството, доведохме го до технически фалит, или другото: браво колеги, вие се справихте по-добре“, коментира Московски.„Сметната палата вече е в БДЖ и извършва проверка в дружеството от три месеца - който се интересува от данните, може да се запознае с тях като тя приключи“, добави той.Ивайло Московски разпореди да бъде закрит футболният отбор, \"за да бъда затворена темата и да престанат спекулациите около нея.\"Половината от футболния отбор не са служители на БДЖ, не е ползвана и една стотинка от дружеството, твърди изпълнителният директор на БДЖ Владимир Владимиров. Единственото общо било името на отбора - \"Локомотив\".Що се отнася до работното време - няма нито един тренировъчен ден в работно време. Спортува се след работно време и в събота и неделя, категоричен бе Владимиров.\"В БДЖ няма нито кухи длъжности, нито фиктивни заплати\", каза Владимиров.Служителят, , който бе разпространен в публичното пространство, е отстранен от работа, съобщават от пресцентъра на министерството на транспорта. „Въпреки че не познавам човек, който като говори по телефона, си записва разговорите“, коментира по темата Московски.По отношение на темата ДАИ министърът отбеляза, че е показателно дали има и дали е имало политически чадър в структурата.„В моя мандат има най-голям брой арестувани и уволнени служители, докато за сравнение - при управлението на БСП няма нито един“, категоричен бе Ивайло Московски.\"Уволненият днес началник на областен отдел „Автомобилна администрация“ - София е представил фалшив болничен, като това е доказано след експертиза на министерството на здравеопазването, а към момента се оспорва и вторият болничен лист за истинност\" - съобщават още от пресцентъра на министерството на транспорта.", "date": "2018.01.29", "title": "Московски: Оставката ми е в джоба, но няма причина да я връчвам сега"}
{"url": "https://offnews.bg/temida/tcatcarov-pogva-bogatashite-shte-proveria-bentlita-i-skapi-imoti-673780.html", "text": "Главният прокурор Сотир Цацаров разпореди проверка на собственици на луксозни автомобили и недвижими имоти на стойност над половин милион, съобщиха от прокуратурата.От обвинението изчисляват, че през 2015 г. и 2016 г. 245 лица са придобили недвижими имоти на стойност от 500 000 до 800 000 лева, а 120 лица са придобили имоти на стойност над 800 000 лева.Главният прокурор съобщи още, че у нас има 50 майбаха, 193 бентлита, 31 ламборджинита, 68 ролс ройса и 93 ферарирата. В справки на  ГД „Национална полиция“ - МВР се посочва, че срещу част от физическите лица, собственици на скъпите автомобили, има материали за евентуални престъпления от общ характер, включително за извършени данъчни измами.От прокуратурата обясниха, че ще се прави анализ на получените доходи на физическото лице, с цел установяване наличието на средства за придобиването на автомобила. При деклариране на заем, ще се изследва произхода му. Ще се установява още доколко посочената цена на придобиване на автомобила съответства на действителните пазарните цени към момента на сделката.Националната агенция за приходите ще извършва данъчни проверки на лицата, които през 2015 г. и 2016 г. са придобили недвижими имоти на стойност над 500 000 лева. Възложени са и проверки на органите на МВР, които да съберат данни за продавачите на имотите и кога и къде са извършени сделките.", "date": "2018.01.29", "title": "Цацаров погва богаташите, ще проверя бентлита и скъпи имоти"}
{"url": "https://offnews.bg/zimni/piongchang-2018-s-parvi-rekord-oshte-predi-nachaloto-na-igrite-673794.html", "text": "Олимпийските игри в Пьонгчанг са на път да поставят рекорд по брой на спортистите, които ще вземат участие в дисциплините. Както съобщиха днес от Организационния комитет на Игрите, към днешна дата и при изтичането на срока за заявки, участието си са потвърдили 2925 спортисти от 92 държави.В предишните Зимни олимпийски игри в Сочи преди 4 години са участвали 2858 спортисти от 88 държави. Към този момент най-голямата делегация ще бъде на САЩ- 242 спортисти, следвана от Канада- 226 спортисти, отбелязват организаторите от Република Корея. Самите домакини ще излязат на трасетата, пързалките и пистите със 144 спортисти в 15 дисциплини.Отборът на КНДР, който получи специален статут от Международния олимпийски комитет (МОК), е заявил 22 спортисти, в това число 12 момичета от обединения корейски отбор по хокей на лед. За първи път участие на Зимна Олимпиада ще вземат състезатели от Малайзия, Сингапур, Еквадор, Еритрея, Нигерия и Косово.", "date": "2018.01.29", "title": "ПьонгЧанг 2018 с първи рекорд още преди началото на игрите"}
{"url": "https://offnews.bg/obshtestvo/diskriminatcia-li-e-pravo-da-se-uchi-samo-redovno-no-ne-i-zadochno-673821.html", "text": "Комисията за защита от дискриминация се самосезира за задочното обучение по специалност \"Право\".КЗД се е самосезирала по доклад на Орлин Колев, който е член на Комисията. Повод за доклада е приетата с Постановление на МС Наредба за единните държавни изисквания за придобиване на висше образование по специалност „Право” и професионална квалификация „юрист”.В доклада се посочва, че в чл. 3, ал. 1 на приетата нова наредба се регламентира обучението по специалност „Право” да се осъществява единствено в редовна форма на обучение.Тази подзаконова регламентация, според Орлин Колев, силно стеснява използването на установените от чл. 42, ал. 10 от Закона за висшето образование форми на обучение – редовна, задочна, вечерна и дистанционна, като по този начин цели групи в обществото могат да се поставят в неравноправно положение. За сравнение: все още действащата наредба, освен редовна, предвижда и задочна форма на обучение.В доклада се подчертава още, че установената редовна форма на обучение като единствено възможна на практика представлява ограничително условие за неопределен, но определяем кръг лица, които искат да се обучават в специалност „Право”. По този начин се изключва възможността работещи граждани или учащи се в други специалности да се обучават в специалност „Право”. Предвидената единствена редовна форма на обучение може да се разглежда и като ограничителна при упражняване правото на труд както за студентите, така и за преподавателите и би стеснила възможността в учебния процес да бъдат привлечени изявени в теорията и практиката специалисти.В доклада се посочва още, че по този начин могат да бъдат различно третирани широки групи от лица по признаците , като е възможно да бъдат засегнати и лица, носители на други защитени от закона признаци.Вносителят на доклада, като изрежда и други аргументи в подкрепа на твърденията си, предлага на Комисията за защита от дискриминация да бъде образувано производство по казуса, в рамките на което да бъде установено дали изискването, разписано в чл. 3, ал. 1 на приетата нова наредба (с Постановление № 82 от 26 април 2017 г. на Министерския съвет, обн., ДВ, бр. 35 от 02.05.2017 г., в сила от учебната 2018 - 2019 г.) нарушава равенството в третирането, а оттам и антидискриминационното законодателство.", "date": "2018.01.29", "title": "Дискриминация ли е право да се учи само редовно, но не и задочно?"}
{"url": "https://offnews.bg/temida/oshte-obvineni-za-nezakonno-prietite-chuzhdi-studenti-v-meditcinskia-u-673770.html", "text": "Ще има още обвинени за злоупотребите в Медицинския университет (МУ), съобщи говорителят на главния прокурор Румяна Арнаудова.Очаква се скоро прокуратурата да повдигне и обвинения за безстопанственост и злоупотреби в особено големи размери. Доказателства за нея разследващите открили при проверката на МУ, каза Арнаудова в сутрешния блок на Нова телевизия.Миналата седмица служители на ГДБОП и ДАНС влязоха в университета в рамките на специализирана операция, а по-късно от държавното обвинение съобщиха, че разследват криминален прием на студенти от чужбина. Обвинения получиха двама служители на университета и четирима външни посредници.„До момента сме иззели около 150 студентски досиета и само около 20 от тези досиета вече са анализирани от колегите. Към този момент не сме установили заплаха за националната сигурност тоест, грубо казано, не сме установили терори на граждани от Иран, Ирак, Египет и Ливан.", "date": "2018.01.29", "title": "Още обвинени за незаконно приетите чужди студенти в Медицинския университет"}
{"url": "https://offnews.bg/112/nikoga-ne-si-zapisvajte-pin-koda-varhu-debitnata-karta-vizhte-zashto-673782.html", "text": "Никога не си записвайте пин кода върху дебитната карта, защото това може да ви струва скъпо. Поредното доказателство за това правило е случай, описан в сводката на МВР-Бургас.На 26-и януари около 13.30 ч. в Районно управление - Поморие е получено съобщение от 35-годишен мъж от Българово. Той работел като тираджия и докато си карал товарния автомобил последователно получил две текстови съобщение на мобилния си телефон, от които разбрал, че банковата му сметка е олекнала с 500 лева.От дебитната карта на шофьора били извършени две последователни неправомерни транзакции.После мъжът установил, че чантичката му, в която съхранявал лични документи и банковата карта с написан върху нея ПИН-код, е открадната.Работата по случая продължава от служители на Районно управление - Поморие.", "date": "2018.01.29", "title": "Никога не си записвайте ПИН-кода върху дебитната карта. Вижте защо!"}
{"url": "https://offnews.bg/futbol/levski-se-izmachi-v-kontrola-sreshtu-maltijski-sredniak-video-673817.html", "text": "Левски завърши 2:2 срещу шестия в малтийския шампионат полупрофесионален клуб Флориана в контролна среща, играна днес във Валета.Футболистите на треньора Делио Роси бяха на път да запишат нов резил на националния стадион \"Та'Али\", след като губеха до 38-ата минута с две попадения на головата машина Жуниньо Кабрал. Все пак дебютните попадения за клуба на Холмар Ейолфсон и Станислав Костов измъкнаха тима от поражение.Така до момента \"сините\" имат една загуба от малтийския шампион Хибърниънс (0:3), победа срещу Волфсбергер (3:0) и днешното равенство.Следващата проверка за Левски е насрочена за 2 февруари срещу Флоридсдорфер, а последният мач за българския отбор в Малта е срещу Локомотив (Тбилиси) три дни по-късно.", "date": "2018.01.29", "title": "Левски се измъчи в контрола срещу малтийски средняк (видео)"}
{"url": "https://offnews.bg/112/spasiha-mazh-zaplashil-da-skochi-ot-devetia-etazh-na-blok-v-studentsk-673818.html", "text": "Днес около 16 ч. в столичната полиция е получен сигнал за мъж, който заплашва да се самоубие. Той се качил на деветия етаж на блок в Студентски град с намерението да скочи оттам.Незабавно на място бяха изпратени полицейски служители, които отцепиха района около блока. Сформиран бе екип от полицаи и психолози от Института по психология на МВР, който да преговаря с мъжа, съобщават от пресцентъра на вътрешното министерство.Около 19.30 часа, след повече от три часа, мъжът е склонен от преговарящия екип да не слага край на живота си.", "date": "2018.01.29", "title": "Спасиха мъж, заплашил да скочи от деветия етаж на блок в Студентски град"}
{"url": "https://offnews.bg/obshtestvo/iznenada-balgarite-sa-izvan-top-30-na-naj-zhaduvashtite-emigratcia-na-673776.html", "text": "Проучване на световната агенция Gallup показва кои са най-предпочитаните за емиграция държави и жителите на кои страни са най-склонни да напуснат родината си.Изследването е проведено през 2013-2016 и обхваща 587 000 интервюирани на възраст над 15 г. в 156 държави.14% от анкетираните в него са заявили, че имат желание да емигрират трайно.Причините за това варират от военни конфликти, масов глад и бедствия (Сирия, Южен Судан, Конго) до висока безработица (напр. Албания).САЩ е най-желаната страна от емигрантите. Един от петима потенциални емигранти би желал да се засели именно там.На челните позиции са още Германия, Канада, Великобритания, Австралия и Саудитска Арабия. Общо около 25 млн. души биха се заселили в тези 5 държави.Две-трети от желаещите да емигрират биха се насочили към общо 22 страни:САЩ от години е най-желаната страна за емиграция, коментират авторите на проучването. Анкетата обаче показва голямо нарастване на популярността на германия сред потенциалните мигранти заради политиката на канцлера Ангела Меркел, която обеща да не поставя ограничение в броя приети мигранти.А кои са държавите, чието население е най-склонно да емигрира? Изненадващо, България не е в Топ 30 в тази класация. Единствените страни от ЕС в нея са Италия и Кипър.", "date": "2018.01.29", "title": "Изненада: Българите са извън Топ 30 на най-жадуващите емиграция нации"}
{"url": "https://offnews.bg/futbol/iuventus-pusna-1111-flanelki-za-40-godini-bufon-673802.html", "text": "Легендарният вратар на Ювентус и \"скуадра адзура\" Джанлуиджи Буфон навърши вчера 40 години.В негова чест грандът от Торино пусна лимитирана серия от 1111 вратарски фланелки с неговото име, които струват по 249 евро. Феновете на \"Старата госпожа\" бързо ги изкупиха, въпреки сравнително високата им цена на фона на обикновените екипи.Буфон, който пропусна последните няколко мача на тима си за сметка на Войчех Шчесни, може да се завърне в игра утре срещу Бергамо в първия полуфинал за Купата на Италия.40-годишният вече вратар има осем титли на страната, три купи и пет суперкупи.С националния отбор е пемелил Мондиал 2006 и има сребро от Евро 2012. Джиджи мечтаеше да участва и на Мондиал 2018, но Италия отпадна на баражите.", "date": "2018.01.29", "title": "Ювентус пусна 1111 фланелки за 40 години Буфон"}
{"url": "https://offnews.bg/obshtestvo/unikalna-sedemglava-lamia-s-koroni-mozhe-da-bade-vidiana-v-nim-673777.html", "text": "След реставрация в Националния исторически музей вече може да бъде видяна уникална каменна пластика с изображение на седемглава ламя с корони от ХIX век. Плочата е била част от външната украса на църквата „Св. Атанасий“ в с. Белополяне, Ивайловградско. Постъпила е за реставрация в НИМ и след приключване на възстановителните работи временно е изложена в музея. Черквата „Св. Атанасий\" в с. Белополяне е построена 1838 г. и е забележителен представител на възрожденската култова архитектура от първата половина на XIX век. Постройката е типична трикорабна едноапсидна псевдобазилика с петоъгълна кула-камбанария и богата релефна пластика по външните стени. Интерес представлява и интериорът на църквата, който е оригинален със своята двуетажна галерия. Иконите на иконостаса имат висока художествена стойност, като сред най-ценните са две поклоннически икони, донесени чак от Божи гроб в Йерусалим.Изработването на изключителната каменна пластика с изображение на седемглава ламя се отнася към XIX век, като произходът й засега не е установен. Към момента съществуват поне две теории за нейната символика. Едната е свързана с библейското възприятие на сатаната, в образ на седемглава ламя със седем рога – олицетворение на злото и тъмните сили.Другата теория има и конкретни археологически аналогии от района на Ивайловград. През 2014 г. в „Мраморния град“, както са наричали още средновековната крепост Лютица, е открита луксозна бронзова шпора с позлата и стъклена паста, върху която са изобразени седем глави на лами. Шпората е била част от военна екипировка на конник, участвал в атаката срещу Лютица в края на XIII век. През 1274 г. между Константинопол и Рим е сключена уния за приемане на „Свето причастие”, като част от православния ритуал. Много православни християни отказват да изпълняват западните ритуали, поради което от Италия са изпратени наказателни отряди, нанесли тежко опустошение на множество храмове, манастири и села из цяла Тракия.В руините на Лютица, в обгорелите пластове на историята се откриват сребърни монети на същите тези латински първенци, опустошавали българските земи в края на XIII век. В други жития латинците са били оприличавани директно със сатаната. По този начин в народната памет на Тракия е останал образът на седемглавата ламя с корони, които носят и характеристиките на западните корони, с остри като лъчи върхове. Корони посветени на седемте латински императора, коронясани в Константинопол и нанесли безброй щети на Балканите. Латинската империя управлява Константинопол от 1204 до 1261 г.След 1261 до 1383 г. латинските императори се водят в изгнание, тъй като византийските династии си връщат властта над „Царстващия град“. По този начин за 57 години има седем императори, коронясани в Константинопол, и те са представени като седем главя ламя с корони, която да напомня на миряните за многообразието на злото.Темата за ламята присъства и в народното творчество. С нейната  символика децата ще могат да се запознаят по време на занятия в Детският образователен център към НИМ.", "date": "2018.01.29", "title": "Уникална седемглава ламя с корони може да бъде видяна в НИМ"}
{"url": "https://offnews.bg/kultura/novi-litca-vlizat-v-petia-sezon-na-otkradnat-zhivot-673772.html", "text": "Нови лица влизат в следващия, пети сезон на медицинския сериал \"Откраднат живот\". Дългоочакваната премиера ще е на 27 февруари по Нова телевизия, а сериите се снимат в момента.В новите епизоди зрителите ще видят Велислав Павлов, който има впечатляваща кариера в театъра, а вече и в киното. Последната му роля е във \"Вездесъщият\", а холивудски продукции си е партнирал с Вал Килмър, Морган Фрийман, АНтонио Бандерас, Джон Кюсак, Жан-Клод ван Дам, Долф Лундгрен и др. На театралната сцена го харесва лично Мариус Куркински и го взема за постановката \"Кралят Елен\" в Народния театър. Тв зрителите го познават и като Александър от сериала \"Отплата\".В \"Откраднат живот\" Павлов ще играе хирург с тежко минало, който има брат рентгенолог. В тази роля влиза друго ново лице - Димитър Захариев, който има множество изяви в театъра и една номинация за Аскеер. В сериала двамата лекари са останали сираци и преминали през различни трудности, а по-големият брат (Велислав Павлов) се опитва да покровителства по-малкия.", "date": "2018.01.29", "title": "Нови лица влизат в петия сезон на 'Откраднат живот'"}
{"url": "https://offnews.bg/zimni/vizhte-koga-shte-se-sastezavat-balgarite-na-piongchang-2018-673790.html", "text": "Излезе предварителна програма за участието на българите по време на олимпийските игри в Пьонгчанг. Всички заявки вече се подават само на техническите конференции непосредствено преди съответния старт. Възможни са промени, тъй като участието на българите в някои дисциплини зависи от квалификации.В други пък ще се решава на място със заявките, съобразно моментна форма, здравословно състояние и треньорска стратегия. Четиримата ни участници в дисциплините на биатлона при мъжете и при жените също ще се определят непосредствено преди всеки старт. 08.02 четвъртък 21.30 – 22.35 Ски-скок: квалификации нормална шанца мъже Владимир Зографски10.02 събота16.15 – 17.15 Ски-бягане: 7.5 км+7.5 км скиатлон жени Антония Григорова19.10 – 22.45 Шейни: мъже единично 1 и 2 манш Павел Ангелов 20.15 – 21.35 Биатлон: 7.5 км спринт жени Стоянова, Йорданова, Попова, Тодорова, Кадева21.35 – 23.20 Ски-скок: нормална шанца мъже Владимир Зографски11.02 неделя11.00 – 13.10 Алпийски ски: спускане мъже Алберт Попов, Камен Златков 15.15 – 17.05 Ски-бягане: 15+15 км скиатлон мъже Веселин Цинзов, Йордан Чучуганов18.50 – 22.45 Шейни: мъже единично 3 и 4 манш Павел Ангелов20.15 – 21.40 Биатлон: 10 км спринт мъже Анев, Илиев, Клечоров, Синапов, Герджиков12.02 понеделник10.15 – 12.15 и 13.45 – 15.25 Алпийски ски: гигантски слалом жени 1. и 2. манш М. Киркова19.10 – 20.00 Биатлон: преследване 10 км жени Стоянова, Йорданова, Попова, Тодорова, Кадева21.00 – 21.50 Биатлон: преследване 12.5 км мъже Анев, Илиев, Клечоров, Синапов, Герджиков13.02 вторник11.30 – 13.00 и 15.00 – 16.10 Алпийски ски: комбинация сп+сл мъже Ал. Попов, К. Златков17.30 – 18.45 Ски-бягане: спринт мъже Веселин Цинзов, Йордан Чучуганов20.00 – 21.50 Ски-бягане: спринт жени Антония Григорова14.02 сряда10.15 – 11.30 и 13.45 – 14.55 Алпийски ски: слалом жени 1. и 2. манш Мария Киркова 20.05 – 22.00 Биатлон: 15 км индивидуално жени Стоянова, Йорданова, Попова, Тодорова, Кадева15.02 четвъртък11.00 – 13.10 Алпийски ски: супер Г мъже Алберт Попов, Камен Златков15.30 – 17.10 Ски-бягане: 10 км св. стил жени Антония Григорова20.00 – 22.00 Биатлон: 20 км индивидуално мъже Анев, Илиев, Клечоров, Синапов, Герджиков16.02 петък10.00 – 13.00 Сноубордкрос: 10.00-11.00 квалификации и 12.15-13.00 финал Ал. Жекова15.30 – 16.45 Ски-бягане: 15 км св. стил мъже Веселин Цинзов, Йордан Чучуганов21.30 – 22.35 Ски-скок: квалификации голяма шанца Владимир Зографски17.02 събота11.00 – 13.10 Алпийски ски: супер Г жени Мария Киркова20.15 – 21.10 Биатлон: масов старт 12.5 км жени Стоянова, Йорданова, Попова, Тодорова, Кадева21.30 – 22.45 Ски-скок: финал голяма шанца Владимир Зографски18.02 неделя10.15 – 12.15 и 13.45 – 15.25 Алпийски ски: гиг. сл. мъже 1. И 2. манш А.Попов, К.Златков20.15 – 21.10 Биатлон: масов старт 15 км мъже Анев, Илиев, Клечоров, Синапов, Герджиков19.02 понеделник20.02 вторник20.15 – 21.45 Биатлон: смесена щафета 2х6 жени и 2х7.5 мъже Стоянова, Йорданова,  Попова, Тодорова, Кадева, Анев, Илиев, Клечоров, Синапов, Герджиков21.02 сряда11.00 – 13.10 Алпийски ски: спускане жени Мария Киркова19.00 – 20.15 Ски-бягане: отборно спринт св. ст. мъже В. Цинзов, Й. Чучуганов22.02 четвъртък10.15 – 11.30 и 13.45 – 15.25 Алпийски ски: слалом мъже Алберт Попов, Камен Златков12.00 – 13.30 Сноуборд: квалиф. парал. гиг. слалом мъже и жени Р. Янков и Т. Пенчева20.15 – 21.45 Биатлон: щафета 4х6 жени Стоянова, Йорданова, Попова, Тодорова, Кадева23.02 петък11.00 – 12.30 и 14.30 – 15.40 Алпийски ски: комбинация сп+сл жени Мария Киркова20.15 – 21.45 Биатлон: щафета 4х7.5 км мъже Анев, Илиев, Клечоров, Синапов, Герджиков24.02 събота12.00 – 13.35 Сноуборд: финали парал. гиг. слалом мъже и жени Р. Янков и Т. Пенчева14.00 – 17.00 Ски-бягане: 50 км масов старт кл. стил мъже Вес. Цинзов, Й. Чучуганов25.02 неделя15.15 – 17.15 Ски-бягане: 30 км масов старт кл. стил жени Антония Григорова", "date": "2018.01.29", "title": "Вижте кога ще се състезават българите на ПьонгЧанг 2018"}
{"url": "https://offnews.bg/tehnologii/gdbop-shte-izdirva-izcheznali-detca-chrez-facebook-673788.html", "text": "Нова система ще издирва изчезнали деца у нас. Чрез нея ГДБОП ще използва социалните мрежи, за да разпространява информацията.Системата се казва „AMBER Alert – изчезнало дете“ и е свързана с приложение на Facebook.През нея правоохранителните органи ще изпращат съобщение, съдържащо актуална снимка и информация за издирваното дете. То ще бъде получавано от всички потребители на социалната мрежа, намиращи се в радиус от 200 км от мястото, на което е изчезнало или отвлечено дете.Системата съществува от 1996-а, когато в САЩ е отвлечено малко момиченце, докато кара колело с брат си. Няколко дни по-късно детето е открито мъртво, а убиецът остава неизвестен, съобщи Нова телевизия.", "date": "2018.01.29", "title": "ГДБОП ще издирва изчезнали деца чрез Facebook"}
{"url": "https://offnews.bg/obshtestvo/286-ucheni-s-podpiska-do-parlamenta-v-podkrepa-na-istanbulskata-konven-673774.html", "text": "286 учени внасят днес в Народното събрание отворено писмо, в което обявяват своята подкрепа за ратифицирането на Истанбулската конвенция. Това е втората поред акция на учените в подкрепа на ратифицирането Конвенцията на Съвета на Европа за превенция и борба с насилието над жени и домашното насилие. Преди дни 100 преподаватели излязоха с  в защита на Истанбулската конвенцията.В своето писмо учените настояват решението за Конвенцията да не бъде основано върху страхове и неразбиране, а върху рационални аргументи. Те посочват, че ратифицирането на Истанбулската конвенция не въвежда понятието \"трети пол\" и няма за цел да узакони еднополовите бракове, каквито внушения има.Преподавателите пишат още, че няма как да не подкрепят Конвенцията, тъй като тя е насочена към преодоляването на структурното неравенство, основано на пола.OFFNews публикува пълния текст на отвореното писмо:", "date": "2018.01.29", "title": "286 учени с подписка до парламента в подкрепа на Истанбулската конвенция"}
{"url": "https://offnews.bg/analizi-i-komentari/balgaria-ruskoto-orazhie-sreshtu-zapada-673789.html", "text": "Чрез мобилизиране на петата руска колона, в страната ни бе организирана и проведена операция за спиране процеса по ратификация на Истанбулската конвенция. Москва тества доколко инвестицията в руските агенти за влияние, чрез които държи в зависимост партии, политици, медии, вероизповедания, неправителствени организации и институции, е ефективна и успешна. Чрез активизирането на проруските политици, журналисти, политолози, социолози, владици, академици и гръмогласни активисти у нас, Кремъл успя да провокира недоверие у българските граждани в европейските норми, правила и институции чрез отричането на общочовешки ценности и принципи на солидарност със слабите и нуждаещите се от закрила хора.Тактическата цел бе България да стане първата страна от ЕС, която да не ратифицира Истанбулската конвеция и то в момент, когато е председателстваща Съвета на Европейския съюз, а резултатите от успешния експеримент да бъдат използвани в следващи операции по изпълнение на главната стратегическа цел на Кремъл – отслабване на НАТО и ЕС до последващото им разпадане и националните държави, останали без колективна защита и подкрепа, да се превърнат в лесна плячка за Империята.Ето какви изводи може да си направи Москва от проведената операция:Първо – Инвестицията в агентурата за руско влияние в България с част от милиардите, плащани от българските граждани за най-скъпите горива (природен газ и нефт) в Европа, които братска Русия монополно доставя на българския пазар, е успешна и ефективна. Петата руска колона е добре организирана и действията ѝ са отлично синхронизирани.Второ –Доставката на енергийни суровини, поддръжката на въоръжението на българската армия, туристическият поток и други важни за страната икономически дейности, са контролирани и подчинени на политиката и волята на Кремъл. Това прави правителствата на България зависими в политически план, като се блокират техните опити да водят независима от Москва външна и вътрешна политика.Трето – Огромната част от медиите, включително и социалните мрежи, са под контрола на задкулисни кръгове, зависими от Русия и направлявани умело в интерес на политиката на Кремъл.Четвърто – В България няма изградени независими правоохранителни и правораздавателни системи и механизми за защита от руска хибридна атака. Службите за сигурност са партийно и задкулисно зависими и по този начин – парализирани и неефективни. Това ги поставя в невъзможност да реагират твърдо и безкомпромисно на провокациите на Москва.Пето – Гражданската общност в България, която защитава евроатлантическите ценности – демокрация, свобода, права на човека и върховенство на закона, е слаба, не добре организирана, разпокъсана и без сериозно влияние върху управлението на държавата при определяне на стратегическия курс на страната като интегрирана част от НАТО и ЕС.Шесто – В България мнозинството от хората са податливи на внушения и масова психоза. В капана на манипулациите влизат не само ниско образованите и невежи хора, които са превърнати в зомбита след продължително телевизионно и интернет облъчване, но и интелигентни и образовани хора. Техните знания и житейски принципи могат да бъдат употребявани успешно. Бранейки, например, своите християнски и консервативни възгледи, част от тях се поддават на общата истерия и изиграват неосъзнато, но перфектно, предварително планираната им роля на „полезни идиоти“.Ясно е, че само просветеното малцинство е прочело, знае и помни, че Конвенцията на Съвета на Европа е „за превенция и борба с насилието над жени и домашното насилие“.С помощта на хибридната атака, темата по дебатите се измести и се насочи в отричане на нещо, което не съществува в този документ. Цялото общество стана обект на тежки манипулации и последователно нанасяни пропагандни удари върху съзнанието на хората с цел – насаждане на страхове и омраза.В тази всенародна лудост потънаха проблемите със спазването на законността, с борбата с корупцията, с неефективната съдебна система, с опазването на природната среда, с узаконяването на частни въоръжени охранителни отряди и подозрението сред гражданите и експертите, че зад идеята за създаване на т.нар. доброволна военна служба се крие опит да се официализират незаконните паравоенни проруски формирования в България.Без съмнение, Кремъл е доволен от резултата на успешно проведения експеримент. Красноречиво доказателство за това са благодарностите от видни представители на петата руска колона у нас към премиера и правителството за оттеглената ратификация на Конвенцията.Какви са изводите за активното гражданско демократично общество от тази хибридна операция, за какво ни предупреждава тя и пред какви сериозни рискове може да бъде изправена страната ни.Основната заплаха за България е, че тя може да бъде извадена от НАТО и ЕС, ако Кремъл реши така.Припомням, че въпреки положените огромни усилия от правителството и парламента, доминирани от Обединените демократични сили в периода 1997-2001г., България нямаше да стане член на НАТО и ЕС, ако т.нар. Генералско движение в БСП не беше посъветвано от Елциновия Кремъл тогава, да вземе решение в подкрепа на членството. В официално свое решение през 1998г. това прокремълско задкулисие, доминирано основно от офицери и агенти на ДС, повлия на ръководствата на БСП и ДПС да не се противопоставят, а напротив – да овладеят инициативата по членството на България в НАТО и ЕС. По-късно същите хора доведоха от Мадрид царят–изгнанник Симеон Сакскобурготски, осигуриха му премиерския пост, подбраха министрите и депутатите, които довършиха операцията по приема на България в НАТО и ЕС. Това бе брилянтно проведена руска операция, която освен друго, постигна и разбиването на демократичните партии и единство.Какво може да се случи с членството на България в НАТОВ момента, в който Кремъл прецени, че е дошло време ролята на България в НАТО като „троянски кон“ да бъде изиграна, въпросът с оставането на страната в Алианса ще бъде решен буквално за няколко месеца. Такава истерична кампания могат да организират, че свят ще ни се завие. Например, ако се изострят и силно обтегнат отношенията между НАТО и Русия по повод приемането на Република Македония в НАТО.Пак ще бъдат задействани правилните журналисти с правилните медии. Владици, академици, политолози, социолози и патриоти ще започнат дебати и дискусии по провеждането на референдум например, за напускане на НАТО. Не забравяйте, че Сидеров и подобните на него т.нар. патриоти, които настояваха за такова допитване до народа преди две години, днес са на власт. Като се знае, че Народното събрание сега е пълно с проруски депутати, държани в подчиненост, а също и какви са настроенията на безпросветните и лесно манипулируеми маси, то резултатът от евентуален референдум по тази тема е предварително ясен.Ще има лъжи, сълзи и драми от телевизионните екрани за лошите натовци, които ни карат да воюваме с нашите братушки-освободители, ще има насаждане на страхове, че ядрените ракети на Русия вече са насочени към България и т.н.Какво значение тогава ще има фактът, че НАТО е отбранителен съюз, след като отровата на лъжите и манипулациите е постигнала целите си. Резултатът може да бъде – България напуска НАТО или затвърждава реномето си на несигурен член на който не може да се има доверие и членството му е само проформа.Това отношение към отговорностите ни към съюзниците в НАТО обяснява защо правителството не бърза с превъоръжаване на българската армия със съвместимите с НАТО оръжейни системи, а налива стотици милиони левове за ремонт на старата съветска техника. Няма нищо случайно в тази политика на разтакаване и бавене, и тя най-вероятно се диктува от Москва.Какво може да се случи с членството на България в Европейския съюзДокато текат милиарди от ЕС и има пари по т.нар. кохезионна политика, българските управници на власт, независимо от коя партия са, ще си кротуват. Свършат ли парите, ЕС вече няма да им е нужен. Защото те не искат нито правосъдна реформа, нито някой от Брюксел да им казва как да се отнасят към природата, откъде да минават газопроводите, как да се борят с корупцията и т.н. Не им трябва нито еврозона със строг контрол върху банковата система, нито Шенген с контрол от съюзническите служби на контрабандата и трафика на хора през външните граници на България и ЕС.В определен момент отделянето на страната от ЕС ще бъде представено като спасяване на България от „колониалната“ европейска и американска зависимост, от „еврогейските“ ценности и т.н. Но засега петата колона на Москва стиска зъби, блокира и бави реформите, а в същото време алчно краде от българските и европейските граждани и данъкоплатци. Това е и една от причините за огромната и ненаказана корупция в България днес.Русия ще направи всичко необходимо и ще плати всяка цена, за да държи още дълго България в своята сфера на влияние и контрол. Това е нейна цел повече от 140 години. Ще внася раздори на Балканите, ще провокира етническо напрежение и конфликти между балканските страни.Най–голямата жертва на тази опасна кремълска политика ще бъде България, защото тя ще изгуби онова, за което се борят и другите народи и страни от Черноморския район и Западните Балкани – равноправие на демократичните и свободни държави в семейството на европейските нации.Така, както България може да стане първата държава член на Европейския съюз, която няма да ратифицира Истанбулската конвенция, така тя лесно може да стане първата страна от ЕС, която напуска НАТО. А след Великобритания може да стане втората страна, която да излезе от ЕС. Вече на всички ни е ясно, че каквото е решила Москва през последните 73 години, това става в България. Защото митичния КОЙ тук винаги е бил Кремъл.Това са изводите от експеримента, който проведе Кремъл с нас българите и България по повод ратифицирането на Истанбулската конвенция.Б. ред. - Димитрин Вичев е съпредседател на Атлантическия съвет на България. Статията е от , в която членуват бивши министри на отбраната и общественици.", "date": "2018.01.29", "title": "България – руското оръжие срещу Запада"}
{"url": "https://offnews.bg/obshtestvo/pikat-na-gripa-e-dostignat-673785.html", "text": "В четвъртата седмица от януари броят на заболелите от грип се задържа, затова можем да кажем, че пикът е достигнат, коментира директорът на Националния център по заразни и паразитни болести проф. Тодор Кантарджиев пред БНТ.Около 121 хиляди са били болните през последната седмица. Очаква се през следващата седмица броят им да започне да намалява.Проф. Кантарджиев допълни, че риск от втора вълна винаги има.", "date": "2018.01.29", "title": "Пикът на грипа е достигнат"}
{"url": "https://offnews.bg/stil/po-chervenia-kilim-na-grami-2018-snimki-673786.html", "text": "Тазгодишните награди \"Грами\" бяха раздадени днес в 2:30 българско време в Ню Йорк. За първи път от 2003 година церемонията се проведе извън Лос Анджелис, а съдиите гладуваха електронно.Цялото събитие мина под надсловa \"Не на сексуалния тормоз\", като голяма част от звездите се явиха на Червения килим с бяла роза в ръка - символ на инициативата #MeToo на организацията за защита на жертвите на сексуален тормоз Time's Up.Сред изненадите на вечерта беше певецът Бруно Марс грабна най-много статуетки - цели 6, въпреки че неговите колеги рапърите Джей Зи и Кендрик Ламар бяха с най-много номинации от всички участващи. Но освен надслова срещу сексуалния тормоз и неочакваните обрати в спечелването на наградите \"Грами\", известните личности не пропуснаха да заложат и на атрактивна визия. Представяме ви някои от най-впечатляващите тоалети от Червения килим на музикалните награди за 2018 година:Камила КапейоНик Джонас и Алесия КараМайли Сайръс и Рита ОраБруно МарсРита ОраБионсе и Джей Зи Криси Тийгън и Джон Леджънд", "date": "2018.01.29", "title": "По червения килим на Грами 2018 (снимки)"}
{"url": "https://offnews.bg/futbol/chernata-sila-shte-rita-za-kitajski-tim-chijto-trenior-e-bivsh-levska-673783.html", "text": "Левски постигна договорка за продажбата на нападателя Жуниор Мапуку в китайския втородивизионен Шъдзяджуан Евър Брайт, чийто треньор е бившият наставник на \"синие\" Ясен Петров (2014-2016 г.). За 28-годишния конгоанец сините ще получат около 500 хиляди евро. Никак нелоша сума, като се има предвид, че те го  привлякоха през лятото като свободен агент от Берое.Условията, които китайският тим му предлага, са много по-добри от тези по споразумението му с Левски. С парите от нападателя \"сините\" ще финансират взимането на още двама нови играчи - ляв бек и халф.Мапуку вече е уточнил личните си условия по договора. В момента Шъдзяджуан се намира на трето място в китайската втора дивизия и се бори за промоция е елита.", "date": "2018.01.29", "title": "Черната сила ще рита за китайски тим, чийто треньор е бивш левскар"}
{"url": "https://offnews.bg/tenis/legenda-v-tenisa-federer-umee-da-vizhda-slabostite-na-protivnitcite-673791.html", "text": "Австралийската легенда Род Лейвър не спести похвалите си към Роджър Федерер, който защити титлата си на Откритото първенство на Австралия след успех с 3:2 сета във финала срещу Марин Чилич.На 36 години швейцарецът продължава да пише история в тениса, като спечели рекордна 20-а титла от Големия шлем, нещо което не е правил никой друг преди него.\"Определено той играе толкова добре, колкото преди осем или десет години. Не бих казал, че е по-добър, но Роджър играе най-добрия си тенис.Може би не през цялото време. Начинът, по който Федерер вижда играта, прави разликата между него и останалите. Той играе по-умно. Това се забелязва, когато си му противник или го гледаш често.Той умее да вижда слабостите на противниците, които другите не успяват да видят. Това е разликата между Роджър и останалите, които играят играта си. Това е голямото предимство на Федерер\", каза Лейвър.", "date": "2018.01.29", "title": "Легенда в тениса: Федерер умее да вижда слабостите на противниците"}
{"url": "https://offnews.bg/obshtestvo/maia-manolova-otiva-v-obuvna-fabrika-v-dupnitca-673761.html", "text": "Омбудсманът Мая Манолова днес ще е в Дупница във връзка с поетия ангажимент към работниците от обувния цех „А. М. shoes“, чиито трудови права в рамките на години системно са нарушавани от различни фирми на двама италиански работодатели.Екип на омбудсмана, на Главна инспекция по труда и НОИ ще консултират работниците в изнесена приемна от 13.30 часа в офиса на КНСБ /гр. Дупница, пл. „Свобода“ №1“/.На място ощетените служители ще могат да попълват молби за изплащане на трудовите възнаграждения от фонда за гарантиране на вземанията на работници от фалирали предприятия.Миналия четвъртък парламентарната комисия по бюджет и финанси към Народното събрание даде възможност на работници от предприятия по отношение, на които са започнали производства по несъстоятелност да получат парите си от фонда.", "date": "2018.01.29", "title": "Мая Манолова отива в обувна фабрика в Дупница"}
{"url": "https://offnews.bg/obshtestvo/ban-s-kritika-za-chlenstvoto-ni-v-es-mozatcite-ni-iztekoha-genetichn-673771.html", "text": "Още в началото на асоциирането ни в ЕС беше либерализиран трудовият пазар в България и доведе до свободната емиграция на стотици хиляди висококвалифицирани и млади специалисти, подготвени в нашата страна, при силно ограничените ни ресурси. Те бяха предоставени на развитите западноевропейски страни-членки. Изтичането на мозъци беше съчетано с изтичане на генетичен потенциал с опустошителни текущи и дългосрочни последствия за икономиката и обществото ни. Това пише в  за 2017 г. на БАН, чиято тема на фокус е \"Пътят към Европейския съюз и равносметка от първите 10 години\". Учените от БАН пишат в своя доклад, че за по-ниските от очакваните резултати от нашето членство в ЕС смеотговорни ние българите и нашите държавни институции.Според БАН  България не е била готова за присъединяване към Европейския съюз. Този факт е бил известен не само на нас, но и на ръководителите на ЕС и на страните-членки по онова време, но тяхното положително решение е било продиктувано от други, неикономически съображения от стратегически характер. В годишния доклад се посочва, че публичната ни администрация не е била готова за членството ни в ЕС, тъй като се оказала недостатъчно подготвена професионално, недостатъчно експедитивна, не защитаващанезависимостта си от страничен натиск на държавни институции и корпоративни интереси, а поради мизерното заплащане и податлива на корупция. Учените от БАН изтъкват още, че Съдебната ни система е била само формално независима. В действителност тя се оказа неподготвена, неекспедитивна в разглеждането на делата, недобре организирана и управлявана, податлива на натиск от изпълнителната власт и от корпоративни интереси, опасно корумпирана.", "date": "2018.01.29", "title": "БАН с критика за членството ни в ЕС: Мозъците ни изтекоха, генетичният потенциал е опустошен"}
{"url": "https://offnews.bg/ikonomika/promeniat-regionite-za-planirane-vizhte-trite-varianta-673762.html", "text": "Ще подложим на обществено обсъждане промени в районите за планиране. Това обяви регионалният министър Николай Нанков и публикува карти на възможните варианти.В момента регионите за планиране са шест - Югозападен, Южен централен, Югоизточен, Североизточен, Северен централен и Северозападен.Ето ги и трите предложения на работната група от представители на администрацията на Министерски съвет и президентството, министерства, НСИ, НСОРБ и БАН.До края на март след обсъжданията трябва да бъде избран вариант, който най-добре да отговаря на реалните дадености и нужди, уточни строителният министър в социалната мрежа.", "date": "2018.01.29", "title": "Променят регионите за планиране. Вижте трите варианта"}
{"url": "https://offnews.bg/tenis/ofitcialno-grigor-dimitrov-veche-ne-e-3-v-sveta-673764.html", "text": "Най-добрият ни тенисист Григор Димитров вече не е номер 3 в световната ранглиста, която беше обновена след приключването на Откритото първенство на Австралия.Григор вече е номер 4 с 4630 точки, а мястото му заема финалистът от Мелбърн Марин Чилич, който събра 4960 точки. За хърватинът това е рекордно класиране, а той изрази амбиции да стигне и до върха в ранглистата.Шампионът от Австралия Роджър Федерер е втори в света с 9605, но вече е много близо до лидера Рафаел Надал, който има 9760 точки.Само 20 точки, с други думи никаква, е разликата между Григор и петия в ранглистата Александър Зверев от Русия. От топ 10 изпадна втората ракета на Швейцария Стан Вавринка.", "date": "2018.01.29", "title": "Официално: Григор Димитров вече не е №3 в света"}
{"url": "https://offnews.bg/ikonomika/zaplaha-kam-sluzhitel-na-bdzh-razkril-fiktiven-remont-martav-si-673765.html", "text": "Служител на БДЖ, подал сигнал за фиктивен ремонт на локомотив в частното предприятие \"Жп тракция\" е получил заплахи веднага след като Нова телевизия излъчи разследване по темата от началник в държавния жп превозвач.Предвидливият железничар обаче е записал разговора с шефа на ремонтите в БДЖ Бойко Стоилов, който се чува съвсем ясно да казва: \"Мъртъв си\".В разследването на журналиста от Нова телевизия Марин Николов бяха разкрити множество нарушения в БДЖ. Оказа се, че машинистите на жп компанията са принуждавани да пътуват много повече часове, отколкото би трябвало, а също така и че в компанията на работа се водят хора, които не идват на работа, а само ритат мачлета за четвъртодивизионния отбор на компанията \"Локомотив БДЖ\".Изпълнителният директор на БДЖ Владимир Владимиров, който е централен нападател в единайсеторката, отрече всички разкрития в студиото на Нова телевизия и ги определи като лъжи. Железничарите футболисти редовно си идвали на работа.Според бившия служебен министър на транспорта Христо Алексиев обаче това не е така. ", "date": "2018.01.29", "title": "Заплаха към служител на БДЖ, разкрил фиктивен ремонт: Мъртъв си!"}
{"url": "https://offnews.bg/analizi-i-komentari/nie-ot-mekia-front-673768.html", "text": "Тази седмица изявени социолози разсъждаваха защо през новия век демократичната общност у нас все повече губи парламентарното си представителство. Бяха изтъкнати редица добре известни причини – загуба на кауза (особено след влизането ни в ЕС), ценностно разминаване между избиратели и партийни елити, безмислени междулидерски борби и пр. Въпреки очевидната политическа воля те да бъдат преодоляни обаче, това така и не става. Социолозите далеч не бяха оптимисти, че и в бъдеще историческата десница ще започне отново да расте. Усещането е за обреченост, за непреодолима пречка. А тя е непреодолима отвътре, защото идва отвън.След падането на Берлинската стена изглеждаше, че политическият Запад, като носител на демократичния модел, е победил политическия Изток, като носител на авторитарния. И протовопостанявето им е загубило историческия си смисъл. Но така стана за кратко, после то постепенно върна остротата си. И на юг ние заедно с румънците се оказахме на фронта между две системи, които след съответните трансформации пак са застанали една срещу друга. И двете обаче искат фронта да е мек, за да не им се налага да водят нова Студена (пък и, не дай Боже, гореща) война.На практика какво значи това за нас? Видимо да принадлежим към Запада, но невидимо да допускаме влиянието на Изтока, с характерната за него мафиотизация, корупция, потъпкване на права и тем подобни. Значи хибридна обществена среда, в която местните дилъри на невидимото влияние играят важна политическа и икономическа роля, „разпределят порциите”, както ни беше осветлил един партиен лидер в сянка.Ние сме така да се каже в „уговорен мач”, в предпоставена ситуация, в която трудно ще дойде на власт сила, готова да втърди фронта. Румънците опитаха, но сякаш и там тръгна обратният процес...И пак тази седмица президентът и вицепрезидентът отчетоха първата година от мандата си. Тонът им беше овладян, така че да не изглеждат нито кой знае колко нападателени, нито беззъби. Радев не пропусна да се оплаче от липсата на власт, което за благозвучие се нарича ограничени правомощия.Нашата политическа система обаче е такава, че от президента не се очаква да е властова фигура, а да е коректив на властта. От гледна точка на демократичните стандарти при упражняването й, подобна роля съвсем не е за подценяване. Но за да може да я изиграе, той трябва, освен да се възползва от даденото му право на вето върху приетите закони, и да е в състояние публично да посочва грешките във вътрешната и външната политика. Да бъде нещо като институционален критик на държавата.За тази цел са необходими компетентност, характер, авторитет и най-вече независимост. Включително и по отношение на партията, която те е издигнала. Чак тогава наистина ставаш президент в България. По този неписан закон в конфликт със „своите” влязоха и Желю Желев, и Петър Стоянов, и Георги Първанов, а за определен период и Росен Плевнелиев.Засега обаче Румен Радев „пази поведение”. На въпрос дали преди да взима решенията си не се консултира с БСП, той – след дежурните декларации за самостоятелност, потвърди, че приема за естествено да се съобразява с тези, които са го подкрепили на изборите.Вярно, БСП не е на власт, но за да бъдеш убедителен критик на властта, трябва да е ясно, че не го правиш именно с цел да дойде.", "date": "2018.01.29", "title": "Ние от мекия фронт"}
{"url": "https://offnews.bg/kultura/bruno-mars-grabna-shest-nagradi-grami-673760.html", "text": "Американският ритъм енд блус певец Бруно Марс бе удостоен с шест награди Грами, включително в категорията най-добър албум на годината за \"24K Magic\", на церемонията в \"Медисън Скуеър Гардън\" в Ню Йорк, предаде Франс прес.За първи път артистът, роден в Хавай, получава най-престижната награда Грами за албум.Марс получи също Грами за песен на годината и за запис на годината, отбелязва АФП.Рапърът Джей-Зи не получи нито една от наградите Грами в осемте категории, в които бе номиниран и реши да не пее на церемонията, посочва Ройтерс.", "date": "2018.01.29", "title": "Бруно Марс грабна шест награди Грами"}
{"url": "https://offnews.bg/zimni/rusia-pravi-alternativna-olimpiada-v-sochi-673767.html", "text": "В Русия го измислиха как да утешат спортистите, които не бяха допуснати до участие на олимпиадата в Пьонгчанг, която стартира на 9 февруари. Според информация на \"Известия\" страната ще организира алтернативно състезание в Сочи, в което ще вземат участие над 500 спортисти.В тази миниолимпиада ще бъдат поканени и атлети от други страни, които по различни причини няма да участват на олимпиадата.\"Сочи е готов да приеме състезания от най-високо ниво по всяко време. Всички олимпийски обекти са в отлично състояние\", коментира източник от руското спортно министерство.\"Известия\" цитира и министъра на спорта на Русия Павел Колобков, който казва, че в повереното му ведомство се работи активно по организацията на алтернативни състезания за тези, които не бяха допуснати до ПьонгЧанг 2018.\"Спортистите трябва да се състезават. Те нямат забрана за други участия, след като не са допуснати до олимпиадата. Трябва да се погрижим да не бездействат по време на игрите, особено в тези спортове, където имаме много недопуснати\", казва Колобков.Русия действително понесе сериозен удар в последните седмици, след като от МОК отказаха акредитации на редица водещи спортисти като Сергей Устюгов, Виктор Ан, Антон Шипулин и други.", "date": "2018.01.29", "title": "Русия прави алтернативна олимпиада в Сочи"}
{"url": "https://offnews.bg/temida/nadziratelite-v-zatvorite-izlizat-na-protest-673769.html", "text": "Надзирателите в затворите в цялата страна излизат на протест навръх на професионалния си празник. Те настояват за по-добри условия на труд и искат 20% увеличение на заплатите.Според служителите на занданите те трябва да имат условия на труд, които да са равни с тези на работещите в МВР.Надзирателите искат и увеличение на щата в затворите.Сега обаче те отново настояват за по-сериозни действия от страна на властта – особено след като МВР получи 100 милиона лева допълнително. В сряда ще има нов протест пред съдебните палати в градовете.Около 200 души излязоха тази сутрин на протест пред мястото за лишаване от свобода в града.", "date": "2018.01.29", "title": "Надзирателите в затворите излизат на протест"}
{"url": "https://offnews.bg/turizam/balgarinat-iavno-bogatee-nsi-otchete-42-poveche-ekskurzii-v-chuzhbin-673784.html", "text": "42% повече българи са пътували на екскурзия в чужбина за Коледа и Нова година в сравнение с декември 2015 г. Това показват данни на НСИ за туризма, обявени днес.49% от общия брой пътувания на български граждани в чужбина през декември 2017 г. са с цел гостуване, обучение или посещение на културни и спортни мероприятия. Следващи в статистиката са пътуванията с цел почивка или екскурзия - 27.6% от общия дял, които са нараснали с 42% в сравнение с 2016 г. Пътуванията със служебна цел са 23.3%.През декември 2017 г. най-голям брой българи са пътували към Турция - 103.4 хил души. Втората най-предпочитана дестинация е Гърция, която е била посетена от 86.7 хил. българи.  Германия е на трето място с 39.2 хил. посещения, следвана от Сърбия с 32.8 хил. Най-малко български граждани са пътували към Обединеното кралство - едва 10.2 хиляди.Данните сочат още, че българските граждани, пътували към Русия, са с 32% по-малко в сравнение с декември 2016 г. Украйна и Швейцария също не са били предпочитани дестинации. От НСИ отчитат 12.2% растеж на посещенията на чужденци в България в сравнение с декември 2016 година, като чуждестранните туристи са нараснали с 12.3%. От общия брой чужденци, посетили България през декември 2017 г., делът на гражданите от Европейския съюз е 55.8%. Най-голям брой посещения в България през последния месец на годината са реализирали гражданите от Румъния - 126.1 хил, следвани от Гърция с 108.3 хил. и Турция с 94.8 хил. Най-многобройни са туристите от Македония - близо 40 хил. души от съседката ни са посетили страната с цел екскурзия или почивка.", "date": "2018.01.29", "title": "Българинът явно богатее: НСИ отчете 42% повече екскурзии в чужбина за Коледа"}
