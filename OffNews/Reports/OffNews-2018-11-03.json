{"url": "https://offnews.bg/sviat/vazdushen-udar-v-siria-zaginaha-zheni-i-detca-691255.html", "text": "Най-малко 15 цивилни са загинали днес при въздушен удар на международната коалиция начело със САЩ срещу последната позиция на джихадистката организация ИДИЛ в Източна Сирия, съобщи Сирийският център за наблюдение на човешките права, цитиран от АФП и бТВ.  Бомбардирани са селищата Хаджин, Суса и Ал Шаафа в източната част на провинция Дейр аз Зур, каза директорът на базирания в Лондон център - Рами Абдул Рахман. Тази информация бе потвърдена и от сирийската агенция САНА, цитирана от ТАСС. Тя уточнява, че ударът по Хаджин всъщност е засегнал домовете на мирни жители, разположени край местна джамия. Повечето от загиналите са жени и деца. Според очевидци броят на жертвите вероятно ще нарасне, защото под разрушенията на сградите може да има още трупове.При подобен въздушен удар срещу Хаджин на 20 октомври загинаха 62-ма души. Тогава на прицел също се оказаха жилищни квартали край джамии. Самолетите на коалицията оказват въздушна подкрепа на арабско-кюрдските подразделения на Сирийските демократични сили (СДС), които водят настъпление срещу Хаджин, разположен на 110 км от провинциалния център Дейр аз Зур. ", "date": "2018.11.03", "title": "Въздушен удар в Сирия, загинаха жени и деца"}
{"url": "https://offnews.bg/futbol/mesi-pral-pari-prez-blagotvoritelen-fond-691234.html", "text": "Звездата на Барселона Лионел Меси беше обвинен в пране на пари чрез благотворителната организация, която носи неговото име.Според информация на тв канала \"Todo Noticias\" средствата, които са постъпвали във фондацията, са били прехвърляни в офшорни сметки. Подозренията върху Меси идват на основата на показанията на бивш служител в организацията, който твърди, че парите не са били изразходвани за социални проекти, както е било обявено.Прокуратурата в Аржентина даде в съда данни за започване на разследване и изиска документи от Испания по делото срещу Меси за данъчни престъпления.Аржентинецът е осъден в Испания за укриване на данъци и получи 21 месеца затвор условно.", "date": "2018.11.03", "title": "Меси прал пари през благотворителен фонд"}
{"url": "https://offnews.bg/futbol/tcska-osvobozhdava-dvama-trima-prez-zimata-691231.html", "text": "През зимата ръководството на ЦСКА ще реши дали да предложи нов договор на вратаря Витаутас Черниаускас. Неговият контракт изтича през лятото на 2019 г.След края на есенния дял \"армейците\" ще привлекат двама или трима нови, като сред тях може да е звездата на Ботев (Пд) Тодор Неделев, пише \"Тема Спорт\".За плеймейкъра имаше преговори и през лятото, но тогава той отказа на \"червените\". Столичани ще се разделят с поне двама или трима футболисти след края на есенния дял. Възможно е част от по-младите състезатели да бъдат преотстъпени.Етър проявява интерес към привличането за постоянно на бранителя Гълъбов и халфа Колев, като двамата са преотстъпени на \"Ивайло\" до края на тази година.", "date": "2018.11.03", "title": "ЦСКА освобождава двама-трима през зимата"}
{"url": "https://offnews.bg/ikonomika/angelkova-vavezhdame-litcevo-razpoznavane-v-turizma-691240.html", "text": "Подобряването на условията за работа на бизнеса и намаляването на административната тежест са ключов приоритет в дейността на министерството. С промени в Закона за туризма бяха премахнати 19 вида документи, а сега работим по въвеждането на лицево разпознаване. Това заяви министърът на туризма Николина Ангелкова на форум пред Жени ГЕРБ, който се проведе във Велинград, съобщиха от пресцентъра на партията. Министерството на туризма ще е една от първите администрации, които ще въведат за бизнеса възможност освен електронен подпис, да се ползва и лицева идентификация при подаване на документи. Важен проект за нас е разработване на Единната система за туристическа информация (ЕСТИ), която има за цел да събира данни от всички места за настаняване за всички нощувки, реализирани в тях в реално време и по защитени канали, заяви министърът. И уточни, че се очаква демоверсията на системата да бъде готова през януари, а пълното й функциониране в местата за настаняване да стане до май.ЕСТИ ще се администрира от министъра на туризма, достъп до нея ще имат кметовете, МВР, НАП – съобразно техните компетенции. Представителите на бранша и управителите на хотелите, които въвеждат данните, ще могат да „виждат“ само техните профили, така че максимално се гарантира защитата на личните данни. \"Друг пример за успешно внедряване на дигитализацията в туризма е създаването на платформата и мобилно приложение iLoveBulgaria\", каза министърът. И уточни, че платформата съдържа информация за туристически обекти и услуги и позволява намирането им в реално време, което допринася за популяризирането на бранд България. \"Международни анализи показват, че значение на интернет и смарт устройствата непрекъснато нараства, като променя начина на живот на хората и поведението им като туристи\", посочи министър Ангелкова. Тя информира, че потребители на интернет по целия свят са близо 4,2 млрд., показват данните до октомври тази година, позовавайки се на данни на световната агенция We are social. Около 3,4 млрд. души по света използват социалните медии, като за месеците от септември 2017 до октомври 2018 г. са нараснали с 10%.Ползвателите на мобилни телефони са над 5,1 лрд. души, като повечето от тях имат смартфон. \"Промените в нуждите на клиентите и глобалните тенденции принуждават туристическия сектор да адаптира бизнеса и управленските си модели, за да отговорят на нуждите на клиентите\", коментира министър Ангелкова. Министърът заяви още, че според СОТ интелигентната дестинация обединява в една стратегия технологии, иновации, устойчивост, достъпност и обобщава целия цикъл на едно туристическо пътуване от подготовката и организацията до отзивите за преживяването. Те са от ключово значение за трансформацията на туристическия сектор, например биха могли да улеснят управлението на туризма за бизнеса, но и да подобрят достъпността на услугите за туристите, допълни още тя.", "date": "2018.11.03", "title": "Ангелкова: Въвеждаме лицево разпознаване в туризма"}
{"url": "https://offnews.bg/obshtestvo/krasimir-dachev-kashtata-na-banevi-koiato-pokaza-mvr-beshe-moia-ku-691238.html", "text": "Къщата на Николай и Евгения Баневи, която бе показана по медиите от МВР след задържането им във Франция, беше моя. Баневи ми платиха 3,5 млн. евро за нея. Това заяви бизнесменът Красимир Дачев по бТВ. Той допълни, че е строил къщата за фирмена резиденция и даже си направил площадка за хеликоптер преди да я довърши, за да не губи време. След това обаче решил, че директорите на предприятията, които пристигат в София, ще спят на хотел, и я продал. Според него е проява на лош вкус показването на къщата и вещите на Баневи. „Приватизацията трябваше да започне първия ден след промените, не да чакаме 10 години. Трябваше да започне и контролът, но как да почне контрол, като за тези 10 години, предприятията бяха оглозгани. В „Полимери” всичко беше занулено, бяха едни големи черни дупки. Първото, което взех – предприятие, което прави 40 млн. долара годишно, го заварих с 28 млрд дълг. Те си бяха избрали за председател на Управителния съвет шефа на местната банка, като им трябват пари, получават от банката кредит – без никакво обезпечение”, разказа Дачев.„Приватизацията имаше и бандитски, и политически привкус, има голяма разлика между масовата приватизация и касовата приватизация, при която се задължаваш да правиш инвестиции, да запазиш работните места. Букетът е от всичко, но много закъсня, много е късно да си говорим за нещо, случило се преди 20 години”, каза Дачев.", "date": "2018.11.03", "title": "Красимир Дачев: Къщата на Баневи, която показа МВР, беше моя, купиха я 3,5 млн. евро"}
{"url": "https://offnews.bg/obshtestvo/vtori-protest-sreshtu-tcenite-na-gorivata-v-dobrich-691242.html", "text": "Втори протест срещу високата цена на горивата се проведе днес в Добрич. Десетки автомобили и мотори се включиха в шествие по улиците на града, гражданите недоволстваха и от лошото качество на горивата. С развети знамена, форсиране на двигатели и надписи „Не на високите цени на горивата“ стотици граждани на Добрич се включиха в протестното автошествие, съобщи БНР. „Най-големите вериги правят, каквото си искат“, „Горивата да отговарят на цените, които трябва да са, а не да е пълно с вода и отпадък“, „Качество и количество. Щом една услуга се предлага на пазара, трябва да отговаря на стандарта“, „Цените са много високи. Мисля, че е редно да са по ниски цените“, бяха част от коментарите на демонстрантите.Протестиращите споделиха още, че през последните дни цените на горивата са спаднали навсякъде, което им дава надежда, че протестите им не остават нечути. Протест имаше и в Стара Загора. Протестиращи в Монтана пък ограничиха достъпа до бензиностанции, като над 100 автомобила се включиха в шествието.", "date": "2018.11.03", "title": "Втори протест срещу цените на горивата в Добрич"}
{"url": "https://offnews.bg/politika/ministar-kralev-kandidaturata-ni-za-mondial-2030-e-realna-691243.html", "text": "Съвместната кандидатура на България, Сърбия, Румъния и Гърция за домакинство на световното първенство по футбол през 2030 г. е съвсем реална. Това заяви министърът на младежта и спорта Красен Кралев, който присъства на шестото издание на традиционния турнир по таекуондо, олимпийска версия \"Sofia cup\". България, Гърция, Сърбия и Румъния ще кандидатстват за домакини на Световното първенство по футбол, обяви вчера премиерът Бойко Борисов на пресконференция след четиристранна среща на високо равнище във Варна.„Ако не мечтаеш и не се стремиш към върха, няма как да го постигнеш. Аз мисля, че кандидатурата ни е съвсем реална. Преди две седмици имаше сондажи на ниво спортни министри и всички бяхме позитивно настроени към тази кандидатура. Разбира се, тя трябваше да бъде обсъдена на най-високо ниво и след като този въпрос се поставя от ръководителите на нашите държави, кандидатурата е напълно реална.Тепърва ще правим анализи, какви точно са изискванията. Смятам обаче, че ако всяка държава осигури два или три стадиона, нещата са възможни. Тази кандидатура от една страна е възможност да си оправим футболната инфраструктура, но е и политически знак, че Балканските държави ще работят заедно не само в областта на спорта, но и заедно ще отстояват общите си политически и икономическиинтереси. Това е много важно за народите на всички балкански страни”, заяви Кралев, цитиран от пресцентъра на спортното министерство. Министърът допълни, че съоръженията, които ще бъдат изградени, ще отговарят на всички стандарти на ФИФА за такова домакинство.", "date": "2018.11.03", "title": "Министър Кралев: Кандидатурата ни за Мондиал 2030 е реална"}
{"url": "https://offnews.bg/analizi-i-komentari/2030-ta-svetovno-borisov-kara-sedmi-polumandat-691237.html", "text": "2030 година, България.Мондиал '30 е в разгара си. Би Би Си все още се говори за откриващата церемония с Лили Иванова, Цеца и O-Zone.Премиерът Борисов изкарва седмия си полумандат. Ванга му казала, че този ще бъде най-успешният.Пренасяме се на новооткрития стадион в Луковит. 80 хиляди места, 6 ВИП ложи, 2 ресторанта и 10 офиса на Министерски съвет.Първи съдийски сигнал, играе се 1/16 финал между България и Азербайджан. В знак на солидарност между двете държави, по средата на терена има тръба за газ, която прави играта още по-завладяваща, а припадналите и натровени футболисти са центъра на вниманието на лекарите.По Българската национална телевизия холограма на Петела стои в горния десен ъгъл и коментира двубоя.Благодарение на новите технологии, плюнката на Василев стига чак до дивана.56-та минута на мача, гол футболен фен притичва през терена, но всъщност това е Криско, който прави промоция на новата си песен с 11-годишната дъщеря на Сузанита - Лелемаленита. Публиката е във възторг.Националният селекционер на България Гриша Ганчев Jr. брои едни пари и ги дава на съдията. Арбитърът поглежда към екрана на видео асистент рефера и казва, че всъщност е имало дузпа за ЦСКА през 2018-та. 1800 човека получават инфаркт на момента, други кешаутват от бетата.Край на мача, България се класира за 1/8 финалите на Световното първенство, след като губи с 0-1 от азерите, но \"Аре са, нали сме домакини\".В коментарното студио след мача Владо Манчев отбелязва, че националният тим е показал мъжка игра, което му носи 10-годишна присъда за изключителна проява на сексизъм.Всичко приключва с бурни фанфари, когато Борисов и неговият азербайджански колега Ангела Меркел откриват новата 2.7-километрова отсечка от магистрала \"Хемус\".\"hubavoe\", скромно отбелязват всички.", "date": "2018.11.03", "title": "2030-та. Световно. Борисов кара седми полумандат"}
{"url": "https://offnews.bg/obshtestvo/pochina-i-vtorata-zhena-blasnata-na-trotoar-v-karnobat-691248.html", "text": "Починала е и втората жена, която беше блъсната на тротоар в Карнобат.В ранните часове на днешния ден 18-годишен шофьор блъсна две жени в Карнобат, едната от които почина на място, а другата беше откарана в болницата в Бургас в кома. Младият шофьор е взел книжка преди месец. Според полицията той най-вероятно е изгубил контрол над колата заради несъобразена скорост и се е качил на тротоара на ул. „Петър Берон”, където е ударил двете жени. Шофьорът е арестуван. Пробата му за алкохол е отрицателна.По случая е започнато разследване.", "date": "2018.11.03", "title": "Почина и втората жена, блъсната на тротоар в Карнобат"}
{"url": "https://offnews.bg/sviat/turskata-poslanichka-v-uganda-se-obliakla-kato-troianskata-elena-otzo-691247.html", "text": "Турският посланик в Уганда г-жа Седеф Явузалп бе отзована, след като снимки от прием по случай Деня на републиката 29 октомври предизвикаха смут в обществото, съобщи днес министърът на външните работи Мевлют Чавушоглу, предаде БТА.Турският първи дипломат посочи, че веднага след като снимките са станали обществено достояние, е започнало разследване и посланичката е била отзована, съобщи в. „Хюриет дейли нюз“. Костюмите за приема на Явузалп и нейният помощник предизвикаха множество спорни коментари в социалните медии. Според някои потребители двамата са били облечени с „римски одежди“, докато според други костюмите са вдъхновени от гръцката митология, а не от Римската империя.Роклята на Явузалп е препратка към Елена от Троя, а нейният помощник „изглежда като Зевс“, посочиха някои потребители. Посланичката се защити, като обясни, че в Уганда в момента е „Годината на Троя“.", "date": "2018.11.03", "title": "Турската посланичка в Уганда се облякла като троянската Елена, отзоваха я"}
{"url": "https://offnews.bg/obshtestvo/pozhari-plamnaha-v-stranata-goriat-borovi-gori-691249.html", "text": "Горски пожар бушува край Белица. Огънят е пламнал над село Кузьово, горят 100 дка черен бор.Шест екипа пожарникари се борят с огъня, предаде кореспондентът на bTV. Засега няма опасност за къщите на хората. Огънят е локализиран на 500 метра от най-близката махала. Сухи треви и храсти горят на около 1 километър след град Петрич в посока Благоевград. Пламъците се виждат от железопътната линия, съобщи Фокус.  Два горски пожара горят в района на селата Бабек и Крибул, съобщи инж. Дамян Дамянов, директор на Югозападно държавно предприятие.С единия пожар се борят екипи на „Пожарна безопасност и защита на населението“ – Благоевград, а от Югозападно държавно предприятие са изпратили три високопроходими автомобили и над 40 човека. Друг пожар има над село Крибул, Община Сатовча, намиращо се на територията на Ловно стопанство „Дикчан“. Пламнал е огън и на ски писта „Кулиното“ над Разлог. ", "date": "2018.11.03", "title": "Пожари пламнаха в страната, горят борови гори"}
{"url": "https://offnews.bg/futbol/prochut-hirurg-operira-as-na-levski-691229.html", "text": "Прочутият испански хирург Рамон Кугат ще оперира звездата на Левски Холмар Ейолфсон, информира Дарик радио. Операцията ще се извърши в сряда, а играчът трябва да пътува за Барселона във вторник.Исландският национал се контузи в двубоя срещу Черно море за Купата на България, скъса коленни връзки и травмата го извади от терена до края на годината.От Левски пък вече правят всичко възможно да осигурят най-доброто лечение за един от най-ценните си състезатели.Въпросният хирург се е грижил пред годините за здравето, при коленни контузии, на редица знаменити футболисти. Той е оперирал фигури като Карлес Пуйол, Андрес Иниеста, Самюел Ето'о, Сеск Фабрегас и други. Преди време Рамон Кугат оперира и бившия национал Мартин Петров.", "date": "2018.11.03", "title": "Прочут хирург оперира ас на Левски"}
{"url": "https://offnews.bg/sviat/mazh-ubi-dve-zheni-i-rani-oshte-pet-v-studio-za-joga-vav-florida-691252.html", "text": "Мъж уби две жени и рани други пет в студио за йога във Флорида. Стрелецът се е самоубил, жертвите са на 61 и на 21 години.Двама от ранените остават в болница. Полицаите пристигнали на място 3 минути и половина след получения сигнал за стрелба. Тогава стрелецът вече е бил мъртъв.Мотивът му се изяснява. По първоначални данни, той е действал сам.Полицията търси връзка между него и жертвите.", "date": "2018.11.03", "title": "Мъж уби две жени и рани още пет в студио за йога във Флорида"}
{"url": "https://offnews.bg/bojni/pregovorite-mezhdu-dzhoshua-i-uajldar-se-podnoviavat-prez-dekemvri-691251.html", "text": "Мениджърът на световния шампион в тежката категория на професионалния бокс във версии WBO, WBA, IBF и IBO Антъни Джошуа Еди Хърн разкри, че преговорите за обединителен мач с първенеца във версия WBC Дионтей Уайлдър ще бъдат подновени през декември.Феновете на бокса жадуват за мач между Джошуа и Уайлдър, но преди това американецът трябва да се изправи на ринга срещу Тайсън Фюри на 1 декември.\"Смятам, че хората на Уайлдър искат да видят цифрите след мача с Фюри. Ако приходите и интереса е нисък, то ние ще сме в силната позиция. Лично аз искам да видя голям интерес. Надявам се да има поне 1 милион платени гледания. В такъв случай ще се опитаме да издействаме разделяне на парите 50 на 50. Не смятам, че те ще се съгласят веднага\", коментира Хърн.Именно подялбата на парите от т.нар. pay per view е основният конфликт в преговорите между Уайлдър и Джошуа. Представителите на американеца искат по голям дял.", "date": "2018.11.03", "title": "Преговорите между Джошуа и Уайлдър се подновяват през декември"}
{"url": "https://offnews.bg/112/niama-sledi-ot-nasilie-po-tialoto-na-namerenata-obesena-frantcuzojka-691241.html", "text": "Няма следи от насилие върху намерената мъртва 23-годишна французойка, която бе открита вчера до сградата на областната администрация в Ловеч. Това е показала направената аутопсия, съобщи говорителят на Окръжната прокуратура в града Кирил Петров, цитиран от БТА. По думите му младата жена е починала вследствие на обесване. Разследващите продължават да работят и по двете версии - убийство и самоубийство.В началото на следващата седмица ще станат ясни резултатите от взетите кръвни проби, които ще установят дали момичето е употребило наркотици и алкохол. ", "date": "2018.11.03", "title": "Няма следи от насилие по тялото на намерената обесена французойка"}
{"url": "https://offnews.bg/futbol/tcska-si-tragna-s-trite-tochki-ot-plovdiv-691244.html", "text": "Отборът на ЦСКА постигна важна победа с 1:0 при гостуването на Локомотив Пловдив в двубой от 14-ия кръг на Първа лига.С успеха \"червените\" се изкачиха на второ място с 32 точки, колкото има и лидерът Лудогорец. Трети е Левски с 31, но \"сините\" и \"орлите\" имат по мач по-малко.Победата е много важна за ЦСКА, тъй като отборът имаше проблеми при гостуванията. В герой за ЦСКА се превърна младият Кирил Десподов, който вкара от фаул в 57-ата минута. В края на редовното време столичани можеха да вкарат и втори гол, след като Али Соу се озова сам срещу вратаря Мартин Луков, но стреля слабо и в тялото му.В следващия кръг тимът на ЦСКА приема Витоша на \"Българска армия\". Двубоят ще се играе на 9 ноември (петък) от 17:45 часа.\"Тежък мач, радвам се че победихме. Такъв гол не е случаен. Съотборниците ми знаят, че оставам да тренирам фаулове след редовните занимания. Призовавам феновете за търпение лично към мен, защото не мога да вкарвам по три гола във всеки мач\", коментира Десподов.", "date": "2018.11.03", "title": "ЦСКА си тръгна с трите точки от Пловдив"}
{"url": "https://offnews.bg/ikonomika/shefat-na-bdzh-sas-signal-do-dans-za-zloupotrebi-topi-zam-ministar-z-691190.html", "text": "Грандиозен скандал тресе БДЖ, а нервите на ръководни кадри както в компанията, така и на висшето ръководство на министерството на транспорта, са опънати като струни.Главният изпълнителен директор на БДЖ Холдинг Владимир Владимиров е депозирал при министър Росен Желязков доклад от вътрешен одит в жп компанията, в който директно се говори за злоупотреби при обществените поръчки, некачествени ремонти и неспазване на елементарни мерки за безопасност във фирмата, които застрашават живота и здравето на хората, пътуващи във влаковете, научи OFFNews.В него е посочено, че жп компанията няма здрав и надежден подвижен състав, с който да обслужва клиентите си.За какво става дума можете да прочетете в статиите ни  и .Констатациите са изредени на три страници, а с предаването на доклада Владимиров прехвърля вината за трагичното състояние на жп превозвача върху зам.-министър Велик Занчев, с когото управляваха железницата в комбина преди Занчев да стане заместник на Ивайло Московски в третото правителство на Бойко Борисов.Напоследък двамата са в открита вражда, а според запознати зам.-министърът се опитва всячески да разкара Владимиров от ръководството на БДЖ, ковейки го пред новия министър. Действията на изпълнителния директор могат да се тълкуват като превантивни. Изпреварваща самозащита.Освен че е депозирал доклада при министър Желязков, Владимиров, който преди да се осъзнае като гербер бе лидер на комсомола на БСП, е изпратил документа и до ДАНС.В констатациите се твърди, че изпълнителният директор не е имал думата за най-важните и скандални обществени поръчки и че за тях е отговорен шефът на БДЖ-Пътнически превози Пламен Пешаров. Също и че Владимиров е бил изолиран при вземането на решения в Съвета на директорите на холдинга, чиито председател е именно зам.-министър Велик Занчев.Веднага след като е пуснал сигнала до ДАНС, Владимиров е излязъл в болнични и това е причината да се провали заседанието на директорския борд, което бе насрочено за този четвъртък.На практика доклада до министерството на транспорта и до ДАНС е самопризнание за реалното плачевно състояние на БДЖ, за които бившият министър Ивайло Московски се похвали, че били спасени от фалит по време на управлението на ГЕРБ при сдаването на поста преди месец.", "date": "2018.11.03", "title": "Шефът на БДЖ със сигнал до ДАНС за злоупотреби, топи зам.-министър Занчев"}
{"url": "https://offnews.bg/sviat/tramp-iadosa-produtcentite-na-igra-na-tronove-691250.html", "text": "Доналд Тръмп разгневи продуцентите на \"Игра на тронове\". Американският президент взаимства култова за епичния телевизионен сериал реплика, за да отбележи предстоящото влизане в сила на санкциите срещу Иран. В Twitter Тръмп публикува плакат, на който е облечен с тъмносин бизнес костюм и червена вратовръзка и върви с извърната на ляво глава. Надписът под снимката гласи \"Санкциите идват\" - фраза, взаимствана от \"Зимата идва\" - заглавието на първия епизод от хитовия сериал, съобщава в. \"Метро\", цитиран от Дарик. Сериалът \"Игра на тронове\", чийто последен осми сезон ще се излъчи догодина, е най-хитовата продукция на НВО и най-награждаваният сериал в историята на американските телевизионния награди \"Еми\".От телевизионната мрежа веднага отговориха в Twitter с въпроса \"Как се нарича злоупотреба с търговска марка на дотраки\" (бел.ред. дотраки - измислен език, използван във фантастичната сага).", "date": "2018.11.03", "title": "Тръмп ядоса продуцентите на Игра на тронове"}
{"url": "https://offnews.bg/obshtestvo/dnes-shte-e-oblachno-no-toplo-691218.html", "text": "Днес в източната част на страната ще има ниска облачност и мъгли, но все пак слънце може да се покаже в следобедните часове, показва прогнозата за времето на НИМХ.Над останалата част от страната облачността ще е предимно висока и през деня ще има и слънчеви часове. Ще духа слаб източен вятър.Минималните температури ще са между 7° и 12°, максималните - между 17° и 22°. Атмосферното налягане ще остане малко по-високо за месеца.Над планините ще има променлива облачност, а на отделни места може слабо да превали. Сутринта на места в ниските части ще е мъгливо, а през деня над масивите от Западна България ще е предимно слънчево. Ще духа слаб до умерен източен вятър. Максималната температура на височина 1200 м ще бъде около 19°, а на 2000 м – около 13°.Край морето ще има значителна облачност и на места дори ще ръми. Ще духа слаб до умерен източен вятър. Максималните температури ще са между 16° и 18°", "date": "2018.11.03", "title": "Днес ще е облачно, но топло"}
{"url": "https://offnews.bg/112/bebe-na-dve-sedmitci-pochina-v-bolnitca-691239.html", "text": "Полицията в Харманли разследва смъртта на двуседмично бебе. То е било докарано в болница в безпомощно състояние. Няколко общопрактикуващи лекари отказали да го запишат като пациент, съобщи бТВ.Детето постъпва в хасковската болница по спешност в тежко състояние. Лекарите не успяват да го спасят, а аутопсията показва недохранване и тежка инфекция. Съмненията на медиците са, че за бебето не са полагани достатъчно грижи. Според роднините обаче не е така.Това е третото починало дете на семейството, което живее във фургон в промишлената зона на Харманли при изключително лоши хигиенни условия. На два пъти детето е било преглеждано по спешност от лекар, но медиците отказвали да го поемат като пациент.Със случая се зае регионалната лекарска колегия, откъдето ще разследват дали отказът на лекар е довел до влошаване на здравословното състояние на детето.", "date": "2018.11.03", "title": "Бебе на две седмици почина в болница"}
{"url": "https://offnews.bg/112/37-godishen-mazh-e-zaginal-pri-paten-intcident-tazi-nosht-kraj-varna-691219.html", "text": "37-годишен мъж е загинал при пътен инцидент тази нощ, съобщават от варненското МВР.Пътнотранспортното произшествие е възникнало на пътя Варна - Бургас, в района на с. Старо Оряхово, около 02:00 часа, тази нощ.22-годишен водач на лек автомобил \"Ауди\", по време на движението си, губи контрол, излиза извън платното за движение и се блъска в крайпътно дърво.Вследствие на инцидента, на място е загинал неговия спътник (37 години). Водачът е настанен за лечение в болнично заведение със съчетана травма и опасност за живота.В автомобила е пътувало непълнолетно момиче, което е получило фрактура на таза. Няма опасност за живота му. По случая е образувано досъдебно производство.", "date": "2018.11.03", "title": "37-годишен мъж е загинал при пътен инцидент тази нощ край Варна"}
{"url": "https://offnews.bg/medii/fejsbuk-se-izvini-za-iztritata-publikatcia-na-radina-ralcheva-691220.html", "text": "Българката Радина Ралчева, чиято публикация бе изтрита от администраторите на фейсбук, след като бе докладвана от тролове националисти, е получила извинение от социалната мрежа. Това се разбра от нов неин статус.В извинението се посочва, че и извършена проверка, която е установила, че написаното от българката не е в разрез с правилата.Ралчева сподели в социалната мрежа критично мнение за защитата на жените от домашно насилие в България по повод поредното шокиращо убийство, при което баща уби майката на детето си и собствената си дъщеричка на 1 годинка (. Скоро след това публикацията изчезна от социалната мрежа, но се получи неочакван домино ефект. Хиляди потребители на фейсбук започнаха да споделят лавинообразно написаното от нея и тролската акция вместо да изпише вежди, избоде очи.Ето какво съобщава Ралчева за развитието на случая с изтритата и впоследствие възстановена публикация:", "date": "2018.11.03", "title": "Фейсбук се извини за изтритата публикация на Радина Ралчева"}
{"url": "https://offnews.bg/obshtestvo/protestat-na-majkite-s-molitva-za-vrazumlenie-na-simeonov-691253.html", "text": "Родители на деца с увреждания и граждани, които ги подкрепят, се събраха тази вечер за 13-и пореден път на протест пред сградата на Министерския съвет в София с искане за оставката на вицепремиера Валери Симеонов.Акцията започна бул. \"Дондуков\", шествието мина по бул. „Витоша“. До блокиране на улици не се стигна, съобщи БНР. „Това отдавна не е протестът на майките на деца с увреждания. Това отдавна не касае само майките на деца с увреждания, това касае всеки българин“, каза Аделина Банакиева, една от активистките на протеста.Отслужен бе молебен за Задушница, както и молитва „за вразумление на Симеонов“, обясни йеромонах Рафаил.", "date": "2018.11.03", "title": "Протестът на майките с молитва за вразумление на Симеонов"}
{"url": "https://offnews.bg/knigi/poetat-ivan-tcanev-e-nositeliat-na-nagrada-peroto-za-tcialosten-prinos-691222.html", "text": "„Тази награда ме успокои, че десетилетните ми усили не са били напразни и че алтруизмът не е порок. Не е тайна, че моите поетични книги не са много на брой. Малко повече са стихосбирките ми за деца. Най-многобройни обаче са книгите на други по-млади от мен автори, които съм редактирал, подреждал или предговарял, на които съм измислял заглавия, които съм подкрепял с отзиви в печата или на литературни обсъждания“, сподели развълнувано големият български поет Иван Цанев. Той получи Наградата „Перото“ за цялостен принос към българския литературен контекст на стилна церемония в едноименния Литературен клуб в НДК. Статуетката му бе връчена от миналогодишния носител на наградата „Перото“ за цялостен принос – Владимир Попов. Иван Цанев благодари на „хората на перото“, присъдили му отличието, а те, на свой ред, го аплодираха на крака.Наградата „Перото“ в категория „Детска литература“ отиде при Сотир Гелев и книгата „Как Лора се научи да брои до десет”. В категорията „Поезия“ отличие взе Мирела Иванова за „Седем стихотворения (с) биографии“. За чудесния си превод на арабски на 60 съвременни разказа от 46 автори в антологията „В началото бе епилогът“ приз в категория „Превод“ получи Хайри Хамдан, а Кристин Димитрова заслужено грабна наградата в категория „Проза“ за сборника с разкази „Като пристигнеш, обади се“. „Невидими“ на Наталия Делева стана победител в категорията „Дебют“.Статуетките, които получиха всички наградени, са дело на скулптора проф. Емил Попов.Той подчерта, че НДК ще продължава да засвидетелства своето уважение към цялата литературна общност, защото значението на институциите в литературния процес е изключително важно. Велков сподели още, че съвсем скоро Литературен клуб „Перото“ ще се превърне в още по-голямо пространство за книги с нов кът за четене и обособена книжарница. „Това е нашата първа малка стъпка. Предстои ни още много ползотворна работа с Национален център за книгата“, допълни още той.На наградите присъства и доц. д-р Тодор Чобанов – заместник-кмет по направление „Култура, образование, спорт и превенция на зависимости“, който сподели, че след години на колебание и затишие словото е заживяло в НДК по един уникален начин. Зам.-кметът благодари на хората, направили това възможно, така че и българските писатели да са на световната литературна сцена.", "date": "2018.11.03", "title": "Поетът Иван Цанев е носителят на награда Перото за цялостен принос за 2018 г."}
{"url": "https://offnews.bg/kultura/rodzhar-uotars-za-tramp-skapaniak-691224.html", "text": "Бившият вокалист, текстописец, композитор и басист на групата \"Пинк Флойд\" Роджър Уотърс призова \"да не се гласува за неофашисти като (Жаир) Болсонаро и (Доналд) Тръмп\" – президентите на Бразилия и САЩ, предаде Франс прес.75-годишният Уотърс ще участва в проява под надслов \"Палестина и човешките права днес\". По негови думи палестинците \"нямат права, а останалият свят нищо не прави\".Роджър Уотърс е на турне в Южна Америка, което включва Уругвай, Бразилия, Парагвай, Аржентина, Чили и Перу, припомня бТВ.", "date": "2018.11.03", "title": "Роджър Уотърс за Тръмп: Скапаняк!"}
{"url": "https://offnews.bg/112/18-godishen-s-mertcedes-blasna-dve-babi-v-karnobat-ednata-ubi-na-mias-691221.html", "text": "Тази сутрин в 08.02 ч. в Районно управление – Карнобат е получено съобщение за тежък пътен инцидент,  възникнал на карнобатската улица \"Петър Берон\" № 33 А, при който 18-годишен карнобатлия с едномесечен шофьорски стаж е блъснал две възрастни жени, съобщават от МВР-Бургас.Младежът е управлявал лек автомобил мерцедес с бургаска регистрация и вероятно поради движение с несъобразена скорост е загубил контрол. Колата се качила на тротоара и блъснала намиращите се там две възрастни жени.При инцидента едната е загинала на място, а втората – К. Г., 84 годишна от Карнобат, е откарана в кома в УМБАЛ – Бургас.Своевременно водачът на автомобила е задържан от служителите на Районно управление – Карнобат и тестван за употреба на алкохол.Дрегерът е отчел отрицателен резултат. Предстои тестването му за употреба на наркотици. Работата по установяване самоличността на загиналата жена продължава.По случая е образувано досъдебно производство.", "date": "2018.11.03", "title": "18-годишен с мерцедес блъсна две баби в Карнобат, едната уби на място, другата е в кома"}
{"url": "https://offnews.bg/obshtestvo/arhangelova-zadushnitca-e-pochitame-pochinalite-blizki-691129.html", "text": "Днес е Архангелова задушница, отбелязва се в първата събота преди Архангеловден. В църквите се прави обща панихида за починалите, хората се молят за душите на мъртвите и посещават гробовете им. Това е една от трите големи задушници през годината. На Задушница не се върши домакинска работа, освен приготвяне на храна.На Архангелова задушница се отдава и вечна признателност на офицерите и войниците, загинали за България. Тя се нарича още Мъжка задушница. ", "date": "2018.11.03", "title": "Архангелова задушница е, почитаме починалите близки"}
{"url": "https://offnews.bg/obshtestvo/taksidzhiata-po-radioto-kazaha-za-ubijstvoto-viktorio-poiska-da-go-i-691225.html", "text": "Шокиращо убийство на едногодишно бебе и майка му разтърси България. След трагедията вълна от обвинения се отправиха към таксиметровия шофьор, който е можел да спаси детето.Той допълни, че Викторио му е казал: “Карай, за да живееш“. Шофьорът разказа още, че професията им е изпълнена със случаи, в които хората ги заплашват или бягат, без да си платят сметката. Затова не е заподозрял за трагедията.Когато по радиото в колата съобщили за убийството на младата жена, Викторио казал да го спре, защото не издържа да слуша подобни нещо.Той сподели, че когато е разбрал, че Викторио и убил детето, се е почувствал много виновен и му е прилошало.", "date": "2018.11.03", "title": "Таксиджията: По радиото казаха за убийството, Викторио поиска да го изключа, не можел да слуша такива неща"}
{"url": "https://offnews.bg/obshtestvo/blizki-na-ubitata-darina-viktorio-neprekasnato-ia-sledeshe-i-ia-zapla-691223.html", "text": "Близките на убитата Дарина предполагат, че обвиненият за престъплението Викторио Александров отдавна го е планирал.„В петък той публикува две жалейки на профила си – предполагам, че за него и за Дарина, не за детето. Oставил си е униформата за работа в жилището и я следил три дни преди това. Дочух, че е оставил и писмо до родителите си колко си обичал детето. Това доказва, че е планирано”, заяви в предаването „Тази събота” по бТВ Валерия Филкова, приятелка на семейството на Дарина.26-годишният мъж е обвинен и за убийството на дъщеричката им Никол.Според близките на младата жена Дарина не е подала жалба в полицията за тормоза, защото се е страхувала. По думите на Валерия Филкова Викторио е пуснал жалба срещу Дарина с идеята да заведе дело и да вземе детето, като лиши майката от родителски права.В понеделник сутринта, преди убийството ѝ, трябваше да му бъде връчена нотариалната покана за взаимно споразумение за поделяне на родителските права и часовете, в които той да вижда и да взима детето, каза още Филкова.Той е заплашвал Дарина и близките ѝ, казвал е, че може да отвлече детето, да инсценира катастрофа или да поръча някой да го пребие, след което да обвини нейните родители.Тя разказа също, че в началото на връзката си с Викторио Дарина е забременяла, но той не е искал детето.Дарина я е помолила да я придружи, за да направи аборт. 2 години по-късно се е появила Никол.Близките на Дарина са категорични, че Дарина никога не е давала на Викторио поводи за ревност. Те категорично отхвърлиха твърденията на обвинения за двойното убийство, че тя е била лоша майка и малтретирала детето си.Светлана Димитрова, също близка на Дарина, призова хората да спрат да мълчат и да не чуват, докато това не се случи на тях самите.Утре е погребението на Дарина и малката Никол.", "date": "2018.11.03", "title": "Близки на убитата Дарина: Викторио непрекъснато я следеше и я заплашваше"}
{"url": "https://offnews.bg/politika/tcvetanov-niama-naglasi-za-predsrochni-izbori-691226.html", "text": "В края на седмицата депутатите заседаваха трудно, след като БСП и ДПС бойкотираха кворума и не се регистрираха в залата.Великодушно вторият човек в ГЕРБ обясни, че не кори колегите си от опозицията.На въпрос възможно ли бойкотът на БСП и ДПС да доведе до парламентарна криза, Цветанов заяви, че няма обществено настроение за предсрочни парламентарни избори.Той заяви, че поетите ангажименти към майките на деца с увреждания ще бъдат спазени.Той коментира и проверките и арестите, които текат в Агенцията за българите в чужбина.", "date": "2018.11.03", "title": "Цветанов: Няма нагласи за предсрочни избори"}
{"url": "https://offnews.bg/kultura/ara-malikian-vzrivi-dvoretca-na-kulturata-i-sporta-s-neveroiatno-shou-691230.html", "text": "Буря от емоции разтърси Двореца на културата и спорта снощи – виртуозът ексцентрик Ара Маликян надхвърли и и най-смелите очаквания на изпълнилата Зала Конгресна публика. Той и неговият бенд буквално нажежиха с енергия въздуха около сцената, а звездният музикант докосна сърцата на всички, като разказа Невероятната история на своята цигулка в приятелски маниер и със сърдечна усмивка.Публиката реагира като на поп или рок концерт на микса от фолклорни традиции, класика и рок, в който Ара гореше под прожекторите. След финалния аплауз дойде ефектна музикална изненада - на сцената се качиха Оркестър гайдари от НУИ „Добри Христов\" Варна, заедно с Танцовия състав \"Шарена гайда\". Българският фолклор провокира музикантите от оркестъра на Ара и те засвириха заедно с нашите младежи Коледарски буенек - мъжко хоро в две четвърти, като начало, а след това и Грънчарско хоро - в неравноделния български размер девет осми.След концерта децата очакваха звездата в бек стейджа, скандирайки \"Ара, Ара!\", събрани в куп и щастливи от съприкосновението с космополитния виртуоз, озарил всички с обаятелната си усмивка, лекотата на общуването икласата си, със своята непретенциозност и стил на непринудена комуникация. Ара с отскок се приобщи към тях, също беше щастлив и много приятно изненадан, прегръща децата и се снима с тях за спомен от България.С прекрасни спомени от срещата си с Ара остана и арменската общност в морския град, която го срещна като скъп приятел, така както го приемат всички арменци по света, дори в Китай и в САЩ.Днес на летище Варна чаровният арменец отпътува от VIP салона, отнесъл в сърцето си българска емоция, гостоприемност и топлина. И обеща да се върне отново във Варна.С гастрола на Ара Маликян официално беше закрит Международният музикален фестивал „Варненско лято“ 2018.Продължава детската съпътстваща програма на фестивала – утре, 4.11., в Зала 1 на Фестивалния и конгресен център е безплатният концерт „Варненско лято за деца“ под мотото „Музикални будители“. Входът е свободен за деца и родители. Началото е в 11:00.", "date": "2018.11.03", "title": "Ара Маликян взриви Двореца на културата и спорта с невероятно шоу"}
{"url": "https://offnews.bg/obshtestvo/spirat-metroto-mezhdu-natcionalnia-stadion-i-serdika-dnes-i-utre-691177.html", "text": "Метрото няма да се движи днес и утре между станциите „Стадион Васил Левски“ и „Сердика“. Временен метробус М1 ще вози пътниците по маршрута, съобщи ЦГМ. Причината е, че тунелопробивната машина, която кърти за третия лъч на метрото, ще мине под действащите тунели на линия 1. В посока Стадион Васил Левски метробусът ще се движи от метростанция „Стадион Васил Левски“ (от спирка „УЛ. ГРАФ ИГНАТИЕВ“ на бул. „Евлоги и Христо Георгиеви“ в посока пл. „Орлов мост“ за автобусни линии № 72, 76, 204, 304, 604 и 10ТМ), по бул. „Евлоги и Христо Георгиеви“, наляво по бул. „Цар Освободител“, през пл. „Княз Александър I“, през пл. „Атанас Буров“, през пл. „Независимост“, наляво по бул. „Кн. Мария Муиза“ до крайна спирка „МЕТРОСТАНЦИЯ СЕРДИКА“ на бул. „Кн. Мария Муиза“ (срещу ТМ спирка „ПЛ. СВ. НЕДЕЛЯ“ в посока бул. „Ал. Стамболийски”). Крайната спирка „МЕТРОСТАНЦИЯ СЕРДИКА“ е предназначена само за слизане на пътниците.В посока Метростанция Сердика маршрутът е от Стадион Васил Левски: за обръщане посоката на движение, след крайната спирка „МЕТРОСТАНЦИЯ СЕРДИКА“, автобусите продължават без пътници надясно по бул. \"Ал. Стамболийски\", надясно по бул. \"Христо Ботев\", надясно по бул. \"Тодор Александров\" до начална спирка „МЕТРОСТАНЦИЯ СЕРДИКА“ (за автобусни линии № N1, N3 и N4) на бул. \"Тодор Александров\" преди бул. „Кн. Мария Луиза” в посока метростанция „Стадион Васил Левски“, направо през пл. „Независимост”, през пл. „Атанас Буров”, през пл. „Княз Александър I”, направо по бул. „Цар Освободител”, надясно по бул. „Евлоги и Христо Георгиеви”, наляво по ул. „Граф Игнатиев“, наляво по бул. „Евлоги и Христо Георгиеви” до метростанция „Стадион Васил Левски“.Метробусът ще се движи на интервал от 7/8 минути през деня, а след 20:30 часа - на 15 минути, като разписанието му е съобразено с разписанието на метрото.", "date": "2018.11.03", "title": "Спират метрото между Националния стадион и Сердика днес и утре"}
{"url": "https://offnews.bg/obshtestvo/darzhavniat-glava-rumen-radev-pochete-pametta-na-zaginalite-balgarski-691235.html", "text": "На Архангелова Задушница държавният глава и върховен главнокомандващ Въоръжените сили Румен Радев почете паметта и отдаде признателност на българските военнослужещи, загинали във войните за национално обединение, в операции по поддържане на мира и при изпълнение на воинския дълг в мирно време.Пред Военния мавзолей-костница на Централните софийски гробища Румен Радев положи венец пред мемориала на загиналите герои. Заупокойна панихида отслужи Негово Преосвещенство Белоградчишкият епископ Поликарп.Пред Военния мавзолей-костница присъстваха и началникът на отбраната генерал-лейтенант Андрей Боцев, висши военнослужещи от всички родове войски, членове на военнопатриотичните съюзи и роднини на загинали военни.Ритуалът с военни почести се провежда от 1924 година. Традицията е прекъсната през 1946 г. и е възстановена през 1992 г. от Министерството на отбраната и Съюза на военноинвалидите и военнопострадалите.", "date": "2018.11.03", "title": "Държавният глава Румен Радев почете паметта на загиналите български воини"}
{"url": "https://offnews.bg/sviat/vselenskiat-patriarh-podpisa-za-nezavisima-tcarkva-na-ukrajna-691236.html", "text": "Президентът на Украйна Петро Порошенко и Вселенският патриарх Вартоломей подписаха споразумение за създаването на самостоятелна украинска църква, съобщава ТАСС, цитирана от БГНЕС. Церемонията по подписването се състоя в събота в резиденцията на патриарха в Истанбул.\"Днес е исторически ден. Подписахме споразумение за сътрудничество между Украйна и Вселенската патриаршия\", заяви Порошенко.Според президента на Украйна \"процесът е завършен и са създадени всички условия, за да се подготви Вселенския събор\".Вартоломей отново потвърди, че има право да предоставя автокефалност и заяви, че това \"ще помогне за преодоляване на схизмата, който съществува в Украйна от 30 години\".", "date": "2018.11.03", "title": "Вселенският патриарх подписа за независима църква на Украйна"}
{"url": "https://offnews.bg/politika/ninova-v-petak-spasihme-2-5-miliona-balgari-sas-stari-koli-ot-po-viso-691233.html", "text": "\"Като не се регистрирахме в петък в Народното събрание, спасихме над 2,5 млн българи от новия данък върху старите коли. Не се съмняваме, че ГЕРБ и ОП ще си го приемат, но няма как с нашите гласове да им осигурим кворум за поредното бъркане в джоба на най-бедните хора\", заяви лидерът на БСП Корнелия Нинова, цитирана от собствената си пресслужба. Председателският съвет към Националния съвет на БСП заседава днес по Бюджет 2019 -алтернативата. Социалистите вече традиционно предлагат алтернативен бюджет на управляващите. Идеите на БСП ще бъдат предложени на широко обществено обсъждане в понеделник. В него ще вземат участие синдикати, професионални организации, учени, депутати и членове на Националния съвет на БСП, както и коалиционни партньори.От БСП обръщат особено внимание на демографската катастрофа и политиките за младите хора и децата - семейно подоходно облагане, безплатни учебници до 12 клас.", "date": "2018.11.03", "title": "Нинова: В петък спасихме 2,5 милиона българи със стари коли от по-висок данък"}
{"url": "https://offnews.bg/politika/tcvetanov-da-promenim-misleneto-si-da-imame-ochi-za-hubavoto-a-ne-z-691232.html", "text": "Кавър версия на царската превърналата се в крилата фраза на Симеон Сакскобургготски, че българинът трябва да си смени чипа, предложи днес вторият човек в ГЕРБ Цветан Цветанов. Той говори на седмата политическа академия на Жени ГЕРБ „Национално управление и сигурност. Политика на европейска свързаност в контекста на присъединяването на Западните Балкани“ във Велинград.Пред дамите от ГЕРБ, Цветанов сподели мнението си, че хубавите новини в България остават в сянката на дори най-малките проблеми и подчерта, че е важно да променим мисленето си и да имаме очи за хубавите неща, които се случват, а те не са малко.Той сподели учудването си как една партия може да претендира, че е алтернатива при положение, че отсъства от дебатите в Народното събрание, където има възможността да задава своите въпроси и към изпълнителната власт.По думите му практиката депутати от БСП да представят „Визия за България“ в области, от които те не са избрани, е странна.Цветанов изтъкна, че днес държавата е стабилна и това личи ясно от бюджета за 2019 г.Зам.-председателят на ГЕРБ бе категоричен, че европейските избори догодина ще покажат какво ще е бъдещето на Европа.Той попита защо Корнелия Нинова вече не говори за кохезионна политика и не призовава да подражаваме на страните от „Вишеградската четворка“ и обвърза този факт с изнесените данни, че въпреки по-ниския бюджет на ЕС за кохезионна политика, България ще получи с 8% повече.", "date": "2018.11.03", "title": "Цветанов: Да променим мисленето си, да имаме очи за хубавото, а не за най-малки проблеми"}
{"url": "https://offnews.bg/drugi/udarna-doza-futbol-i-ufc-v-kanalite-na-a1-691227.html", "text": "Уикенд програма на  отново ще предложи на феновете много футболни емоции от италианската Серия А, испанската Ла Лига и холандската Ередивизи, както и битки от тенис турнира в Париж и мач за титла в UFC.ФутболВ събота от 16:00 часа, по MAX Sport 3, съставите на Интер и Дженоа откриват съботната програма на XI кръг в италианската Серия А. Домакините от Милано се намират в чудесна форма и заемат второто място във временното класиране и със сигурност ще гонят нови 3 точки. От 19:00 часа същия ден Фиорентина и Рома ще се изправят един срещу друг на стадион Артемио Франки във Флоренция като и двата тима ще трябва да защитят претенциите си за участие в евро турнирите. Веднага след това от 21:30 часа лидерът Ювентус посреща тима на Каляри. Трите съботни двубоя от XI кръг на италианското първенство могат да бъдат проследени на живо по MAX Sport 3.В неделя, отново по MAX Sport 3, предстоят нови 4 битки от Апенините. От 13:30 часа Лацио посреща СПАЛ, в 16:00 часа играят Сампдория и Торино, а от 19:00 часа Болоня приема Аталанта.  ще е гостуването на Милан в Удине, а началото е от 21:30 часа.През уикенда MAX Sport 2 ще излъчи пряко цели 8 мача от испанската Ла Лига. В събота са двубоите Леганес - Атлетико Мадрид (14:00 часа), Реал Мадрид – Валядолид (17:15 часа), Валенсия – Жирона (19:30 часа) и Райо Валекано – Барселона от (21:45 часа). В неделя програмата на испанския футболен елит включва мачовете Ейбар – Алавес (13:00 часа), Виляреал – Леванте (17:15 часа), Реал Сосиедад – Севиля (19:30 часа) и Бетис – Селта (21:45 часа).В събота по MAX Sport 1 феновете ще могат да проследят два мача от холандската Ередивизи. От 19:30 часа шампионът ПСВ Айндховен посреща Витес, а от 21:45 часа Аякс е домакин на Вилем II.ТенисПрез уикенда ще стане ясно името и на последния шампион от ATP Masters 1000 турнирите за този тенис сезон. Полуфиналите в парижката зала Берси започват в събота от 15:00 часа, а големият финал е в неделния ден от 16:00 часа. Решителните битки ще се предават пряко по MAX Sport 1.UFCШампионът на UFC в две дивизии – Даниел Кормие, излиза този уикенд за защита на титлата си в тежка категория на асоциацията. Съперник на DC на октагона в Ню Йорк ще е Дерек Люис - Черния звяр. Ако постигне поредната победа във впечатляващата си кариера, Кормие най-вероятно ще излезе в началото на следващата година срещу един от бившите шампиони в тежка категория на UFC и кеч звезда – Брок Леснар.Преди сблъсъка Кормие – Люис на октагона ще видим и мача между Крис Уайдман и Жакаре Соуза в средна категория. При успех Уайдман ще получи шанс в следващия си двубой да се бие за шампионския пояс. UFC 230 ще може да се проследи пряко в неделя от 04:00 часа сутринта по MAX Sport 2.", "date": "2018.11.03", "title": "Ударна доза футбол и UFC в каналите на А1"}
{"url": "https://offnews.bg/futbol/fifa-zashtiti-prezidenta-infantino-ot-napadkite-691228.html", "text": "С изявление на официалния си сайт от ФИФА отговориха на публикуваните вчера информации от “Шпигел”, които се позоваха на документи от Football Leaks, че настоящият й президент Джани Инфантино е помогнал на Пари Сен Жермен и Манчестър Сити да заобиколят Финансовия феърплей, когато той беше генерален секретар на УЕФА.“Преди четири седмици група журналисти изпрати стотици въпроси към ФИФА, основани на лични и вътрешни имейли и друга информация, придобити (незаконно) от трети страни. Въпреки факта, че отговорихме на въпросите, зададени към нас, ясно и честно, определена медия реши да игнорира повечето наши отговори и да изкриви както фактите, така и истината в целенасочен опит да се дискредитира ФИФА и да се подведат техните читатели.Това е ясно. Изглежда очевидно от “отразяването” на някои медии, че има една основна цел: опит да се подкопае новото ръководство на ФИФА и в частност Президента Джани Инфантино и Генералния секретар Фатма Самура”, пише в изявлението на световната централа, където се посочват още направените промени след корупционните скандали през 2015 г.", "date": "2018.11.03", "title": "ФИФА защити президента Инфантино от нападките"}
{"url": "https://offnews.bg/horoskop/horoskop-za-3-9-noemvri-ot-antonia-mechkova-689766.html", "text": "Предстоят 7 напрегнати дни, редно е да се съсредоточите в делата си, да се дистанцирате от хора, с които не си пасвате. Овните да избягват разправии, спокойствието и сполуката им зависят от това ще намерят ли подходящите съюзници. Изборът да е по-внимателен, от вторник трудностите нарастват, в сряда не бива да поемате прекалено тежки или многобройни задължения. В четвъртък дискретно, но упорито уреждайте и административните детайли, защитете права, финанси. В любовта неразбирателство, а близки ви подкрепят.Пътища и трудности през работната седмица ще ви подтикват често да търсите услуги от околните, набързо да оформяте партньорства. Късметът е с Телците, но през уикенда да бъдат търпеливи, а в сряда – много по-грижовни за тонуса си. Вторник и петък ви дават кратки паузи на спокойствие, финансите ви се подобряват, но не коментирайте това извън най-близкия си кръг и не давайте заеми без строга проверка. Ще имате подкрепа от влиятелни хора, запомнете урока, за да помагате и вие... Ако искате любов, чувствата ви намират отговор.Тежко 7-дневие и за вас, на моменти направо ще се чудите напред или назад да тръгнете. Близнаците да проявяват търпение по всеки въпрос, в деловата сфера няма защо да подхващат стари идеи и проекти, аналитичният подход ще им подскаже по-верни решения. Най-труден е вторник, погрижете се за тонуса си, а в сряда не споделяйте нашироко вълненията си и избягвайте споровете с близки. Упорството ви в четвъртък ще ви отведе при подходящите партньори, понякога дълго търсите, проверявате. Ако е за любов, това води към истинска.До понеделник ви се струва, че трябва да разчитате на роднини и приятели за решаване на делови и лични проблеми, мисълта ви е неотклонно в спънките. Доста Раци имат и постижения, да не ги подценяват във вторник, а и да не се оставят другите да взимат важни за тях решения. От сряда ще хвърлите много енергия за осъществяване на своите намерения, даже да не сте съвсем сигурни в победата, ще дадете най-доброто от себе си за нея. Заразявате и обичаните с идеите си. Резултатът си заслужава, и шефове са убедени в ефективността ви.Сега страните от много хора, макар че сте наясно: полезно е да действате с партньори, които ви допълват. Едни Лъвове са на любовна вълна, други са пред избор в деловата сфера. От понеделник ще поддържате обичайното си темпо, а и няма да говорите за личните си вълнения. От вторник ще обръщате голямо внимание на нова информация и познанства, в четвъртък ще видите и резултати от тези свои усилия. Няма защо да скромничите излишно, откриват ви се шансове да постигнете още доста. Дано и в любовта избягате от рутина.Започващото 7-дневие изисква подчертана предпазливост и от вас. Група Деви „стоят” над тези неща, смятат, че упоритите им усилия са достатъчни, за да им гарантират успех. Не са, следва да бъдете по-взискателни към детайлите, някои от околните са готови да ви навредят под маска на приятели. В понеделник и вторник си изяснете нещата за себе си, ако прецените – оттеглете се поне 1-2 стъпки, обновете плановете си и тогава действайте. В четвъртък ще проявите упорство, в петък ще усетите прилив на сили. Но за любовта е рано да решите.Динамичен период и особено ако тръгвате на път или попадате сред повече непознати. Трябва да се заредите с търпение и такт, да положите сериозни усилия, за да сте спокойни за доходи и професионални позиции. Някои Везни обаче реагират припряно, в понеделник омаловажават пречките, във вторник не са наясно с действителните проблеми. Внимавайте много да не отблъснете естествените си съюзници, думите ви са остри, понякога не сте доволни и от резултат. Ако сте искрени с хората, които ви обичат, проблемите ще отшумят.Тези 7 дни са напрегнати, избягвайте да се противопоставяте на близки, колеги и шефове. Скорпионите трябва да се отворят повече за съвети, някои от знака си правят оглушки за здравето и за работата си. Влюбените бързат да пресекат несъгласията с избраника си, не винаги ще им е от полза... Още от началото на ноември сте решени да преследвате идеите си за изява и печалби, ала дали в понеделник ще поемете и част от задачите на околните? Във вторник си изяснете всеки детайл, ако ще действате сами или чертаете стратегия на екип.Пълни сте с енергия за изяви, с идеи за издигане и печалби. Сега Стрелците да овладеят желанията си, за някои още не е време, други може да ги подведат да прибързат, да се пресилят. От уикенда се стремите към промени, в понеделник ловите всеки професионален шанс, а дали близките са доволни от поведението ви? Във вторник ги зарадвайте с нещо, а и премислете отново стратегията си, не я усложнявайте излишно. Част от знака нека бъдат по-търпеливи, тактични, четвъртък и петък изострят спорни въпроси. Май любовта ви дава по-малко...Сега не се тикате на преден план в деловата сфера, между познати, близки. За едни Козирози причината е лична, сближават се с нови хора, преживяват силни вълнения, с повече търпение ще изградят равностойна интимна връзка. Други получават помощ от приятели за утвърждаване в работата, а се изисква голяма упоритост за изпълнение на задачите, много са. До понеделник сте настроени за забавления, от вторник се затваряте в планове, а на околните не обещавате разни услуги. Петък е тежък, ако разчитате на съмишленици, ще се справите.Трудностите в деловата и личната сфера са сериозни, но вие едва ли мислите за тях като непреодолими. Редица успехи от края на октомври ви окуражават да упорствате за позитивни промени. Водолеите имат куп добри бизнес идеи, да се дистанцират от големи компании и да обмислят реализация. Вторник и сряда са изпъстрени с разни задължения, но вие действате упорито и съвсем сигурни, че ще се справите. Ако ви потрябва помощ, получавате я на часа... Свободните сърца намират партньор, за някои – време да създадат семейство.До Архангеловден намалявате темпо и засилвате бдителността – очертават се неприятности, преживявате и ядове на близки. Рибите са чувствителни, затова е важно да пазят самообладание. Така намирате добрия изход от нежеланите ситуации, съветите ви ще бъдат и уместни, и сърдечни. В понеделник пазете разбирателството с обичаните хора, с такт и търпение ще решите по-мъдро споровете и ще компенсирате евентуални щети. В сряда бъдете грижовни към тонуса, дръжте се далеч от чужди конфликти, в петък напредвате с отстъпки.", "date": "2018.11.03", "title": "Хороскоп за 3 – 9 ноември от Антония Мечкова"}
{"url": "https://offnews.bg/sviat/lichnite-danni-na-hiliadi-vip-moskovchani-iztekoha-v-internet-691254.html", "text": "Имената, адресите и мобилните номера на хиляди богати московчани, абонати на местен интернет провайдер, са публикувани в мрежата след изтичане на данни от компанията \"Акадо Телеком\". Тя е собственост на руския милиардер Виктор Векселберг, предаде Ройтерс. Започнало е разследване на инцидента. Руските власти следят внимателно подобни инциденти след предишни изтичания, които доведоха до публикуването на информация за агенти на военното разузнаване, обвинени в съпричастност към атаката с нервнопаралитично вещество срещу бившия руски шпионин Сергей Скрипал във Великобритания през март т.г., уточнява БТА. След новото изтичане Ройтерс информира за няколкостотин досиета с лични данни, появили се в международна база данни. Сред тях били мобилните телефони и адреси на високопоставен руски правителствен служител, на широко известен кинорежисьор и на роднина на крупен руски бизнесмен. Всички тези данни били качени на сайта RIPE NCC - благотворително регионално интернет сдружение-регистър, съдържащ база данни за Европа, Близкия изток и части от Централна Азия.Това е съобщил експертът по информационни технологии Владислав Здолников - основател на частна виртуална сървис система (VPN) за сигурна онлайн връзка - TgVPN, предлагаща VPN услуги на ползвателите на приложението за размяна на съобщения Telegram.RIPE NCC поддържа публична база данни чрез списък, показващ IP адреси и интернет операторите, които ги обслужват. Компанията \"Акадо телеком\" също е член на този регистър и веднага обяви, че започва вътрешно разследване за изтичането на личните данни на нейните клиенти, но не каза дали самата компания е предоставила тези данни на регистъра.Според Здолников \"Акадо телеком\" оперира три подмрежи с общо 24 500 IP адреса на индивидуални ползватели, повечето от които живеят в луксозните райони на руската столица.", "date": "2018.11.03", "title": "Личните данни на хиляди ВИП московчани изтекоха в интернет"}
