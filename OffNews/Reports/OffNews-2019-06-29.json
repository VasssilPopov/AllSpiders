{"url": "https://offnews.bg/zdrave/patcientski-organizatcii-s-pismo-do-borisov-zaradi-tcinizam-i-grubo-ot-706382.html", "text": "Пациентските организации \"Заедно с теб\" сигнализираха за пореден проблем с лечението на българско дете в чужбина след закриването на Фонда за лечение на деца. В отворено писмо до премиера Бойко Борисов оттам описват постъпил сигнал \"за проблеми, административен хаос и грубо отношение\" при осигуряването на лечение на дете в чужбина с бъбречна недостатъчност, финансирано от закрития Фонд и новата дирекция на Здравната каса.През април 2018 г. детето е лекувано с финансиране от Фонда за отстраняване на бъбрек, бъбречна недостатъчност и извеждате на уретер през корема в университетска болница във Франция. Майката подава заявление към новата дирекция на НЗОК за финансиране на контролен преглед в болницата, където е оперирано детето, но \"НЗОК не подпомага по никакъв организационно майката, въпреки че Управителят на НЗОК д-р Дечо Дечев и Министърът г-н Кирил Ананиев се заклеха публично, че нищо няма да се промени в грижата за лечението на децата след закриването на Фонда\", пишат от \"Заедно с теб\".Оттам допълват, че майката \"случайно разбира след обаждане от Франция\", че е насрочен контролен преглед при френския професор.\"Преди закриването на Фонда за лечение на деца администрацията му имаше ангажимент да подпомага родителите организационно и да следи кореспонденцията с чуждите болници. Служителите винаги знаеха за датите и се грежеха родителите да са уведомени навреме и документите им задвижени\", подчертават от \"Заедно с теб\".Майката звъни в дирекцията - наследник на Фонда в НЗОК на 14 юни, но никой не вдига телефоните. На 17 юни успява да се свърже и служителка на НЗОК ѝ казва, че още няма разрешение за чужбина и затваря телефона. На 18 юни ѝ се обаждат, че трябва да лети спешно за чужбина на другата сутрин.НЗОК не осигурява преводач за лечението на детето във Франция с обяснението, че няма договор с преводачи.Освен това детето постъпва в болницата на 20 юни, а НЗОК уведомява майката на 27-и, че трябва да отиде да вземе решението на Касата, което е трябвало да представи на 20-и.\"Г-н Премиер, хаосът с лечението на децата е пълен.За грубото отношение и откровен цинизъм потвърждавам лично, разполагайки със запис на разговор относно малката Мими, която почина предната седмица от левкемия, с зам.-управителя, в който заявява: „Какво иска тази майка?!? Да ѝ купим апартамент с изглед към Витоша ли?!?“Г-н Борисов, моля Ви да съдействате на майките на все още живите български деца!\", пише Пенка Георгиева от Пациентски организации „Заедно с теб”.Към писмото се присъединяват: Асоциация за репродуктивно здраве, бременност и грижи за децата „Усмихни се”; Алианс на трансплантираните и оперираните АТО „Бъдеще за всички”; Асоциация на пациентите със сърдечно-съдови заболявания.", "date": "2019.06.29", "title": "Пациентски организации с писмо до Борисов заради цинизъм и грубо отношение към семейства на болни деца"}
{"url": "https://offnews.bg/112/detca-ubiha-shtarkel-v-stambolijski-706369.html", "text": "Деца са убили щъркел в Стамболийски. Експерти от екоинспекцията в Пловдив започнаха проверка по сигнал, за който пресцентърът на РИОСВ съобщи вчера.Щъркелът е убит в кв. Партизанин близо до гнездото си върху електрически стълб.В него са останали две малки щъркелчета. За тях се грижи другият щъркел, който продължава да ги храни.Екоекспертите са взели решение да оставят малките птици на грижите на оцелелия си родител вместо да ги отнемат от него и да ги изпращат в Спасителен център. Мотивът им е, че вариантът да бъдат оставени в естествената си среда ще е по-добър за развитието им, пишат от РИОСВ.От общината ще следят за състоянието на птиците и ще са в постоянна връзка с РИОСВ – Пловдив, като екоинспекцията има готовност да се намеси в случай на необходимост.Районното управление на МВР – Стамболийски е образувала преписка и ще извърши следствени действия по случая.Белият щъркелът (Ciconia ciconia) е приоритетен за опазване вид, защитен на територията на цялата страна. Законът за биологичното разнообразие забранява улавянето и убиването на екземпляри от вида, а нарушителите подлежат на санкция в размер от 100 до 5 000 лева.", "date": "2019.06.29", "title": "Деца убиха щъркел в Стамболийски"}
{"url": "https://offnews.bg/futbol/talant-1-na-ludogoretc-izbra-tcska-706360.html", "text": "Талант №1 в школата на Лудогорец Калоян Симеонов ще продължи кариерата си в ЦСКА, пише \"24 часа\". 17-годишният нападател, който бе голмайстор на отбора си, предпочел да се завърне в София, отколкото да чака шанс в Разград.Симеонов е племенник на един от най-обичаните футболисти в историята на „червените\" - Велизар Димитров, който в момента се води скаут на ЦСКА заедно с Христо Янев. Чичото обаче нямал никаква връзка с преминаването на таланта в ЦСКА.Окончателното решение било взето от Калоян, след като видял, че отново няма да има шанс за български футболисти в разградския тим.В средата на май Калоян Симеонов и съотборниците му в Лудогорец, водени от треньора Тодор Живондов, спечелиха купата на БФС и правото да играят в младежката Шампионска лига.Талантите от школата на шампиона се наложиха с 5:3 след дузпи (1:1 в редовното време) над Черно море и ликуваха с трофея. Симеонов вкара една от дузпите за победата.Преди време Лудогорец обра няколко отбора на ЦСКА, включително и треньори като Милан Чирич и Галин Иванов. След това набързо всички приключиха кариерата си в разградския тим и бяха освободени, без да стигнат до мъжкия отбор.", "date": "2019.06.29", "title": "Талант №1 на Лудогорец избра ЦСКА"}
{"url": "https://offnews.bg/temida/psihiatar-v-shema-za-falshivi-telk-sluzhitel-na-mvr-minal-kato-taen-a-706364.html", "text": "Четирима души са задържани за 72 часа заради фалшиви ТЕЛК-ове. Лекарите са от комисии от Втора градска и 28 ДКЦ, съобщиха от спецпрокуратурата на извънреден брифинг. Посредникът, който осигурявал връзката между мнимите болни и медиците, работи на Женския пазар и също има ТЕЛК, както и съпругата му. Милиони изтичат не там, където е правилно, подчерта зам.-главният прокурор Иван Гешев. Прокуратурата и МВР се борят с последствията, може би сега някъде другаде се подготвя подобна престъпна схема, подчерта той. Голяма част от клиентите на тази организирана престъпна група са социално-слаби, от ромски произход, уточни той. Сред хората, получили фалшиви ТЕЛК-ове, има и служител на МВР, който минал по цялата схема. Той платил 400 евро авансово, над 1000 дал при получаване на документа за инвалидност над 50%.  Сред лекарите в комисиите има психиатър, стана ясно още от спецпрокуратурата. При извършените вчера обиски и претърсвания са иззети много медицински документи, имена и данни на клиенти, пари, възможно е да има още обвинени. ", "date": "2019.06.29", "title": "Психиатър в схема за фалшиви ТЕЛК, служител на МВР минал като таен агент в схемата"}
{"url": "https://offnews.bg/tenis/kraj-na-opakovanite-v-plikove-tenis-raketi-wimbledon-povede-vojna-sre-706370.html", "text": "Уимбълдън повежда война с пластмасата.Най-престижният турнир от четирите в Големия шлем - който започва в понеделник - повече няма да допуска използването на пликове, в които досега се поставяха тенис ракетите. Нито в турнира през 2019 г., нито в бъдеще.Мярката се взема след преглед на политиката на турнира по отношение на използването на пластмаса.Така на турнира тази година ще бъдат използвани с 4 500 плика по-малко.Осъзнаването на мащаба на проблема и притесненията от последствията на пластмасата в световния океан се увеличават. В същото време, самите тенисисти потвърждават, че пликовете не са им необходими. Кевин Андерсън - финалистът от миналата година - и вицепрезидент на Съвета на играчите към Асоциацията на професионалните тенисисти (ATP) призова за премахването на пластмасовите пликове от турнира.Ричард Люис, изпълнителен директор на All England Lawn Tennis and Croquet Club, заяви: \"Вярваме, че \"Уимбълдън\", наред с други големи събития, има жизненоважна роля в подпомагането на опазването на околната среда - днес и в бъдеще\".Тази година ще има и други промени, включително по отношение на пластмасовите бутилки с минерална вода, които миналата година породиха дискусия, в която със загриженост за околната среда се включиха Йохана Конта и Кайл Едмънд. Сега турнирният спонсор Evian ще осигури първите си 100% рециклируеми бутилки.Клубът заяви също, че увеличава процента на рециклируеми опаковки на храна и напитки, включително за традиционните ягоди със сметана - те ще бъдат поставяни в 70% рециклируеми пластмасови кутии.", "date": "2019.06.29", "title": "Край на опакованите в пликове тенис ракети! Wimbledon поведе война срещу пластмасата"}
{"url": "https://offnews.bg/bojni/stanimira-petrova-ni-nosi-vtoro-zlato-v-minsk-706373.html", "text": "Боксьорката Станимира Петрова спечели втора титла за България от Европейските игри в Минск.Във финала на категория до 57 кг световната и двукратна европейска шампионка надделя с 4:1 (30-27, 30-27, 29-28, 29-28, 28-29) съдийски гласа над ирландката Микаела Уолш. Станимира беше по-активната боксьорка през почти цялото време и спечели и трите рунда в срещата.Така Петрова заслужи първи медал за бокса от Минск и общо 16-ти за страната ни. Титлата е втора след златото на Мария Оряшкова в самбото.Даниел Асенов пък остана на крачка от това да се превърне в първия български боксьор с три поредни титли от шампионати на Стария континент в една категория.Тайсъна загуби битката за златото в категория до 52 кг от испанеца Габриел Ескобар с 1-4 (27:30, 28:29, 29:28, 27:30, 27:30) съдийски гласа.Двубоят между двамата беше равностоен, като испанеца изглеждаше малко по-активният и в крайна сметка това надделя при решението на съдиите. Асенов все пак остава със среброто и носи 17-ти медал за България от Европейските игри в Минск.", "date": "2019.06.29", "title": "Станимира Петрова ни носи второ злато в Минск"}
{"url": "https://offnews.bg/sviat/sar-eltan-dzhon-obvini-putin-v-litcemerie-706372.html", "text": "Сър Елтън Джон написа отворено писмо до руския президент Владимир Путин, в което го обвини в \"лицемерие\" заради твърденията му, че Русия \"няма проблеми\" с гейовете.Певецът заявява, че е \"дълбоко разстроен\" от коментарите на руския президент в интервю за в. The Financial Times.Сър Елтън казва, че биографичния му филм Rocketman е бил \"редактиран\" в Русия, за да се премахнат препратките към съпруга му Дейвид Фърниш и семейството им. Русия отхвърля обвиненията в налагане на цензура.По-рано сър Елтън Джон е критикувал Путин за \"абсурдното\" му отношение към правата на гейовете.В интервюто от петък Путин конфронтира либерализма и, говорейки за правата на ЛГБТ общността, казва: \"Бог прощава, нека живеят както искат.\" Но и добавя: \"Някои неща ни изглеждат прекалени... Те твърдят, че децата могат да имат пет или шест вида пол\". \"Нека всеки да бъде щастлив, нямаме проблем с това. Но не трябва да се позволява това да засенчи културата, традициите и традиционните семейни ценности на милиони хора, съставляващи основната част от населението.\"В публикация в социална медия сър Елтън пише: \"Категорично не мога да се съглася с мнението ви, че провеждането на политики, които прегръщат мултикултурализма и сексуалното многообразие са архаични за нашите общества\". Той обвинява Путин в \"двуличие\" заради коментарите му.Той напомня за намесата във филма му. \"Премахването на всички препратки към моето откриване на пълното щастие чрез 25-годишното ми взаимоотношение с Дейвид и отглеждането на моите двама красиви синове\" сър Елтън нарича \"сериозна цензура\".\"Това ми изглежда лицемерно. Аз съм горд да живея в част от света, където правителствата ни еволюират до степен да признават универсалното човешко право да обичаме когото искаме\", коментира сър Елтън Джон. Той нарича даденото му право да сключи брак с партньора си \"огромна утеха и щастие\".Преди руското министерство на културата е отричало да е наложена цензора върху филма, който беше пуснат по-рано тази година, но каза, че се очаква филмите да са съобразени със законите, които касаят \"педофилията, етническата и религиозната омраза и порнографията\".Страната предложи законова забрана на \"гей пропагандата\" през 2013 г., с което си навлече гняв и критики от Европейския съд за правата на човека, че тя би била дискриминационна и насърчаваща хомофобията.През 2015 г. сър Елтън Джон заяви пред Би Би Си, че иска да се срещне с Путин, за да разговаря с него по въпроса за правата на ЛГБТ общността и \"абсурдната\" позиция на руския президент.В интервюто си обаче Путин настоява, че либерализмът е \"старомоден\", защото влиза в конфликт с интересите на мнозинството от населението и с традиционните ценности. \"Не се опитвам да обидя никого, защото ние бяхме осъдени за нашата предполагаема хомофобия. Но ние нямаме проблеми с хората от ЛГБТ общността\", заявява още Путин.", "date": "2019.06.29", "title": "Сър Елтън Джон обвини Путин в лицемерие"}
{"url": "https://offnews.bg/112/avtomobil-blasna-i-ubi-na-miasto-dete-na-parking-vav-varna-706375.html", "text": "Тежко произшествие стана във Варна към 17 ч. днес, съобщи полицията в града.Автомобил е блъснал и убил дете на паркинг.Колата е с чуждестранна регистрация. Зад волана е бил мъж, който е румънски гражданин.Катастрофата е станала пред ресторант в Морската градина на Варна.Детето е убито на място.Причините за случилото се се изясняват. Текат действия по разследване на обстоятелствата, довели до възникване на произшествието, се казва в съобщение на говорителката на Областната дирекция на МВР във Варна Ивана Милева.", "date": "2019.06.29", "title": "Автомобил блъсна и уби на място дете на паркинг във Варна"}
{"url": "https://offnews.bg/obshtestvo/fandakova-naesen-shte-kazha-za-nov-mandat-706365.html", "text": "Трябва да има механизъм, по който да се търси отговорност на районните кметове в София. Това заяви столичният кмет Йорданка Фандъкова по Дарик радио. Повод за думите й стана вчерашният инцидент, при който падна част от окачения таван в подлеза пред Спортната палата. Всеки от нас носи своята отговорност, подчерта Фандъкова. Подлезът се намира на територията на район \"Средец\", кмет е Мария Ачкова от ДСБ. Район \"Средец\" е възложил подмяна на осветителната инсталация, на захранващите кабели към павилионите в подлеза и поставяне на нов окачен таван. \"Колегата Ачкова доста често критикува управлението на София, но сега видя, че не всичко зависи от кмета. Докато мен ме контролират 61 общиснки съветници, районният кмет е оставен на публичен контрол. Трябва да има механизъм, по който да носи отговорност\", заяви Фандъкова, като уточни, че е \"партиен началник на районните кметове от ГЕРБ\", докато другите са абсолютно самостоятелни.На въпрос на водещия с какво искат да я запомнят след 10 години като кмет, Фандъкова посочи метрото, което вече е 42 км. Преди 10 години са се депонирали 100 процената от отпадъците, днес се депонират 15 процента, а след няколко години е възможно да има нулево депонираме на отпадъци, подчерта тя.Промяната в модернизацията на градския транспорт е факт - 90 процента от автобусния парк е с екологичен стандарт евро 6. Вече се движат и електробуси с нулеви емисии, 25 нови трамвая. Всичко това е коренна промяна в обеществения транспорт на града, каза Фандъкова.И още: първият от много години нов градски парк - парк \"Възраждане\", обновяват се всички големи градски паркове, посочи още Фандъкова. Правим много за театрите, за културата - например откритите пространства за култура. Операта в парка е такъв пример, вече има оперен туризъм, допълни Фандъкова. Що се отнася до ремонтите, особено на района на \"Графа\" Фандъкова посочи, че този проект за нея е урок и сега вече нещата се правят по нов начин. Наесен ще обявя решението си дали ще се кандидатирам за нов мандат, обяви Йорданка Фандъкова. ", "date": "2019.06.29", "title": "Фандъкова: Наесен ще кажа за нов мандат"}
{"url": "https://offnews.bg/sviat/29-06-naj-goreshtiat-den-vav-velikobritania-ot-nachaloto-na-2019-a-706376.html", "text": "Великобритания преживява най-горещия си ден днес от началото на 2019 година.В Южна Англия градусите достигнаха 34 по Целзий на сянка.33 градуса бяха измерени на летище \"Хийтроу\" и други места в Западен Лондон в събота следобед, съобщи метеорологичната служба, цитирана от Би Би Си.Предишният най-горещ ден за 2019 г. беше петък, когато температурите достигнаха 30 градуса.Рекордът за Лондон през месец юни е 35.6 градуса, поставен през 1976 г.Утре във Великобритания се очаква леко захлаждане.Горещата вълна в Европа счупи рекорда за всички времена във Франция. В петък бе поставен нов рекорд - 45.9 градуса.", "date": "2019.06.29", "title": "29.06.: Най-горещият ден във Великобритания от началото на 2019-а"}
{"url": "https://offnews.bg/futbol/manchestar-iunajted-obiavi-vtori-nov-leten-transfer-706374.html", "text": "Манчестър Юнайтед официално обяви втори летен трансфер. Това е десният краен бранител на Кристъл Палас Аарън Уан-Бисака.Английският национал ще подпише петгодишен договор с опция за удължаване с още един сезон.Според Скай Спортс той ще струва на \"червените дяволи\" 45 млн. паунда плюс още 5 под формата на бонуси в зависимост от неговото представяне на терена. Уан-Бисака ще получава по 80 хил. паунда на седмица.\"Невероятно е чувството да съм играч на Манчестър Юнайтед. За мен е чест. Нямам търпение да започна и да се интегрирам в клуба.Ще си взема кратка ваканция след Европейското първенство за младежи, но съм развълнуван да започна тренировки с мениджъра и новите си съотборници в предсезонното турне\", сподели футболиста.\"Аарън е един от най-перспективните защитници във Висшата лига. Той има правилната работна етика, психика и талант, за да играе в Манчестър Юнайтед.Той е точно такъв тип играч, какъвто търсехме. Аарън е млад и амбициран да се развива. Радвам се, че той подписа с нас и съм развълнуван да продължим неговото развитие\", каза мениджърът на \"червените дяволи\" Оле Гунар Солскяр.", "date": "2019.06.29", "title": "Манчестър Юнайтед обяви втори нов летен трансфер"}
{"url": "https://offnews.bg/temida/vnezapno-pochina-bivshiat-zam-ministar-na-pravosadieto-valeri-tarando-706371.html", "text": "Правосъдният зам.-министър в служебното правителство на Огнян Герджиков - Валери Тарандов, е починал внезапно, съобщиха негови близки.Получил е инфаркт в Испания, където е пристигнал на почивка.Валери Тарандов е роден през 1972 г. Завършил е право. Работил е като адвокат. От 2015 г. е зам.-председател на Софийския арбитражен съд. Съпруг е на Вера Чочкова, съдия в Софийския градски съд.", "date": "2019.06.29", "title": "Внезапно почина бившият зам.-министър на правосъдието Валери Тарандов"}
{"url": "https://offnews.bg/112/razrabotva-se-interaktivna-karta-s-riskovite-uchastatci-po-patishtata-706368.html", "text": "Разработваме интерактивна карта с информация за всички участъци с концентрация на пътно-транспортни произшествия в България, защото е важно хората да имат повече информация и да преминават с повишено внимание през тях, каза председателят на Държавна агенция „Безопасност на движението по пътищата“ Малина Крумова на кръгла маса в София. Тя се организира по повод Деня на безопасността на движението по пътищата – 29 юни, и в нея участваха регионалният министър Петя Аврамова, вътрешният Младен Маринов, зам.-министърът на транспорта Ангел Попов и др.„С Агенция „Пътна инфраструктура“ направихме преглед на всички участъци с концентрация на ПТП. Обследвани са близо 80 пътни отсечки и в момента се подготвят препоръки за тяхното допълнително обезопасяване“, съобщи Крумова. Следващата стъпка е да се набележат мерки за промяна на организацията на движение и за обезопасяване на критичните точки с концентрация на ПТП, както и да се създаде ефективен мониторинг на изпълнението им.„Има мерки, които можем веднага да предприемем. Конкретен пример е Кресненското дефиле, където за последните 8 г. са станали 525 тежки инциденти, а основна причина са рискови изпреварвания. Затова ние сме дали конкретно предложение за организация на движението в този участък с пълна забрана на изпреварването в него, - обясни председателят на държавната агенция. - Още по-важно е да направим цялостна категоризация на безопасността на пътищата, нещо по-което вече работим съвместно с АПИ и на базата на идентифицираните дефицити, да се изготви програма за повишаване на безопасността – превантивно преди да станат участъци с концентрация.“Основен приоритет за МРРБ и АПИ е да продължим да повишаваме безопасността по пътищата в страната, каза министър Аврамова. По думите ѝ 119 км нова пътна инфраструктура е в процес на израждане, а 824 км републикански пътища се рехабилитират. Инвестира се в модернизиране и за изграждане на нова инфраструктура, в т. ч. на нови системи на безопасност.Миналата година в България са станали 6684 тежки катастрофи с 611 загинали и над 8 хил. ранени, съобщи министър Маринов. Наложени са санкции за над 1,3 млн. лева.", "date": "2019.06.29", "title": "Разработва се интерактивна карта с рисковите участъци по пътищата в страната"}
{"url": "https://offnews.bg/sviat/svetlina-v-tunela-na-targovskata-vojna-sasht-i-kitaj-podnoviavat-preg-706367.html", "text": "САЩ и Китай се споразумяха да подновят търговските си преговори, за да преодолеят разрива помежду си, който доведе до забавяне на световната икономика.Американският президент Доналд Тръмп и генералният секретар на Китайската комунистическа партия Си Дзинпин постигнаха договореността на срещата на Групата на двайсетте (Г-20) - 19 страни с най-големи икономики в света плюс ЕС, която се провежда в Япония, съобщава Би Би Си.Тръмп обяви, че ще разреши американски компании да продължат да продават на китайския технологичен гигант Huawei, което е значителен напредък след последните рестрикции.След като по-рано Тръмп беше заплашил Китай с допълнителни търговски санкции, след срещата в Осака той потвърди, че САЩ няма да налагат допълнителни мита да 300 милиарда долара на стоки, внесени от Китай. Увери също, че разговорите ще продължат.На пресконференция американският президент потвърди, че американски технологични компании ще могат отново да продават на китайската Huawei, с което забраната, наложена миналия месец се отменя.", "date": "2019.06.29", "title": "Светлина в тунела на търговската война: САЩ и Китай подновяват преговорите, пада забраната за бизнес с Huawei"}
{"url": "https://offnews.bg/futbol/zvezda-na-sasht-podkrepi-gej-obshtnostta-706377.html", "text": "Звездата на женския национален отбор по футбол на САЩ Меган Рапино изрази гордостта си, че е част от гей общността след победата с 2:1 над домакина Франция в четвъртфинален сблъсък на \"Парк де Пренс\" в Париж.\"Напред, гейове!\"(Go gays!), каза Рапино, която отбеляза и двете попадения за американките и на практика класира тима си напред.\"Не можеш да спечелиш такъв турнир без гейове в отбора. Мотивирам се от хора като мен, които се борят за такива неща. Зареждам се много силно, когато се опитвам да покажа някоя неправда.Да бъда гей и да постигна такъв успех на световното първенство, особено в този месец (б.р. Pride month), за мен е много приятно\", заяви Рапино пред \"Гардиън\".Футболната звезда има връзка с баскетболистка Сю Бърд, но двете не са женени.Преди дни Рапино влезе в задочна дискусия с президента на САЩ Доналд Тръмп, като каза, че няма да отиде в Белия дом, ако отборът бъде поканен в случай, че спечели световната титла.Тръмп отговори в Туитър, че първо трябва да се спечели, а след това да се чака покана, а за финал написа, че задължително ще покани отбора по футбол независимо от резултатите във Франция.", "date": "2019.06.29", "title": "Звезда на САЩ подкрепи гей общността"}
{"url": "https://offnews.bg/politika/prezidentat-pravitelstvoto-da-osiguri-sposobnostite-na-f-16-inache-s-706378.html", "text": "„Американските партньори още са тук и правителството не трябва само да отчете политически ход, че сме закупили изтребители от нашия стратегически партньор САЩ, но и да направи така, че този самолет да има способности“, призова президентът Румен Радев днес в отговор на журналистически въпрос за преговорите между българското правителство и САЩ за покупка на нов изтребител за българските ВВС.Ген. Радев присъства на открития летателен ден в авиобаза „Граф Игнатиево“ по случай навършването на три годишнини от приемането на въоръжение на бойна авиационна техника във Военновъздушните сили - 20 г. вертолет Bell-206, 30 г. самолет МиГ-29 и 40 г. вертолет Ми-24, снимки от който може да видите в галерията.Държавният глава отново подчерта, че ако изтребителите не разполагат с високоточни боеприпаси, достатъчно контейнери за целеуказване, достатъчно ракети „въздух-въздух“ и наземно оборудване, могат да бъдат използвани за „прекрасно авиошоу“. По думите на президента, за да бъде закупеният самолет многофункционален, да може да се експлоатира тук надеждно и да бъде в оперативна готовност, това означава, ако имаме 8 самолета, да летят поне 6-7 от тях.\"За да стане това, тази начална цена, която беше предложена в началото на месеца, ето това трябва да се плати. Оттам надолу тази разлика в цената е за сметка на многофункционални способности, за сметка на въоръжение, на оборудване и на оперативната готовност на самолета. Да, в този вид, в който е, той не може да ни върши работа така, както е приело Народното събрание проекта за инвестиционен разход, така, както са заложени минимални бойни възможности за този самолет. Ние трябва да ги постигнем\", коментира президентът.\"Оттук нататък правителството трябва така да направи, че по някакъв начин да запълва тази разлика в цените, за да гарантира целия този пакет и, най-малкото, трябва да бъде откровено. Ако нещо от това не се осигури, да каже колко струва кога смята да се доставя, какво ще остави като наследство на следващите правителства да плащат, защото плащане ще има и то ще бъде голямо\", посочи още президентът.3,450 млрд. лева с ДДС, това е пълният пакет. Сега говорим за 2,2 млрд. без ДДС. Направете си сметката, но имаме сериозно орязване на способности, заяви Румен Радев.Запитан за ремонта на щурмовите самолети Су-25, президентът изрази надежда разнобоят в правителството да бъде преодолян. „Имаме нужда от тези самолети. Аз това искам да видя на изхода – един ремонтиран Су-25, надежден още доста години, защото това е ударното средство, с което ние разполагаме до пристигане на нов многофункционален изтребител, до неговото пълно усвояване, до неговото окомплектоване с всичко необходимо. Ще мине доста време. Дотогава Су-25 е необходим”, коментира държавният глава.", "date": "2019.06.29", "title": "Президентът: Правителството да осигури способностите на F-16, иначе ще служат само за авиошоу!"}
{"url": "https://offnews.bg/obshtestvo/16-koli-presichat-granitcata-ni-s-gartcia-vsiaka-minuta-706380.html", "text": "Повече от 16 коли пресичат границата ни с Гърция всяка минута.От полунощ до 15 ч. днес през ГКПП Кулата са преминали 10 400 моторни превозни средства, през Маказа - още 4 380. Така средно на час през граничните пунктове са минавали по 985 коли, на минута - над 16.В последните две седмици се наблюдава изключително интензивен трафик през ГКПП на българо-гръцката граница, завишено е и движението на гражданите от трети страни, съобщава ГД \"Гранична полиция\".Оттам препоръчват хората да използват и ненатоварения ГКПП Илинден. Пътуващите към Гърция може да минават и през ГКПП Златоград. Ненатоварени са също ГКПП Ивайловград и ГКПП Капитан Петко Войвода на българо-гръцката граница.На българо-сръбската граница трафикът също е интензивен. До 15 ч. през ГКПП Калотина на изход и вход за леки автомобили са преминали общо 4717 моторни превозни средства (1863 за излизане и 2854 за влизане в страната).На българо-турската граница, на ГКПП Капитан Андреево, е интензивен трафикът за товарни автомобили на изход. Преминалите в последните 15 часа от денонощието през пункта моторни превозни средства са 2389 (1650 на изход и 739 на вход). Превозните средства, преминали през ГКПП Лесово, са общо 499 (244 на изход и 255 на вход).На българо-румънската граница, на ГКПП Дунав мост - Видин, трафикът е интензивен на изход за товарни автомобили. Също за излизане от страната за леки автомобили е интензивно движението на ГКПП Дунав мост - Русе, ГКПП Кардам и ГКПП Дуранкулак.На българо-македонската граница трафикът е нормален на всички гранични контролно-пропускателни пунктове.", "date": "2019.06.29", "title": "16 коли пресичат границата ни с Гърция всяка минута"}
{"url": "https://offnews.bg/kultura/balgarka-s-rekord-v-gines-smiliana-zaharieva-e-chovekat-s-naj-mosht-706381.html", "text": "Българската народна певица Смиляна Захариева бе вписана в Книгата на рекордите \"Гинес\" като човека с най-силния глас на планетата.Пловдивчанката получи сертификат от \"Гинес\" на 18 юни 2019 г., след като на 27 септември 2018 г. изпълнява \"Излел е Дельо хайдутин\" при специални условия и спазването на всички указания и изисквания. С постижението си тя измества досегашния рекордьор Ник Стефънсън от 123,8 децибела.Уредите отчитат 113,8 децибела при положение, че микрофонът е отдалечен на 2,5 метра. Според формулата за изчисляване на загуби в далечината всеки половин метър отдалечаване намалява силата на гласа с 6 децибела, т.е. при отстояние 2,5 метра реално силата на звука е 143,8 децибела. Допълнително намаляване вероятно има и заради ръста ѝ от 164 см. и височината, на която е поставен микрофонът.Когато получава сертификата, се разплаква. А днес казва, че \"най-хубавото е, че Родопите още веднъж полетяха\".Смиляна е от Пловдив, завършила е музикалното училище в Широка Лъка, а след това - Музикалната академия. Избират я в „Големите български гласове\" под диригентската палка на Здравко Михайлов и тръгва на турнета по света.\"И чужденци, и българи настръхваха и се стичаха сълзи\" - това изненадва Смиляна, но и малко по малко я отвежда към мисълта за опит за рекорд.За опита от „Гинес“ поставили условие певицата да не впръсква нищо в гърлото си преди изпълнението и затова тя не пила и вода, за да не го компрометира. Поискали и специален децибелометър. В България имало един-единствен, който открила в Пловдив. Имало условия за залата, да не впръсква нищо в гърлото си. Презастраховала се - не пила дори вода. До последно пазела в тайна деня на опита си, за да могат с екипа ѝ да се съсредоточат върху поставените цели и изисквания. Спазили всички. Днес рекордът е факт.А как звучи гласът на Смиляна? Ето едно от изумителните ѝ изпълнения:", "date": "2019.06.29", "title": "Българка с рекорд в 'Гинес': Смиляна Захариева е човекът с най-мощния глас на планетата"}
{"url": "https://offnews.bg/futbol/arzhentina-stigna-do-sblasak-s-brazilia-706349.html", "text": "Отборът на Аржентина се класира на полуфиналите на Копа Америка, след като надви с 2:0 Венецуела.Така Лионел Меси и компания си осигуриха среща с регионалния съперник Бразилия в спора за място на финала.Любопитното е, че двубоят ще се изиграе на стадиона в Бело Оризонте, който стана сцена на най-тежкото фиаско в историята на “селесао” - загубата с 1:7 от Германия на Мондиал 2014.Лошата новина за Бразилия е, че Аржентина набира скорост и самочувствие с напредването на турнира, след като стартира неубедително, но вече във втори мач поред записва победа с по 2:0 (преди това “гаучосите” надиграха Катар в последния си мач от групите).Успехът над Венецуела донесоха Лаутаро Мартинес, който се разписа технично с пета в 10-ата минута и резервата Джовани Ло Селсо в 75-ата. Като цяло аржентинците доминираха в срещата, а веднъж гредата спаси Венецуела от попадение след удар на Лаутаро Мартинес.През втората част и двата отбора имаха претенции за дузпа, но след консултация с ВАР реферът не посочи бялата точка.Така Аржентина си отмъсти за загубата от Венецуела с 1:3 в контрола, играна в Мадрид през март и продължава да мечтае за голям трофей.", "date": "2019.06.29", "title": "Аржентина стигна до сблъсък с Бразилия"}
{"url": "https://offnews.bg/volejbol/natcionalite-po-volejbol-obarnaha-sasht-v-ligata-na-natciite-706348.html", "text": "Националите по волейбол постигнаха впечатляваща победа с 3:1 (-21, 19, 23, 23) над САЩ на старта на турнира от програмата на Лигата на нациите в Пловдив.Двубоят в препълнената зала “Колодрума” започна зле за нашите, които изпуснаха инициативата в първия гейм, но след това бяха по-концентрирани и се поздравиха с пета победа в турнира, докато американците запидаха шеста загуба.В двубоя срещу САЩ в състава на националния тим се завърнаха капитанът Виктор Йосифов, Теодор Салпаров и Николай Николов, които бяха получили по-дълга почивка.Най-резултатен за България в мача бе Цветан Соколов с 20 т. Ники Николов добави 10, а с по 9 се отчетоха Йосифов и Тодор Скримов. Волейболистите ни са 12-и от 16 отбора в класирането и с новата победа са изключително близо до целта си - запазване на мястото в Лигата на нациите.В другия мач в Пловдив Иран надви 3:1 (23, -26, 22, 19) Сърбия и така запази лидерската си позиция в класирането. С успеха азиатците си осигуриха и участие във финалите в Чикаго.Днес, 29 юни, България играе с Иран в Пловдив от 20,40 ч., а в неделя съперник на водения от Силвано Пранди състав ще играе със Сърбия.\"Друго е усещането да играем пред родна публика. Щастлив съм от факта, че хората ни подкрепиха. Зарадвахме ги с добра игра и хубава победа.Започнаха да рискуват, когато ние натиснахме на сервис. Няма да коментирам кой колко грешки и направил, важно е кой е спечелил. Важно е да гледаме напред и да вдигнем нивото на играта ни.Днес също имаше експерименти. Някои хора се присъединиха преди два дни, защото направихме само няколко тренировки. Това са доказани състезатели. Говорим за Тодор Скримов, Теодор Салпаров, Виктор Йосифов и Николай Николов. Те са имена в световния волейбол. Срещу Иран е важно да се забавляваме”, коментира Цветан Соколов.", "date": "2019.06.29", "title": "Националите по волейбол обърнаха САЩ в Лигата на нациите"}
{"url": "https://offnews.bg/obshtestvo/do-15-avgust-tapa-na-stolichnia-bul-prezident-linkaln-ot-utre-remo-706167.html", "text": "От днес до 15 август се забранява последователно влизането на пътни превозни средства първо по южното пътно платно на бул. „Президент Линкълн“ в участъка от ул. „Сребърни звънчета“ до ул. „Промишлена“, а след това по северното платно. Движението ще се извършва съответно двупосочно по северното пътно платно на булеварда, а във втория етап по южното пътно платно на булеварда в участъка, съобщи Столична община.Спирките на автобусни линии 11, 60, 73, 102 и N3 на бул. „Президент Линкълн“ в участъка от ул. „Сребърни звънчета“ до ул. „Промишлена“ ще бъдат изместени. Ремонтът на бул. \"България\" от НДК до бул. „И.Е.Гешов“ пък започва утре и трябва да завърши най-късно до началото на учебната година. Ремонтните дейности няма да обхващат кръстовищата. Днес се забранява влизането на пътни превозни средства и по южната половина от пътното платно на ул. „Суходолска” в участъка при кръстовището с ул. “Кубан\". Движението на ППС ще се извършва по северната половина от пътното платно на ул. „Суходолска” в същия участък, като се регулира с преносима светофарна уредба, както и по ул. „Кубан“ в участъка от ул. „Суходолска“ до ул. „Чемерика“. Поетапно: в единия етап по южната половина от пътното платно на ул. „Суходолска“ в участъка между ж.п. прелеза и ул. „Банско“. Движението ще се извършва по северната половина от пътното платно, в другия етап по северната половина от пътното платно на ул. „Суходолска“ в участъка между ж.п. прелеза и ул. „Банско“, като движението се извършва по южното платно на посочения участък, като се регулира с преносима светофарна уредба. ", "date": "2019.06.29", "title": "До 15 август тапа на столичния бул. 'Президент Линкълн', от утре ремонт и на 'България'"}
{"url": "https://offnews.bg/obshtestvo/afrikanski-tantci-pred-narodnia-shtandove-s-drehi-i-ekzotichni-hrani-706293.html", "text": "Колоритните традиции и култура на Африка гостуват днес в Градската градина пред Народния театър в столицата. Денят на Африка 2019 е под наслов „Здравословният начин на живот удължава неговата продължителност\". Стартът е в 12 часа, организатори са Посолствата на Алжир, Египет, Мароко, Южна Африка, Либия, Палестина и Почетните консулства на Сейшелите и Уганда в България.Висши държавни представители, дипломати, както и всички граждани, са поканени да вземат участие в прекрасния празник и да се насладят на интересната програма, включваща танци, музика, песни, изпълнения, които отразяват африканската идентичност. Посетителите ще могат да закупят различни африкански културни артефакти, традиционни дрехи, бижута и аксесоари, както и да опитат типична африканска кухня.Всички приходи от тазгодишното издание ще бъдат дарени за грижа за възрастни хора.", "date": "2019.06.29", "title": "Африкански танци пред Народния, щандове с дрехи и екзотични храни днес"}
{"url": "https://offnews.bg/obshtestvo/valni-do-4-bala-v-moreto-slantce-i-silen-viatar-706345.html", "text": "Слънчево ще е времето днес, повече облаци ще има в Централна България. Максималните температури ще са между 25 и 30 градуса, в София около 25. Край морето ще е приятно, на брега и сред вълните от 2-3 бала термометрите ще се качат до 27 градуса. По южното Черноморие северен вятър ще вдига вълни и до 4 бала. Над планините също ще преобладава слънчево време, но вятърът ще е силен от север. Максималната температура на 1200 метра ще е около 18, а на 2000 метра - около 11 градуса.Утре - в последния юнски ден, вятърът ще отслабне. Юли започва със слънце, температурите тръгват нагоре и във вторник ще стигнат до 38 градуса. ", "date": "2019.06.29", "title": "Вълни до 4 бала в морето, слънце и силен вятър"}
{"url": "https://offnews.bg/obshtestvo/mazhete-ot-kamak-praznuvat-na-petrovden-pavel-i-preslava-sashto-cherp-706252.html", "text": "Християните почитат апостолите св. Петър и Павел, народът празнува Петровден. Имен ден - освен Петър и Павел, празнуват и Камен, Павлин, Петя, Павлина, Патриция, Петрана и Преслава.Името Петър е от гръцки произход и означава \"камък, скала\". Според вярванията св. Петър държи ключа за рая.Апостол Петър, брат на ап. Андрей, бил рибар от гр. Капернаум на брега на Галилейското езеро. Според евангелския разказ Христос повикал двамата братя да тръгнат след него и те го следвали до деня на неговото Възнесение. Еврейското име на апостола било Симон, а името Петър му било дадено от Исус Христос. След Възнесението ап. Петър разпространявал християнството в Сирия, Кападокия, Галатия и Понт. Преданието уверява, че загинал мъченически заради вярата си заедно с ап. Павел. В новозаветния дял на Библията са включени две съборни послания на ап. Петър, отправени до всички християни.Апостол Павел не е от кръга на Христовите ученици. Роден в Мала Азия, той бил фарисей - член на еврейска секта, която преследвала християните. В книгата Деяния на на св. Апостоли /XIгл./ се разказва, че на път за Дамаск имал необикновено видение, от което загубил зрението си, и чул Божия глас от небето. Това събитие било повратно в живота му. Излекуван, той се покръстил и станал най-ревностният разпространител на християнската вяра. Наречен е \"апостол на езичниците\". Проповядвал в Антиохия, Киликия, Кипър, Галатея, Ефес, Атина, Македония, Коринт, Испания. Завършил живота си в Рим на 29 юни 67 г. В Новия завет на Библията са поместени 14 негови послания до новопокръстени във вярата, в които разяснява християнските ценности и правилата на църковния живот.На 29 юни се отбелязва и празникът на българските занаятчии.", "date": "2019.06.29", "title": "Мъжете от камък празнуват на Петровден, Павел и Преслава също черпят с ябълки"}
{"url": "https://offnews.bg/sviat/velt-am-zontag-liderite-na-es-sa-reshili-veber-da-ne-e-predsedatel-na-706351.html", "text": "Лидерите на страните от Европейския съюз, присъстващи на срещата на върха на Г-20 в Осака, са се съгласили германският кандидат Манфред Вебер да не бъде избран за председател на Европейската комисия. Това съобщава в. \"Велт ам зонтаг\", като се позовава на свои източници, информират Ройтерс и БТА. Решението било постигнато по време на разговори в кулоарите на срещата на върха.Канцлерът на Германия Ангела Меркел, която подкрепяше Вебер за мястото на Жан-Клод Юнкер, е приела решението, пише изданието, като припомня, че френският президент Еманюел Макрон бе против кандидатурата на Вебер.Според \"Велт ам зонтаг\", освен Франс Тимерманс, който е кандидат на социалистите, се обсъждат кандидатурите на преговарящия за Брекзит Мишел Барние, главния изпълнителен директор на Световната банка Кристалина Георгиева, премиера на Хърватия Андрей Пленкович, допълва ТАСС.Извънредната среща на върха на ЕС, на която се очаква да бъде взето окончателно решение, е планирана за утре. ", "date": "2019.06.29", "title": "Велт ам Зонтаг: Лидерите на ЕС са решили Вебер да не е председател на ЕК"}
{"url": "https://offnews.bg/obshtestvo/bivsh-makedonski-ministar-vliza-v-aresta-706366.html", "text": "Бившият македонски министър на транспорта и комуникациите Миле Янакиески отива в ареста поради злоупотреба със служебното си положение при продажбата на държавна земя с цел изграждане на хотели, съобщи bTV.На 40-годишния Янакиески, министър в кабинета на избягалия в Унгария бивш македонски премиер Никола Груевски, е наложена мярка задържане под стража за 30 дни, която той има право да обжалва.Разследват се общо 11 души.Според обвинението с действията си той е ощетил бюджета с приблизително 2.6 милиона денара (около 42 хил. евро) и е злоупотребил с властта си.Разследването се води от Прокуратурата за борба срещу корупцията и организираната престъпност.Янакиески е роден на 18 септември 1978 г. в гр. Прилеп. Съветник е във финансовото министерство в продължение на 1 година - от ноември 2001 до ноември 2002 г., става и началник кабинет на финансовия министър. От август 2005 г. е генерален директор на \"Водоснабдяване и канализация\" в Скопие.През 2004-2005 е началник кабинет на председателя на ВМРО-ДПМНЕ и член на Централния комитет на партията.На 28 август 2006 г. става министър на транспорта и комуникациите и остава на същия пост в шестото, седмото и осмото правителство на Република Македония.", "date": "2019.06.29", "title": "Бивш македонски министър влиза в ареста"}
{"url": "https://offnews.bg/obshtestvo/balgaria-zamesena-v-mezhdunaroden-skandal-s-falshivi-opakovki-za-onkol-706379.html", "text": "България е замесена в международен скандал за фалшифициране на опаковки онкологични лекарства, които са били изнесени от територията на страната ни за Холандия, съобщи bTV. Това е първият случай на фалшификация, засечен от Европейската система за проверка на лекарства.Медикаментите са предназначени за болнично лечение.Когато холандският търговец ги получава от българския и ги проверява в системата за верификация, вижда, че има проблем. Уникалният код на всяка опаковка показва, че партидата е с изтекъл срок на годност, има и разминавания с информацията, отпечатана на опаковката - серийният номер не отговарял на този в матричния код, който системата разпознава.Холандският търговец докладва случая и следва потвърждение: 4-те опаковки са фалшифицирани, разказва Каспър Ърнст от Асоциация на паралелните търговци на лекарства в Европа.\"Холандските пациенти са предпазени от вливането на лекарствен продукт с изтекъл срок на годност, който е поставен във фалшифицирана опаковка\", уверява Деян Денев от Българската организация за верификация на лекарствата.Започна международно разследване.Българската агенция по лекарствата временно е спряла дейността на българския търговец, изнесъл фалшивите опаковки.След събиране на цялата информация от Европейската агенция по лекарствата тя ще бъде предоставена на прокуратурата, обясни изпълнителният директор на ИАЛ Богдан Кирилов.В понеделник скандалът ще бъде обсъждан в Брюксел на среща между регулаторните органи и Европейската комисия.", "date": "2019.06.29", "title": "България замесена в международен скандал с фалшиви опаковки за онколекарства"}
{"url": "https://offnews.bg/sviat/sasht-i-kitaj-podnoviavat-targovskite-pregovori-706352.html", "text": "Американският президент Доналд Тръмп и президентът на Китай Си Дзинпин  се съгласиха да рестартират търговските преговори между двете страни.Тръмп се е съгласил да не налага повече наказателни мита на китайските стоки, предава AFP, като се позовава на китайски държавни медии, съобщи \"Фокус\". Двете страни ще рестартират разговорите „на базата на равенство и взаимно уважение“, според официалната агенция „Синхуа“.Двамата президенти се срещнаха в кулоарите на форума на Г-20 в Осака, Япония. Срещата е продължила 80 минути.„Американската страна заяви, че повече няма да налага нови мита на вноса на китайски стоки. Търговските делегации на двете страни в бъдеще ще обсъдят по-конкретни въпроси“, се казва в съобщението на агенция Синхуа. ", "date": "2019.06.29", "title": "САЩ и Китай подновяват търговските преговори"}
{"url": "https://offnews.bg/112/dvama-piani-bez-knizhki-se-blasnaha-na-krastovishte-706355.html", "text": "Двама пияни шофьори без книжки са се блъснали на кръстовище, съобщиха от полицията в Шумен.Затруднено е движението на кръстовището към шуменското село Мараш, уточни Дарик. Инцидентът е станал рано тази сутрин. Двамата водачи са неправоспособни и са шофирали след употреба на алкохол. Откарани са за преглед в болницата в Шумен, колите им затрудняват движението, тъй като още са на мястото на катастрофата. От полицията призовават водачите да шофират в участъка с повишено внимание.", "date": "2019.06.29", "title": "Двама пияни без книжки се блъснаха на кръстовище"}
{"url": "https://offnews.bg/politika/mareshki-az-sam-smesitca-ot-don-kihot-i-robin-hud-shte-se-vkliucha-v-706353.html", "text": "Субсидията няма да падне на лев на глас. Има вариант да се обсъди какъв мининум е необходим, за да съществува дадена партия, както и горен праг. Това заяви лидерът на Воля и зам.-председател на парламента Веселин Марешки по Нова тв. Според него зад споровете за субсидията се отклонява вниманието от други сделки и проблеми в страната.Воля ще гласува за 1 лев субсидия, както е казал народът. Но трябва да бъде питан по още много проблеми, категоричен бе Марешки. Той обясни, че вярва, че всички процедури по финансиранеМарешки определи себе си като смесица от Дон Кихот и Робин Худ. Той обясни, че малко иронично е съобщил, че ще се кандидатира за кмет на София. Едни и същи хора се въртят, Мая Манолова как стана омбудсман - като се разбра с Бойко Борисов. Слави Трифонов, Волен Сидеров... ако се разиграе пак театър, ще се кандидатирам, обясни той.Никой от тримата споменати не е обявявал официално кандидатура за поста на Йорданка Фандъкова. Марешки подчерта, че сам издига кандидатурата си - независимо дали за кмет на Варна или за президент, без да се договаря зад гърба на хората. ", "date": "2019.06.29", "title": "Марешки: Аз съм смесица от Дон Кихот и Робин Худ, ще се включа в театъра за кмет на София"}
{"url": "https://offnews.bg/izvan-terena/grigor-dimitrov-v-opasna-blizost-sas-serina-uiliams-v-london-706350.html", "text": "Единственият българин в елита на тениса Григор Димитров се засече с бившата си приятелка Серина Уилямс на светско събитие в Лондон преди старта на турнира от Големия шлем \"Уимбълдън\" в понеделник.Двамата уважиха откриването на изложба в известната галерия Maddox в тузарския лондонски квартал Мейфеър. Заедно с Григор и Серина на събитието е бил и Новак Джокович, както и американската легенда при двойките Майк Брайън.През 2013 година Серина даде да се разбере, че помежду им е имало нещо, след като я пренебрегна за сметка на Мария Шарапова. Тогава тя го нарече човек с \"черно сърце\". Всичко лошо явно е забравено, защото на кадъра, в който е попаднал и дизайнерът Върджил Абло, двамата са в отлично настроение и се радват на срещата си.Григор от две седмица е в Лондон и тренира усилено за третия турнир от Големия шлем. Той започва участието си срещу французина Корентен Муте, а ако го преодолее, във втория кръг го дебне младата надежда Феликс Оже-Алиасим, от когото загуби още на старта на участието си в Куинс миналата седмица.\"Уимбълдън\" е любимият турнир от Големия шлем на българина, като в Лондон той има и полуфинал и се надява сега да обърне развоя на сезона си с изявите на свещената трева в \"Ол Инглънд Клъб\".", "date": "2019.06.29", "title": "Григор Димитров в опасна близост със Серина Уилямс в Лондон"}
{"url": "https://offnews.bg/futbol/belgijski-napadatel-se-darpa-za-levski-706356.html", "text": "Белгийският нападател Жулиен Нгой не изгаря от желание да премине в Левски.Той е собственост на английския Стоук Сити. Предлаган е на \"сините\" под наем, а след края на сезона тимът може да го откупи, пише \"Тема спорт\".Нгой е роден през 1997 година. В родината си е бил част от школите на Андерлехт и Брюж. При \"грънчарите\" преминава през 2013 година.Освен за Стоук, в Англия е играл още за Уолсол. През миналия сезон е преотстъпен на швейцарския Грасхопърс.Интересът към белгиеца не е малък. Той е силно желан от японския Висел Кобе.Петър Хубчев иска да подсили състава си с още един нападател. Левски вече привлече австриеца Дени Алар.", "date": "2019.06.29", "title": "Белгийски нападател се дърпа за Левски"}
{"url": "https://offnews.bg/futbol/obmisliat-poimenni-bileti-za-parva-liga-706357.html", "text": "От новия сезон билетите за мачовете в Първа лига ще бъдат поименни. Това е една от мерките за борба с хулиганството, залегнали в новия закон за спорта, пише “Тема Спорт”.Все пак БФС и клубовете ще имат гратисен период през есента, но от пролетния дял на всеки талон трябва да има личните данни на притежателя му наред с мястото и сектора, от който ще гледа срещата.За нововъведението призна и комисар Антон Златанов.“От новото първенство влизането в спортните съоръжения ще бъде задължително срещу лични данни. Тази мярка още повече ще ни помогне в борбата с хулиганството. Така ще извадим от анонимност всеки, който влиза на стадиона.Едно е да търсиш извършителя на дадена проява по външния му вид сред 20 хиляди зрители и съвсем друго да имаш информация, че седи на конкретното място”, каза Златанов пред БНТ 1.От няколко години подобно правило има и в италианската Серия “А”.", "date": "2019.06.29", "title": "Обмислят поименни билети за Първа лига"}
{"url": "https://offnews.bg/futbol/niki-mihajlov-cherpi-sinite-za-rd-706358.html", "text": "Вратарят на Левски Николай Михайлов заведе отбора на вечеря снощи.Стражът почерпи съотборниците си, треньорите и целия щаб по случай 31-ия си рожден ден.Националът бе резервирал ресторанта с най-хубава гледка във Фюген, където \"сините\" са на подготовка.Това бе станало с разрешението на наставника Петър Хубчев, а доктор Мариян Добрев се бе подгрижил за менюто.Ръководството на клуба изненада Ники с торта, която бе под формата на футболна фланелка с неговото име и номер:\"Михайлов 13\".Хубчев разреши на играчите да пият по една бира и една чаша вино.Михайлов дебютира за Левски в последния кръг от шампионата за сезон 2004/05 на „Герена“ при победата с 2:1 срещу Черно море. Със синия екип има зад гърба си две титли на България, една купа и една Суперкупа на страната.На 15 септември 2005 г. дебютира в европейските турнири в мач от турнира за купата на УЕФА срещу френския Оксер. На 11 май 2006-ата пък дебютира за мъжкия национален отбор на България.Освен за „сините“ стражът оставя запомняща се следа и зад граница, където е вдигал шампионската титла на Холандия с Твенте, купата на Холандия и два пъти Суперкупата на Холандия.", "date": "2019.06.29", "title": "Ники Михайлов черпи \"сините\" за РД"}
{"url": "https://offnews.bg/obshtestvo/majkata-na-pochinalata-mimi-darzhi-me-kauzata-za-po-dobar-zhivot-na-h-706362.html", "text": "Държи ме каузата за по-добър живот за хората с Даун в България, да се облекчи битието им. И да се намери решение на проблема с лекарствата за болните деца. Това каза Надя Мирчева, майка на починалото момиченце Мими, по бТВ. Детето с Даун почина от левкимия, а майка й получи писмо от НЗОК да плати лечението на Мими. От Касата увериха, че проблемът вече е решен, а здравният министър определи случващото се като някаква грешка и много несправедлив случай. 140 хил. лв. от дарителската сметка за лечението на 6-годишната Мими в чужбина, което не се реализира, майка ѝ ще дари за изграждане на хубав център за децата с Даун.Искаме, когато се роди дете с проблем, със синдрома на Даун, майката да не чува от лекарите \"от това човек няма да стане, остави го, не си усложнявай живота\", коментира Тони Маринова, председател на сдружение \"Синдром на Даун\". Родители на болни деца планират да излязат на протест на 11 юли.", "date": "2019.06.29", "title": "Майката на починалата Мими: Държи ме каузата за по-добър живот на хората с Даун"}
{"url": "https://offnews.bg/112/shefat-na-6-o-upravlenie-v-sofia-bujstval-v-krachma-otstraniha-go-706363.html", "text": "Началникът на 6-о РУ в София Петър Василев е буйствал снощи в заведение в столичния кв. \"Лозенец\". След подаден сигнал за поведението тръгнал с автомобила си и отказал алкохолна проба, след като бил спрян от полицаи, съобщи шефът на СДВР Георги Хаджиев. Василев бил в заведението заедно със свой приятел. Около 3:30 през нощта бил получен сигнал, че буйстват и блъскат маси. Василев си тръгнал с колата и отказал дрегер на полицаи от 4-то РУ. Издадена му е бележка за медицинско изследване, но шефът на 6-о РУ не се явил на него.Книжката му е отнета за 2 години, а колата е служебно дерегистрирана за 1 година. По време на разговорите с Василев, след като бил спрян, станало дума, че е началник на Районно управление, но полицаят не е парадирал с това, обясни Хаджиев.Василев е отстранен от длъжност. Назначена е проверка, а материалите ще бъдат докладвани в прокуратурата, която да прецени дали има данни за хулиганство. ", "date": "2019.06.29", "title": "Шефът на 6-о управление в София буйствал в кръчма, отстраниха го"}
{"url": "https://offnews.bg/horoskop/horoskop-za-29-iuni-5-iuli-ot-antonia-mechkova-703454.html", "text": "С Петровден започва период, в който предпочитате самостоятелни изяви. Не ви плашат пречки, а и не ви се ще да оставате в сянката на околните. Овните да контролират амбициите си, в понеделник наистина е добре да се държат по-далече от чужди спорове и да внимават с промените, настъпващи в сферата на пряката им дейност. Сряда ще ви зареди с енергия за по-мащабни начинания и равностойни партньорства, но рутинните задачи през следващите дни са доста. Грижете се за тонуса си и не позволявайте да си играят с емоциите и целите ви.\r\nПериодът е изпъстрен от поводи за купони, тази динамика ви уморява и даже изнервя. Хубаво е, ако Телците от уикенда се стараят да притъпят сблъсъците между роднини, колеги, познати, болки могат да се лекуват и с добра дума, а на празника на Козма и Дамян вие ще предложите нови планове за решаване на проблеми и сваляне на напрежението. От сряда уреждайте точно финанси и дела, иначе пречките ще ви се видят големи, товарите се с чужди задължения. Неподходящите съюзи може да загърбите дипломатично, и сам воинът е воин.За вас 7-дневието също е доста уморително, в работата и взаимоотношенията се трупат трудности. Близнаците се притесняват много от финасовите, но не е време да се оглеждат за нова дейност и място. В понеделник се съсредоточете в своите задачи, наваксайте допуснати преди недоглеждания, грешки, после търпеливо и с такт подтиквайте и останалите да разчистят своите. В четвъртък ще видите още шансове за изява и печалби, първо ги анализирайте, след това се хвърляйте в рискове. Не дразнете околни с претенции, и техни дела кретат.  Следващите дни са трудни, но наистина плодотворни и вие не се плашите от безкрайните задачи, с които ви засипват в работата и у дома. Раците откриват куп шансове за изява и печалби, а услугите към близки са повод да позатоплят отношенията си. В понеделник и вторник се справяте със сериозни пречки, а ви става и драго, че приятели и познати се отзовават, предлагат помощ, връзки с ценни специалисти. Част от бизнес идеите могат да почакат в сряда, не се претоварвайте с грижи на околни, без друго привличате симпатии на мнозина.Тези 7 дни са под знака на сериозен анализ, трудностите в работата са бол, лични отношения предполагат изясняване... Лъвовете не бързат, сигурни са, че случаят ще им поднесе условия за реализация на смели идеи, явен напредък в кариерата, печалби. Самообладанието ви в напрегнати ситуации и упоритостта при изпълнение на ангажименти впечатляват шефове и подчинени, хората ви следват със сърце. Във вторник-сряда се грижете за своя отдих и тонизиране, семейните въпроси също не протакайте дълго, дамите има с какво да се хвалят.Петровден идва с голяма динамика в дела и личен план, работата си е много, околните чакат услуги. Девите да не припират, думите им да бъдат любезни и премерени дори ако правят забележки за зле свършени задачи. От понеделник се заемате да поправите по-важните неща, още не е време за новите ви идеи. Пазете се от спор с близки, с познати, колеги, клиенти. Едно, че ще ви огорчи и умори до четвъртък, второ - не сте наясно с ред детайли, трето – не ви трябват усложнения. Търпението се възнаграждава с обич, уважение, по-здрави връзки.Период на празнични поводи, но вашето настроение не е приповдигнато, май в работата има спънки. Везните да не се изкушават от преместване и нов бизнес, не е дошъл моментът за такъв избор. От деня на Козма и Дамян се мъчете да се вписвате по-умело в плановете на шефове, а пред обичаните си подчертавайте колко грижовни и мили можете да бъдете, когато възникват трудности. Във вторник-сряда ще балансирате отношения и в любовта, и с бизнес партньори, а в четвъртък напредъкът в делата ще върне спокойствието ви поне за бюджета.За вас 7-дневието е много динамично, а се добавят и поводи за купони. Доста Скорпиони сега да бъдат по-внимателни към тонуса си, а и към близки, деца и внуци може да им създадат грижи. В работата си чертаете високи цели, само че подгответе търпеливо реализацията от понеделник, за да заразите с идеите и духа колеги, любими. От вторник до петък пречките ще спъват и тях, но вие ги ободрявате, заедно се освобождавате от някои илюзии. Резултатите си струват, а което ще ви радва още повече: постигате усещане за общност и за хармония...Вие имате още куп идеи за изява и печалби, а тези 7дни предполагат да чакате с работата по тях и малко да отдъхнете. Дали Стрелците ще се вслушат в съвет е трудно да се каже, в понеделник им се ще да се захванат с най-самостоятелна дейност, във вторник привличат приятели, но нещата вървят тегаво. Трябва да укрепите партньорствата, ако всичките дела са на ваш гръб, четвъртък ще ви умори и огорчи, така че я карайте кротко. Дайте възможност и на половинката да се включи в начинанията ви, да ви помага, за нея това ще е голяма радост...Това 7-дневие е под знака на обмисляне на важни теми и планове, упоритата ви работа е успешна, искате да доразвиете начинанията си сега. Козирозите ще посветят края на юни и началото на юли на изясняване на организационните и финансови въпроси, във вторник може да тръгнат на път или ще се посветят на запознанства, проучване на големи масиви с информация. В сряда внимателно разпределяйте задачите в екипа, иначе има да се взирате в неизпипани детайли, да се сърдите за пропуски. А как с обичаните хора правите всичко перфектно...Петровден ви въвежда в период с много контакти, купоните лекуват и радват душата ви. Друг въпрос, че Водолеите понякога шокират и кръга си, идеите им изненадват като бели врани. От юли искате да започнете нещо ново, готови сте да поемате големи товари, но ще се трудите от все сърце и резултатите ще си струват. Пък и ще покажете на колеги и партньори какво наистина можете, рядко се хвалите с професионалното си майсторство. Ненадейни трудности в петък ще го откроят за пореден път, а любовното щастие за вас е най-ценното.Хубав период, а многото купони не ви откъсват от идеята за кариера, печалби. През уикенда Рибите ще дообмислят плана си, да не налагат мнение на близки, нито на бизнес партньори, клиенти. Не пренебрегвайте отдиха и тонизирането, иначе в петък ще искате да избягате от всички и всичко, за да освободите натрупаното напрежение. Първите 4 дни на юли са за път, контакти, събиране на сведения, ще привличате влиятелни покровители за дела, не се връщате към стари съюзи. В любовта стабилизирате връзката или тръгвате към друг избор...", "date": "2019.06.29", "title": "Хороскоп за 29 юни – 5 юли  от Антония Мечкова"}
{"url": "https://offnews.bg/obshtestvo/mig-29-na-30-godini-prezidentat-na-poleti-v-graf-ignatievo-706311.html", "text": "Президентът Румен Радев ще присъства на открития летателен ден в авиобаза „Граф Игнатиево“ днес, когато се навършват три кръгли годишнини от приемането на въоръжение на бойна авиационна техника във Военновъздушните сили. Това са 20 години вертолет Bell-206, 30 години самолет МиГ-29 и 40 години вертолет Ми-24.В полетите ще участват и Pilatus PC-9M и L-39ZA от Военновъздушна учебна база „Георги Бенковски“ - Долна Митрополия, с които ще се включат и част от най-младите летци в българските Военновъздушни сили.", "date": "2019.06.29", "title": "МиГ-29 на 30 години, президентът на полети в Граф Игнатиево"}
{"url": "https://offnews.bg/politika/danail-kirilov-apartamentgejt-te-v-kakvo-sa-vinovni-che-ne-zhiveia-706354.html", "text": "В голяма степен сме на кантар - имаме пет позитива и пет негатива. Трябва да работим, за да отпаднат негативите. Това коментира министърът на правосъдието Данаил Кирилов по повод мониторинговия доклад на Европейската комисия към България. По думите му някои от негативите са по причини, независими от страната ни. Трябва ни възможно най-стриктното изпълнение на препоръките, получени в последния доклад на ЕК.Имаме проблем с недоверието, това е чувствителен елемент в една реформа. По тази причина и усещането за корупция в България е по-високо, контатира правосъдният министър.Според Данаил Кирилов по отношение на \"Апартаментгейт\" прокуратурата правилно е отбелязала да не се бърза със заключенията, тъй като върви и данъчна проверка. Те в какво са виновни - че не живеят на палатка в обществения парк? Твърде бързо раздаваме правосъдие в нашето общество, коментира още Кирилов. ", "date": "2019.06.29", "title": "Данаил Кирилов: Апартаментгейт? Те в какво са виновни - че не живеят на палатка в парка"}
{"url": "https://offnews.bg/112/ministar-avramova-96-ot-katastrofite-sa-zaradi-shofiorite-ne-zaradi-706361.html", "text": "611 души са загинали, близо 8500 са ранени при 6684 катастрофи в страната през миналата година.Стряскащите данни съобщи министър Младен Маринов на международната конференция \"Ефективни модели и инструменти за повишаване на безопасността на транспортната система\", по повод Деня на безопасността на движение по пътищата. Основната дейност, която осъществява МВР, е контролът и той е многократно засилен, заяви министър Маринов, цитиран от БТА.  Той съобщи, че през годината са регистрирани и са наложени санкции за над 1 300 000 нарушения по пътищата и това показва, че водачите на МПС не са на нужното ниво на дисциплинираност и на толерантност към останалите участници в движението. Работи се по промяна на Закона за движението по пътищата и с тези промени се надяваме да подобрим възможностите за по-добър контрол и за по-добра превенция на всички институции, отбеляза вътрешният министър. Той информира, че се създава оперативен център, като целта е да се намали до минимум времето за реакция както за превенцията, така и след пътни произшествия и при кризи на пътя. Купуват се нови камери, които автоматично регистрират високата скорост, но и констатират други нарушения по пътищата, съобщи министър Младенов. Той добави, че ще бъдат купени и още технически средства, като много важно е създаването на Единен център за обработка на нарушенията по пътищата. По този начин ще се осигури 50 процента повишаване на ефективността при работата на пътните полицаи и при обработката на нарушенията. В този център това ще става автоматично и ще има повече време за контрол на пътя, обясни вътрешният министър.За съжаление през последния месец има тревожно повишение на пътните инциденти и статистиката показва, че това са предимно млади хора - 18-, 19-, 20-годишни, каза министър Маринов. Той уточни, че причините за тези катастрофи са несъобразената скорост и недоброто владеене на автомобила, които довеждат до челни сблъсъци и до удари в дървета и стълбове по пътя.96 процента от пътните произшествия у нас са заради нарушения на водачите. Малък е процентът на катастрофите, станали заради пътните условия, заяви министърът на МРРБ Петя Аврамова. ", "date": "2019.06.29", "title": "Министър Аврамова: 96% от катастрофите са заради шофьорите, не заради лоши пътища"}
{"url": "https://offnews.bg/politika/elena-joncheva-shte-sezirame-es-api-ne-dava-razreshenie-da-se-prover-706359.html", "text": "АПИ се опитва да прикрие случая с проверка на пътищата и магистрали, строени в последните 5 години, в независима европейска лаболатория. Това заяви евродепутатът Елена Йончева на пресконференция на \"Позитано\" 20. АПИ ни предоставя само проектите, а не разрешение да се вземат проби на място. Ние нямаме съмнение, че по документи всички ремонтирани и строени пътища за този период, са перфектни. Но пробите ще покажат какви материали са използвани, на каква дълбочина и т.н. От АПИ искат да им предоставим имената на нашите експерти, но ние сме убедени, че те ще бъдат подложени на репресии, обясни Йончева. Ще сезираме европейските институции как се укрива информации от държавни институции, каза още Йончева. Георги Свиленски представи хронологията на искането от БСП и отговорите на АПИ за проверката, в които се иска да бъдат посочени освен експерти, конкретна лаболатория, и определени точки за извършване на експертиза.Посочихме 46 места за взимане на проби, а те ни дадоха разрешение да отидем в архива на АПИ и да четем наличните документи, обясни Свиленски. Той призова АПИ \"да не ги пускат повече по пътечката\", а да дадат разрешение за експертиза, която е в интерес на българските граждани. От БСП не искат да четат розовите приказки на Бойко Борисов, стана ясно още на пресконференцията. ", "date": "2019.06.29", "title": "Елена Йончева: Ще сезираме ЕС, АПИ не дава разрешение да се проверят магистралите"}
