{"url": "https://offnews.bg/sviat/pri-zakriti-vrati-predsedateliat-na-evropejskia-savet-pri-erdogan-v-i-719212.html", "text": "Председателят на Европейския съвет Шарл Мишел разговаря с турския президент Реджеп Ердоган в Истанбул, срещата бе при закрити врати в двореца Долмабахче, нямаше и съвместна пресконференция за медиите, съобщи Анадолската агенция.Визитата на Мишел в Турция е първата на най-високо ниво, осъществена от представител на новите лидери на ЕС. В дневния ред на срещата са включени отношенията между Турция и Европейския съюз, както и регионални въпроси, особено кризата в Близкия Изток.През 2013 г. бе последното посещение на подобно равнище в Турция на ръководителя на Европейския съвет Херман ван Ромпой.В началото на декември м.г. Турция беше посетена и от вицепрезидента на Еврокомисията Маргаритис Схинас и комисаря по вътрешните работи и миграцията Илва Йохансон, припомня БНР.По-рано Шарл Мишел е отправил призиви за диалог с цел намаляване на напрежението в Близкия изток, а Турция е ключов играч в осигуряването на стабилност в региона и това е една от причините за посещението. Същевременно обаче външният министър на Евросъюза Хосеп Борел разкритикува турската военна помощ за Либия като „външна намеса“.След приключване на срещата си с турския лидер, председателят на Европейския съвет Шарл Мишел отлетя за Египет, където ще се срещне с президента на страната Абдел Фатах ас Сиси.", "date": "2020.01.11", "title": "При закрити врати: председателят на Европейския съвет при Ердоган в Истанбул"}
{"url": "https://offnews.bg/obshtestvo/novo-ognishte-na-afrikanska-chuma-vav-varnensko-719211.html", "text": "Ново огнище на африканска чума по свинете е открито във Варненска област кай Шкорпиловци, предаде БНР. Пробата е взета от диво прасе, заяви областният управител Стоян Пасев.Пасев допълва, че нови терени заса предложени от кмета на общината, след като при започване на изкопаването на ямата за загробване на 80 сантиметра е открита скала. Възможно е било взривяване, но в близост се намира газопровод и поради забрана, тази възможност е отпаднала.Въпреки това загробването на близо 40 000 прасета може да започне в понеделник, ако до края на деня бъде получено разрешение за използване на терените от Басейновата дирекция в Плевен, посочи областният управител. Кметът на Вълчи дол е предложил други два терена. \"Единият терен е 300 дка горски фонд, част от него, около 20 дка са ни предостатъчни, основното е Басейнова дирекция да каже дали няма подпочвени води. Откъм РЗИ и РИОСВ нямаме проблеми с този терен\", уточни Пасев. ", "date": "2020.01.11", "title": "Ново огнище на африканска чума във Варненско"}
{"url": "https://offnews.bg/nashite-avtori/salto-moraleto-na-plevneliev-719208.html", "text": "Репортаж в „Стандарт“ за участието на Плевнелиев вкампанията „Да почистим България за един ден” през 2012 г.Навремето много се смях на този изтъкан от рустикален наивизъм и пубертетен инфантилизъм репортаж. Но днес вече си мисля, че той се е оказал пророчески за цялостната дейност и поведение на президента и човека Росен Плевнелиев. Така е подходящо и така трябва да се пише за него.Много често, когато се извади един човек от властта, когато му се отнемат престижа и авторитета, които постът носи, виждаме един несъстоятелен човек… Както биха казали класиците, съблеченият от власт Плевнелиев удивително не прилича на облечения във власт Плевнелиев. Мантията на властта прикриваше до голяма степен несъстоятелния човек. Но и като президент Плевнелиев не внушаваше особен респект. Индуктираше престиж от институцията и не и даваше нищо в замяна. Отдалече се виждаше, че се „занимава с политика по невнимание“.Но с падането на политическата маскировка се показа отново продавачът на хороскопи, човекът от „паркинзите“. Всеки път като го видя, имам усещане, че не всичко му е наред с Y-хромозома. В преносен смисъл. Иначе се говореше, че от главата надолу всичко си му било наред… Но в главата… Пък и тоя магарешки инат да бъде себе си! Ама промени се малко, бе, човек! Няма как да стане по-зле. Като го погледнех в позата на държавна глава и ме напушваше институционален смях, ако мога така да се изразя. Неговото президентстване беше едно блестящо доказателство за правотата на думите на Клемансо за двата ненужни органа – простатата и президентът на републиката…Както и да е. Бяхме го позабравили. В качеството си на влюбения Шекспир престана да е сюжет в политическите разкази и трайно премина в светската хроника. Но вчера отново напомни за себе си. По начин, който показа, че дори и такъв изключителен привърженик „на себе си“ може да си изневери. Яростният русофоб, убеденият противник на АЕЦ „Белене“ изненадващо обърна шумката: „АЕЦ “Белене” е нужен, ако функционира на пазарен принцип и не е изцяло руски… Като че ли попътен вятър за този проект има. Дори и стратегическото партньорство на България със САЩ го потвърждава, Европейската комисия също. Защо? Защото… България има да затваря няколко хиляди мегавата мощности…”„Преди няколко години той имаше по-различна позиция по въпроса“, деликатно отбелязва „Дневник“ салто моралето на близкия до сърцето на боса им бивш президент.А истината е, че той доскоро имаше не малко, а много различна позиция.Март 2012. „Приветствам и подкрепям решението на правителството за спиране на проекта АЕЦ “Белене” и преместване на доставеното оборудване с нов, диверсифициран проект на площадката като седми реактор на АЕЦ “Козлодуй”.Август 2012: „Вместо България да налива 10 млрд. евро в един проект с два остарели реактора, които ще произвеждат поне три пъти по-скъп ток от АЕЦ “Козлодуй”, бих инвестирал три пъти по-малко в национална програма за енергийна ефективност, която ще има по-голям ефект за българските граждани, за икономиката и за градовете.”Декември 2012 г: „На референдума ще гласувам категорично против изграждането на АЕЦ “Белене.”Май 2013 г.: „С 1 млрд. евро в енергийна ефективност спестяваме 10 млрд. евро за АЕЦ “Белене”.Март 2014: „Когато инвестираме в АЕЦ “Белене”, сметките на хората няма да паднат и с един процент. Когато инвестираме в АЕЦ “Белене”, ние инвестираме във високотехнологичността на една друга държава.”И т.н. и т.н. А днес изведнъж АЕЦ „Белене“ стана и възможен, и финансово приемлив и от запад дори се появи попътен вятър за него. Стана икономически ефективен, ако че до вчера Плевнелиев определяше икономическата му ефективност под 3%.Защо? Защото предстояло да затваряме хиляди мегавати мощности от тецовете. А защо пък се налага да се стига до това закриване, което Красен Станчев определи като „едно от най-монументалните стопански нещастия за страната“? Отговорът е: „В интерес на малцина деятели, които с голямо желание прокарват проекти на държавни компании от Руската федерация.“За да се даде път на “Белене” на гърба на сегашния излишък трябва да се създаде недостиг на ток. Защото, както е отбелязвал неведнъж и самият Плевнелиев, ние имаме повече от достатъчни мощности: „Имаме мощности за 13 000 MW електроенергия, а вчера ползвахме само 2000 хиляди… поддържаме 13 000 MW, а ползваме от 2000 до 4000. Имаме ли смисъл от инвестиции в нови мощности…“А като се затворят ТЕЦ-овете, ще се появи остра нужда от ток. Само трите ТЕЦ-а на “Марица-изток” осигуряват 25-35% от електроенергията на България.Обикновен дилаф. Борисов умело го използва да вади въглените от огъня. Като например „включването“ на Плевнелиев по темата F-16: „Заставам с името си зад F-16. На източния фланг на НАТО има само F-16 и няма “Грипен.”За едното красно име живеем…Едва ли ще се стигне до затваряне на ТЕЦ-овете. Не и през 2025 г. Тепърва ще се договаря кога и как ще стане това. Но за момента е важно да се каже „Бау“ на хората, да се легендира необходимостта от втора атомна мощност, да се възобнови строителството на централата и пак да потекат милиардите и съответните корупционни отчисления… Пък като дойде 2025 година, други ще са на власт, те да му мислят как ще затворят ТЕЦ-овете и ще оставят десетки хиляди българи без работа. Само в мините и ТЕЦ-овете на Комплекс „Марица-изток“ работят около 12000 души. Трите основни ТЕЦ-а осигуряват 25-35% от електроенергията на България. А енергията от ТЕЦ на въглища е около 45% от цялото производство.Но, както е прието по тези ширини, за утре ще мислим други ден. Днес е важно да приберем едни пари.P.S. През 1895 г. в Перник светва първата електрическа крушка в България. Пак там през 1899 г. е построена първата електроцентрала в България.", "date": "2020.01.11", "title": "Салто моралето на Плевнелиев"}
{"url": "https://offnews.bg/sviat/arestuvaha-hoakin-finiks-i-martin-shijn-na-protest-za-klimata-719214.html", "text": "Американските атьори Хоакин Финикс и Мартин Шийн са били арестувани в петък по време на ежеседмичен протест срещу климатичните промени във Вашингтон, предаде БГНЕС.Протестът е бил организиран от американската звезда Джейн Фонда.45-годишният Хоакин и 79-годишният Мартин се присъединиха към протеста пред сградата на Сената в петък. Те са арестувани, след като не изпълнили разпорежданията на полицаите да се разпръснат.Преди да бъде отведен, Финикс казал на тълпата, че \"месната и млечната промишленост е третата водеща причина за изменението на климата. Има нещо, което можете да направите днес – това е да избирате храната, която консумирате\". Според Джейн Фонда, организатор на протеста, “климатичната криза прави нашата нация и всички нации по-малко сигурни“. Тя беше арестувана за първи път през октомври на протест, след като временно се премести във Вашингтон, именно с цел да бъде арестувана, докато протестира, припомня БГНЕС. Тогава тя каза, че е била вдъхновена от Грета Тунберг, “която е била “толкова травмирана” от заплахата от климатичните промени, че “е спряла да се храни и говори почти година”.", "date": "2020.01.11", "title": "Арестуваха Хоакин Финикс и Мартин Шийн на протест за климата"}
{"url": "https://offnews.bg/futbol/oshte-edin-talant-podnovi-dogovora-si-s-levski-719215.html", "text": "Левски подписа с трети талантлив юноша в рамките на два дни. Днес \"сините\" обявиха, че своя професионален договор е подписал Марин Петков. Контрактът на нападателя е за срок от три години - до 31 декември 2022 година.\"Петков е роден на 2 октомври 2003 година в Етрополе. Състезава се за отбора до 17 години на Академия „Левски“, като до този момент е изиграл 15 мача в Елитната юношеска група до 17 години и е отбелязал 13 гола.ПФК „Левски“ пожелава на Марин Петков много голове и щастливи мигове с фланелката на любимия клуб\", написаха \"сините\".Талантливият нападател влиза в плановете на Петър Хубчев и тренира с мъжкия тим. Той вече направи своя дебют след като се появи в заключителните минути при загубата от Ботев Пловдив с 0:1 в Коматево. В края на изминалата година той пострада по време на мач срещу Септември в юношеското първенство и счупи ръката си, но сега е възстановен и стартира подготовката с първия тим.", "date": "2020.01.11", "title": "Още един талант поднови договора си с Левски"}
{"url": "https://offnews.bg/temida/neno-dimov-ostava-za-postoianno-v-aresta-719210.html", "text": "Министърът на околната среда и водите Нено Димов остава за постоянно в ареста, това реши Специализираният наказателен съд.Прокурорът от Специализираната прокуратура Ангел Кънев поиска от Специализирания съд да остави за постоянно в ареста министъра в оставка Димов заради изключително високата обществена опасност на извършеното престъпление. Той е обвинен в умишлена безстопанственост заради водната криза в Перник, съобщи БНР.По време на заседанията Димов заяви, че е изпълнявал съвестно задълженията си и поиска да бъде пуснат от ареста.Според прокурора Ангел Кънев Перник днес нямаше да е на драстичен воден режим, ако екоминистърът в оставка беше отказвал вода за двете дружества.Адвокатът на Димов Ина Лулчева твърди, че не той, а заместникът му - Красимир Живков е имал преки ангажименти да следи какво е състоянието на язовирите от т.нар. \"стратегическа система\". Лулчева допълва, че по делото няма доказателства Димов да е бил изрично уведомяван за проблем с водата в язовир \"Студена\".От прокуратурата настояха за постоянен арест заради възможност на министъра да повлияе на свидетели и да попречи на разследването. Това е възможно, защото оставката му все още не е гласувана от Народното събрание. Нено Димов беше за задържан за 24 часа при акция на Специализираната прокуратура, МВР, ДАНС и Антикорупционната комисия заради водната криза в Перник. В кабинета му в министерството бе извършен обиск. Разследващите са търсили и доказателства, свързани с аферата с италианския боклук, доставян у нас. ", "date": "2020.01.11", "title": "Нено Димов остава за постоянно в ареста"}
{"url": "https://offnews.bg/zimni/bansko-poluchi-zelena-svetlina-ot-fis-za-svetovnata-kupa-719217.html", "text": "Стартовете от Световната купа при жените в Банско ще се проведат по програма.Това стана ясно след днешния снежен контрол, който е задължителен и от него става ясно дали ще има състезания или не. Снежният контрол бе поверен на Валентин Стефанов, шеф на трасетата за СК в Банско.С него бяха и Виктор Гичев, директор на състезанието, Георги Главчев и Симеон Стоянов. Те направиха инспекция по цялото трасе по което на 24 и 25-и ще се проведат спусканията за СК, а на 26-и е супергигантския слалом.", "date": "2020.01.11", "title": "Банско получи зелена светлина от ФИС за Световната купа"}
{"url": "https://offnews.bg/sviat/trus-v-rajona-na-mramorno-more-liushna-istanbul-719213.html", "text": "Земетресение с магнитуд 4,7 по Рихтер е регистрирано в района на Мраморно море в Турция и е усетено в Истанбул, както и в околните райони.По данни на турската аварийно-спасителна дирекция АФАД земетресението е регистрирано в 16:37 часа местно време (15:37 българско време). Епицентърът му е бил в Мраморно море в района на град Силиври, на 7, 9 км дълбочина.Към момента не се съобщава за жертви и разрушения.Кметът на Истанбул Екрем Имамоглу написа в Туитър, че до момента няма информация за поражения или негативни последствия от труса, съобщи Анадолската агенция. Валийството в мегаполиса разпространи съобщение, според което няма постъпили сигнали за разрушения, жертви, ранени хора или материални загуби. Свикано е спешно заседание на 26 екипа от АФАД и представители на валийството, както и отделно в общинския координационен център по бедствия и аварии.", "date": "2020.01.11", "title": "Трус в района на Мраморно море люшна Истанбул"}
{"url": "https://offnews.bg/zimni/rado-iankov-otpadna-na-1-8-finalite-v-shvejtcaria-719218.html", "text": "Радослав Янков завърши на 12-о място в паралелния гигантски слалом от Световната купа по сноуборд в швейцарския зимен курорт Скуол.Янков, който се класира 12-и в пресявките с общо време от двата манша 1:13.10 минута, отпадна на осминафиналите след загуба от Хуан Сун (Китай).Победител стана Андрей Собольов от Русия, който на финала победи с 53 стотни Бенямин Карл от Австрия.Третото място разделиха Оскар Квятковски (Полша) и Кавизел (Швейцария).В генералното класиране за Световната купа в паралелните дисциплини начело е Роланд Фишналер (Италия) с 2810.00 точки, пред Бенямин Карл със 1752.00 точки и Андреас Промегер (Австрия) със 1530.00 точки. Радослав Янков е на осмо място със 1310.00 точки.В подреждането за малката СК в дисциплината паралелен гигантски слалом първи е Фишналер с 2360.00 точки, а Янков е на четвърта позиция със 1170.00 точки.", "date": "2020.01.11", "title": "Радо Янков отпадна на 1/8-финалите в Швейцария"}
{"url": "https://offnews.bg/obshtestvo/selo-ostana-bez-dostap-do-uchilishte-i-bez-transport-719207.html", "text": "Село Боримечково остана без междуселищен автобус и остави над 100 деца без възможност да посещават училище, пише .На 9 януари Областната администрация в Пазарджик е уведомила община Лесичово, към която е селото, за промени в транспортната схема. Общината остава само с две линии - Пазарджик - Лесичово и Пазарджик - Церово.С промените в областната транспортна схема от началото на годината на практика едно село от нашата община Лесичово остана изолирано от света, тъй като до него не достига междуселищен автобус, съобщила за „Виделина“ зам.-кметът Веселина Милкова.Според Милкова общината е разбрала за орязаните курсове от самите родители и деца на 2 януари, които са отишли в кметството, за да уведомят за промените. Зам.-кметът допълва, че имат уверението на министъра на образованието Красимир Вълчев, че от следващата седмица ще бъде осигурен втори училищен автобус, с който да се реши проблемът с извозването на децата до 10-и клас. \"Остава обаче проблемът с това как ще достигат до Пазарджик тези от 11-и и 12-и клас, както и проблемът на Боримечково\", отбелязва Милкова. От РУ на МОН припомнят, че на 8 януари е станало ясно, че 527 са засегнатите деца от всички класове на територията на общините Лесичово, Пазарджик и Септември след промяната на схемата на движение на междуградските автобуси по решение на Община Пазарджик. Веселина Кайтазова, шеф на РУ на МОН, обясни, че проблемът за голямата част с децата е ранното тръгване от съответното село – около 6:00 часа и късното прибиране на автобуса от Пазарджик – около 18:00 часа. Тя допълни, че това ще принуди децата с часове да чакат в града прибирането си и да отиват прекалено рано за училище.\"От Лесичово ще тръгне училищен автобус, а всички останали такива ще правят по два курса дневно вместо по един, за да могат поне най-малките ученици – от I до IV клас да бъдат обезпечени с навременен превоз\", допълва Кайтазова.Решението за промените на курсовете на междуградския превозвач „Юнион Ивкони“ е било взето в последните работни дни на миналата година, но и до понеделник нито кметовете на села в общината, нито тези на съседни общини са били официално уведомени. Община Пазарджик все още няма официално становище. Становище на Областната администрация също няма.", "date": "2020.01.11", "title": "Село остана без достъп до училище и без транспорт"}
{"url": "https://offnews.bg/tenis/ispania-sarbia-e-finalat-na-atp-cup-719219.html", "text": "Испания надделя с 3:0 победи над Австралия и се класира за финала на отборния турнир по тенис за мъже АТП Къп в Австралия.В първия сингъл за деня Роберто Баутиста Агут надделя над Ник Кирос с 6:1, 6:4, а след това водачът в световната ранглиста Рафаел Надал спечели срещу Алекс де Минор с 4:6, 7:5, 6:1. На двойки Пабло Кареньо-Буста и Фелисиано Лопес победиха Крис Гучоне и Джон Пиър с 6:2, 6:7(6), 10-4.Надал загуби първия сет срещу 20-годишния Алекс де Минор, но след пробив в 12-ия гейм на втората част изравни резултата. В третия сет испанецът доминираше и даде само гейм на своя съперник.\"Да, имах трудни два дни, но ние сме все още тук. Днес беше много важен ден. Роберто изигра невероятен мач, а аз направих страхотен обрат\", коментира Надал след двубоя. В спор за титлата утре Испания ще играе срещу Сърбия.По-рано днес водени от голямата си звезда Новак Джокович сърбите надделяха с 3:0 победи над Русия. Отборният турнир по тенис за мъже АТП Къп се провежда за първи път и е с награден фонд 15 милиона долара.В надпреварата тази година участват 24 отбора разделени в шест групи. Рафаел Надал изведе Испания до титлата в турнира за Купа \"Дейвис\" през ноември в Мадрид и сега ще се бори за втори отборен трофей с националния тим.", "date": "2020.01.11", "title": "Испания - Сърбия е финалът на ATP Cup"}
{"url": "https://offnews.bg/sviat/v-dva-tovarni-vlaka-v-severna-makedonia-otkriha-62-migranti-719222.html", "text": "62 мигранти са били открити в два товарни влака в Гевгелия, пристигащи от Гърция, съобщава Министерството на вътрешните работи на Северна Македония, цитирано от БТА.Първият влак е превозвал 42 мигранти, сред които 38 мароканци, двама сирийци и двама алжирци. Мигрантите били открити при полицейска проверка, извършена съвместно с полицаи от Чехия и Австрия. При втора проверка на друг влак били открити още 20 мигранти - пакистанци, афганистанци, мароканци и алжирци. Всички те са прехвърлени в транзитен център в Гевгелия.", "date": "2020.01.11", "title": "В два товарни влака в Северна Македония откриха 62 мигранти"}
{"url": "https://offnews.bg/obshtestvo/red-e-na-teodosij-da-slaga-masata-i-bogomil-mozhe-da-pocherpi-719078.html", "text": "Църквата почита днес преподобни Теодосий Велики. Имен ден празнуват Теодосий, Богдан, Богдана и Богомил. Името означава \"даден от бога\". Свети Теодосий е роден в село Магарион в Кападокия. Той бил осенен от силно желание да се посвети на отшелнически живот. Така светецът заживял в една пещера във Витлеемска пустиня и се отдал на непрестанна молитва.Теодосий Велики е първият светец, който направил монашеството популярна форма на живот, заради което е наречен от последователите си „началник на общежитието“. През 493 г. йерусалимският патриарх го назначил за общ архимандрит на всички общежителни манастири в Палестина. При Свети Теодосий постъпвали много монаси от различни народности – гърци, грузинци и арменци.Преподобни Теодосий Велики сам предсказал смъртта си няколко години преди да напусне този свят. Той бил погребан във Витлеемската пустиня, откъдето започнало неговото монашество.", "date": "2020.01.11", "title": "Ред е на Теодосий да слага масата. И Богомил може да почерпи"}
{"url": "https://offnews.bg/sviat/pochina-sultanat-na-oman-naj-dalgo-upravliavaliat-vladetel-v-arabskia-719191.html", "text": "Султанът на Оман Кабус бин Саид ал Саид почина тази нощ на 79-годишна възраст.От 2015 г. султанът боледуваше от рак, а в края на миналата година беше на лечение в Белгия.Кабус бин Саид ал Саид е най-дълго управлявалият владетел в арабския свят. През 1970 г. с британска подкрепа той сваля от трона баща си и поема управлението на страната. Превратът е безкръвен.С постъпленията от продажбите на петрол, чийто добив в Оман започва през 60-те години, Кабус бин Саид модернизира страната.Оман е абсолютна монархия, в която всички власти – законодателната, изпълнителната и съдебната, са контролирани от султана.Шериатът е в основата на оманското законодателство, но нормативната база на страната съдържа елементи на съвременната светска правна система. Кабус бин Саид няма деца.Основният закон на Оман (конституцията), приет през 1996 г., предвижда султанският семеен съвет - състоящ се от около 50 мъже - да избере нов султан в рамките на три дни след смъртта на владетеля.", "date": "2020.01.11", "title": "Почина султанът на Оман, най-дълго управлявалият владетел в арабския свят"}
{"url": "https://offnews.bg/zimni/norvegia-specheli-shtafetata-v-oberhof-balgarite-zatvoreni-s-obikolka-719221.html", "text": "Норвегия спечели щафетата на 4 по 7.5 км за мъже от Световната купа по биатлон в германския зимен център Оберхоф.Ларс Хегле Биркеланд, Ерлен Бьонтегаард, Йоханес Дале и Ветле Кристиансен изминаха трасето за 1:19:32.3 час, след като направиха две наказателни обиколки и използваха 8 допълнителни патрона.Това е двоен успех за Норвегия в щафетните стартове днес в Оберхоф, след като по-рано днес норвежките спечелиха и женската надпревара.На второ място остана щафетата на Франция с голямата звезда Мартен Фуркад. Французите завършиха с пасив от 4.4 секунди с две наказателни обиколки и 6 допълнителни патрона.Домакините от Германия заеха третата позиция на 48.2 секунди с две наказателни обиколки и 14 допълнителни патрона. България остана на последното 26-о място.Още на първи пост Красимир Анев въртя две наказателни обиколки и използва 5 допълнителни патрона, след това Антон Синапов влезе в три наказателни рунда и му трябваха 6 допълнителни патрона.На трети пост Димитър Герджиков използва 3 патрона, а Владимир Илиев не стартира, след като българите бяха затворени с обиколка. Утре Илиев ще стартира в масовия старт на 15 км в Оберхоф.", "date": "2020.01.11", "title": "Норвегия спечели щафетата в Оберхоф, българите затворени с обиколка"}
{"url": "https://offnews.bg/sviat/merkel-i-putin-v-kremal-za-severen-potok-2-situatciata-v-li-719220.html", "text": "Повече от три часа продължиха преговорите между лидерите на Германия Ангела Меркел и руския домакин в Кремъл Владимир Путин. Двамата обсъждаха \"Северен поток-2\", ситуацията в Либия, иранската ядрена сделка, предадоха руски медии.„Русия оценява отговорната позиция на Германия в подкрепа на проекта „Северен покот-2“. В актива на Русия и Германия има цяла редица от големи съвместни проекти в областта на енергетиката“, заяви президентът Путин, цитиран от РИА Новости.На свой ред Меркел подчерта, че проектът трябва да бъде доведен до край, още повече, че той е легитимиран чрез новото европейско законодателство. „Германия и другите европейски страни печелят от „Северен поток“. Всички са заинтересовани от диверсификацията на своите газови доставки, но това е много важен проект“, заяви Меркел на съвместната пресконференция след преговорите.„Северен поток-2“ предвижда строителството на две линии на газопровода от руското крайбрежие по дъното на Балтийско море до Германия. Тръбопроводът ще премине също през териториалните води или изключителните икономически зони на Финландия, Швеция и Дания, уточнява руската агенция.Против строителството е Украйна, която се опасява да не изгуби транзита на руското синьо гориво през своята територия след реализацията на „Северен поток-2“.Проектът е силно критикуван от американските власти, планиращи да увеличат доставките на собствен втечнен газ в европейските страни. В края на декември м.г. министерството на финансите в САЩ съобщи за задействани санкции върху тръбопроводите „Северен поток-2“ и „Турски поток“. Вашингтон поиска компаниите, участващи в прокарването на газопроводите, незабавно да прекратят строителството.Преговорите между Меркел и Путин се проточиха над 3, 5 часа, пише агенция Росбалт. Лидерите разговаряха „на 4 очи“, после консултациите продължиха на масата на работния обяд.Руският лидер отбеляза, че в хода на преговорите са били засегнати ключови въпроси за двустранните отношения от сферата на политиката, икономиката и културно-хуманитарната сфера. Обсъдени са Сирия, Украйна и проблемите с транзита на природния газ.Според Путин е акцентирано на особено важното значение на достигнатите на 1 декември м.г. договорености между „Газпром“ и украинските партньори, според които транзитните доставки ще се реализират в продължение на следващите 5 години. Той смята, че тези договорености носят взаимно изгоден и балансиран характер и за Русия, и за Украйна.Отделно е обсъждана иранската ядрена сделка. Путин е подчертал, че ангажиментите на Иран по съвместния план за действие са доброволни. Той е допълнил, че институтът за търговския обмен INSTEX в крайна сметка все пак трябва да заработи. Ангела Меркел е подчертала, че е необходимо да се направи всичко за запазването на иранската ядрена сделка в нейната цялост.Меркел и Путин са обсъждали ситуацията в Либия и бойните действия там, съобщи „Коммерсантъ“. Руският президент е отбелязал важността на това да се сложи край на въоръжения конфликт в страната, както и да се установи режим на прекратяване на огъня. Според него това „подрива сигурността и стабилността не само в самия регион, но има негативна проекция и в Европа“.Меркел е изразила надежда, че усилията на Русия и Турция за деескалацията на конфликта в Либия ще се увенчаят с успех. „Мисля, че между турския президент Ердоган и руския лидер Владимир Путин се състоя продуктивна среща в Истанбул. В рамките на тази среща се води работа за прекратяването на огъня“, е посочила тя.Руският президент се надява,че след 5 часа противоборстващите страни в Либия ще прекратят огъня.В отговор на въпрос на журналист Путин каза, че ако в Либия има граждани на Русия в качеството им на наемници, те не представляват интересите на руската държава и не получават пари от нея.", "date": "2020.01.11", "title": "Меркел и Путин в Кремъл – за „Северен поток-2“, ситуацията в Либия и иранската ядрена сделка"}
{"url": "https://offnews.bg/nashite-avtori/i-az-sam-dobre-posledna-chast-ot-razkaza-s-prodalzhenie-ot-zdravka-ev-718920.html", "text": "Един джип, сребро от джантите до тавана, огромен екземпляр, ханът на джиповете, спря не пред кафене „Соларис“, а пред едноетажната къща на Елена дългата, билкарката. Още някой голям от София – но не беше от София, учениците от техникума по хранене, с други думи „Манджата“, които изкарваха четворки по английски, прочетоха UK на номера, а едно от момчетата знаешe прекрасно какво е UK, защото бе ходило цяло лято да помага на баща си да зареждат магазините с кисело мляко от 25 чешита в Манчестър. Ставаха в 3 часа през нощта.UK значи Обединеното Кралство, Англия и Брекзит; човек трябва да е изкарал четворка по английски, за да може да си каже името в UK. Чак в UK ли са разбрали за Елена дългата, брей! И Старо село да се прочуе с нещо, освен с кражби и измами по света.Обаче от джипа хан, каквито населението не бе виждало по тези места, не слезе никой от UK. Появи се една жена по дънки и блуза – не чак толкова избелели, каквито ги продаваше леля Диди във Втори Шанс, но от същия формат. Дънки и бяла блуза – ученичките от техникума по електротехника имаха подобни дънки. Още повече, комшиите познаваха наперената към върхарите на дърветата глава, която се бе напъхала в дънките – Сияна, онази, бе, даскалицата по математика.От нея бяха пропищели дружно ученици от техникума по хранене („Манджата“), математическата гимназия, Перник и Радомир – при нея тройка да изкараш, все едно десетка си изкарал при нормален учител.Само едно момиче жалеше, когато математическата граната изчезна в UK – една Петя, задръстена като торба на прахосмукачка, очила, ботуши без ток, нокти без лак. Тя даже плака, когато гранатата напусна. Разправят, че змеят Сияна платила на Петя да ходи на някаква олимпиада в Мюнхен и Петя спечелила второ място там.Та тая задръстена Петя взела на заем трийсет лева да купи букет на змия Сияна по математика, но нормалните ученици й грабнали букета, ударили го в главата й, счупили й очилата и това е то.Може и да не е станало точно така – този народ от Старо село, ако го накараш да работи, ще се изкара болен от дискова херния, грип и колит, но да те излъже – направо мре. Такава лъжа се изприда, че две години ще ти държи влага и не можеш да се откачиш от нея. Тази същата математичка, в дънки и блуза - сигурно не от Втория Шанс, ако се съди по хана, който караше – тази Питагорова теорема слезе от джипа и бързо-бързо потъна в двора на свекърва си.Това го разправяха две комшийки, едната близначка Дочка от къщата вляво, тя гледала с бинокъл от балкона, много дискретно. Другата Дида – родната близначка на Дочка – тя също гледала от нейния балкон с телескоп; и тя дискретно. Тези двете бяха стабилни жени - даваха на вересия на населението и думите им бяха по-ценни от пощенски запис за двеста лева, по-непоклатими от паметника на дядо ти в гробището.Каквото кажат Дида и Дочка, все едно го е съобщила Националната телевизия, защото тези момичета проверяваха цялата информация.- Христо – казала Сияна. – Как си?- Добре – отвърнал Христо, синът на билкарката. Какво да каже, нали го знаете колко е кротък – мозъка да му извадиш, да го опечеш и да му го поднесеш – ще ти каже „Благодаря“.- И аз съм добре – казала Сияна и очевидно била много добре. Оная кожа опнала на лицето - като бяло, току що опрано платно. Като бял хляб, не като онзи, дето е много пълнозърнест и кафяв заради добавката на калций. – Няма ли да ме поканиш да вляза?- Не – казал Христо.Тя извадила пари. И Дочка, и Дида бяха категорични – много пари. Пачка. Дебела. Дори страшна.- Имам пари – рекъл Христо. – Спечелих.Спечелил - вятър, ако питаш Дида и Дочка. Тези две близначки ли не познаваха в подробности вересиите на всеки в Старо село? Най-вече пък на Христо, мъжът на Сияна. Жалко, че е толкоз хубав, няма характер троха в него. Тези двамата не се ли разведоха? Не, не мисля. Поне не се е чувало такова нещо в Старо село.- Как е Дамяна? – попитала Сияна и напъхала снопа в джобовете му.- Добре е – отвърнал Христо.Било горещо, но ружите хвърляли сянка, макар че следобед сянката не е кой знае колко висока и плътна.- Христо, ти ми разказа една приказка. Ако изпиеш сълзите на момичето, то е твое другарче за цял живот – казала Сияна. Точно това казала и двете близначки съвсем точно го чули. А при тях е най-доброто мляко, най-хубавият хляб и честните колбаси са при тях. Човек може да вярва. – Помниш ли, кога ми я разправи?Станало много тихо. Чувало се как сенките на ружите пълзят по плочките на пътеката.- Ти не си това момиче – казал Христо, извадил пачката, опитал се да я върне на математичката, тя не я взела и парите литнали в жегата като лястовици. Добре, че нямало вятър. Добре, че било юли и се случил тих ден.Нападали парите като пера – така оскубваш кокошката, преди да изчистиш вътрешностите и да я нарежеш. Пера от заклана птица били парите, които летели и паднали на плочките.- Не като пера – поправила близначката си Дочка. – Като чорапки на малко дете, пробити на петата.А Дочка, както цялото Старо село знаеше, бе по-милозливата от двете.--------------------------Две деца вървяха по улицата, окъпана в слънце - не улица, а сандък злато.Беше горещо. Момчето гледаше момичето, така го гледаше, като че хлапето в тънката, стара пола беше цялото от шоколад.- Много хубава диадема имаш, Даме Дамянке – каза накрая момчето.- Хубава друг път – рече момичето. – Объркал си се, Васко.Те и двете не знаеха, че тук, в Старо село, Господ идва често и още по-често се превръща в малка диадема, така че да държи здраво красивите коси на момичетата.", "date": "2020.01.11", "title": "И аз съм добре: последна част от разказа с продължение от Здравка Евтимова"}
{"url": "https://offnews.bg/sviat/za-chehite-dostojna-zaplata-oznachava-naj-malko-2413-leva-mesechno-719187.html", "text": "31 463 крони, тоест 2413 лева месечна брутна заплата е необходима за достоен живот в Чешката република.В столицата Прага е по-скъпо и затова там е необходима заплата от 36 850 крони (2825 лева), показват изчисленията на Социологическия институт към Чешката академия на науките.Подобни суми покриват всички обичайни разходи за храна, жилище, облекло, транспорт, медицински грижи, образование, отдих и отделянето на малки спестявания за непредвидени ситуации.Статистическите данни показват, че средната работна заплата в страната е 33 697 крони - 2584 лева.Към момента обаче половината от населението в Чехия не получава толкова пари и е с месечна брутна заплата под 29 549 крони - 2266 лева.Сред гражданите на Чехия, които не получават достойна минимална заплата, обикновено става въпрос за представителите на нискоквалифицирани професии. Но често и за жените - те печелят средно с 20% по-малко от мъжете, коментира пред чешкото обществено радио експертът от фондация \"Фридрих Еберт\" Катержина Смейкалова.", "date": "2020.01.11", "title": "За чехите достойна заплата означава най-малко 2413 лева месечно"}
{"url": "https://offnews.bg/obshtestvo/oblachna-sabota-do-13-gradusa-dnes-719186.html", "text": "Днес от запад облачността ще се увеличава и ще бъде по-често значителна. Ще духа слаб до умерен северозападен вятър. Привечер на отделни места в Югозападна България ще превали слаб дъжд, в планинските райони там - сняг.Максималните температури ще са между 8 и 13 градуса, в София - около 9.Над Черноморието облачността ще е променлива. Максималните температури на въздуха ще са 10-11 градуса. Температура на морската вода: 7-8 градуса.Над планините облачността ще е променлива, често значителна. Ще духа умерен до силен северозападен вятър.Максималната температура на височина 1200 метра ще е около 7 градуса, на 2000 метра - около 3.", "date": "2020.01.11", "title": "Облачна събота, до 13 градуса днес"}
{"url": "https://offnews.bg/futbol/bfs-plashta-lechenieto-na-dzheki-719189.html", "text": "На вчерашното си заседание Бюрото на Изпълнителния комитет на Българския футболен съюз единодушно бе взето решението да бъдат покрити всички необходими разноски по лечението на легендарния капитан на националния отбор на България Георги Димитров-Джеки.Гласувано бе и предложение за промяна в Правилника за статута на футболистите в съответствие с промяна в законодателството за пребиваване и работа в България. Според промяната досегашният текст на чл. 7, ал. 3 се изменя и допълва както следва:\"Право да бъдат картотекирани имат лица, които са:а) български граждани;б) граждани на: държави-членки на Европейския съюз, на страните по споразумението за Европейско икономическо пространство или на Конфедерация Швейцария;в) чужди граждани, на които е издадено Единно разрешение за пребиваване и работа в Република България или имат друго законно основание за пребиваване в страната\".", "date": "2020.01.11", "title": "БФС плаща лечението на Джеки"}
{"url": "https://offnews.bg/sviat/pokojniat-sultan-na-oman-naznachi-naslednika-si-na-trona-sas-zapechata-719198.html", "text": "Министърът на културата и националното наследство на Оман Хайтам бин Тарик Ал Саид е новият държавен глава на Оман след кончината на султан Кабус бин Саид, съобщи оманската държавна телевизия.Покойният султан сам е посочил своя наследник в запечатано писмо, което днес е било отворено от властите.Кабус бин Саид ал Саид, най-дълго управлявалият владетел в арабския свят,  Той беше начело на държавата от 1970 г. Покойният султан нямаше деца. Новият държавен глава на Оман е братовчед на Кабус бин Саид.Оман е абсолютна монархия, в която всички власти – законодателната, изпълнителната и съдебната, са контролирани от султана.Основният закон на Оман (конституцията), приет през 1996 г., предвижда султанският семеен съвет - състоящ се от около 50 мъже - да избере нов султан в рамките на три дни след смъртта на владетеля.Предвид изразената воля на Кабус бин Саид в запечатаното писмо обаче султанският семеен съвет се е съобразил с избора му на наследник на трона.", "date": "2020.01.11", "title": "Покойният султан на Оман назначи наследника си на трона със запечатано писмо"}
{"url": "https://offnews.bg/sviat/zadarzhaha-direktora-na-srabskata-zhp-infrastruktura-za-podkup-719209.html", "text": "Директорът на „Железопътна инфраструктура на Сърбия“ Миролюб Йевтич е задържан за приемане и даване на подкупи при отчуждаване на земи, съобщи сръбският вътрешен министър Небойша Стефанович, цитиран от агенция Бета.Йевтич е заподозрян за взимане на подкуп от 10 000 евро. Получил е парите в помещения на държавната компания от посредник – член на Надзорния съвет на компанията „Ратко Митрович“ от Нови Сад с инициали Д.Б., който също е арестуван.Освен Йевтич, още трима души са задържани. Другите двама задържани са адвокати с инициали З. К. и В. К. Те са заподозрени, че са давали подкупи по договорка с Йевтич, за да фактурират по-скъпо услугите си и след това да си разделят част от получените за тях. Полученият подкуп е открит при задържането на директора. Той бил отплата за корупционни действия при отчуждаване на земи по планирано трасе за скоростна железопътна линия. Министър Стефанович заяви, че има съмнения, че тази сума от 10 000 евро е само един от траншовете. И четиримата задържани остават в ареста за 48 часа. Очаква се случаят да бъде поет от прокуратурата за организираната престъпност.", "date": "2020.01.11", "title": "Задържаха директора на сръбската жп инфраструктура за подкуп"}
{"url": "https://offnews.bg/zimni/kranetc-i-zuter-specheliha-dneshnite-startove-pri-alpijtcite-719216.html", "text": "Жан Кранец от Словения спечели гигантския слалом при мъжете в швейцарския зимен център Аделбоден. 27-годишният състезател направи отлични два манша и завърши за 2:27.90 минути общо време на първа позиция. Той постигна втората си победа за Световната купа и общо шести подиум, всичките в тази дисциплина.Приятната изненада в днешния старт се казваше Филип Зубчич, който завърши на второ място. 26-годишният хърватин също бе много събран в двата манша и остана само на +0.29 сек. от победителя. За Зубчич това е първо качване на почетната стълбичка, след като до момента най-доброто му представяне беше седмо място.Двама алпийци завършиха с еднакви времена на третата позиция. Виктор Муфа-Жанде от Франция и Хенрик Кристоферсен от Норвегия спряха часовника на 2:28.54 минути или с +0.64 сек. по-бавно от Кранец. И двамата бяха по-бързи във втория манш, където Муфа-Жанде даде трето време, а Кристоферсен шесто.Топ 10 допълват Александър Аамот Килде от Норвегия, Роланд Лайтингер от Австрия, Тед Лигети от Съединените щати, Матьо Февр от Франция, Фабиан Вилкенс Солхейм от Норвегия и Алекси Пинтуро от Франция. Лидерът след първия манш – Лука Де Алипрандини от Италия, се провали и не успя да завърши втория манш и бе дисквалифициран.В класирането за Малкия кристален глобус в дисциплината поведе Жан Кранец с 270 точки. Той е следван от Хенрик Кристоферсен с 253 и Алекси Пинтуро със 172. В генералното класиране Кристоферсен се изкачи на първа позиция с 531 точки, следван от съотборника си Александър Аамот Килде с 519 и Пинтуро с 501.Корине Зутер от Швейцария спечели спускането при дамите в австрийския зимен курорт Алтенмаркт. На скъсеното с близо 700 метра трасе заради влошена видимост, сребърната медалистка в дисциплината от последното световно първенство се справи блестящо, след като спря часовника на 1:18.79 мин. Това е първа победа за 25-годишната Зутер в Световната купа, където до момента имаше едно второ (спускане) и три трети места (два пъти спускане и веднъж Супер-Г).Никол Делаго от Италия също направи прекрасно състезание и приключи на втората позиция с изоставане от само +0.29 сек. 24-годишната състезателка записа второто си качване на подиума през този сезон и общо трето в кариерата. В Лейк Луис, Канада през декември тя отново завърши в подножието на върха, но в дисциплината Супер-Г.На трето място финишира Мишел Гисин, която затвърди позициите на Швейцария. Олимпийската шампионка от ПьонгЧанг в комбинацията остана на +0.98 сек. от сънародничката си Зутер и записа седмия си подиум в кариерата и втори през настоящия сезон.Топ 10 допълват италианките София Годжа и Франческа Марсалия, Тина Вайратер от Лихтенщайн, Илка Щухец от Словения, Естер Ледецка от Чехия, Стефани Фениер от Австрия и Лара Гут-Берами от Швейцария.В класирането за Малкия кристален глобус в спускането поведе Корине Зутер с 225 точки от три състезания. Тя е следвана от Естер Ледецка със 182 и Никол Шмидхофер със 154. Лидерка в генералното класиране остава Микаела Шифрин (826), която не участва в днешното състезания.", "date": "2020.01.11", "title": "Кранец и Зутер спечелиха днешните стартове при алпийците"}
{"url": "https://offnews.bg/futbol/hristo-bonev-dimitar-iliev-zasluzheno-e-1-719192.html", "text": "Легендата на Локомотив Пловдив и българския футбол Христо Бонев заяви пред “Тема Спорт”, че няма две мнения по въпроса кой е трябвало да спечели анкетата за Футболист на 2019 година.“Напълно заслужено Димитър Илиев стана номер едно. По същия начин и Георги Илиев показа изключително големите си качества при нас и можеше да е в тройката. 2019-а беше годината на Локомотив. Неслучайно сме най-проспериращият отбор в България и приятната изненада в шампионата. Всичко това е плод на отличната работа на президента, треньора, спортния директор, всички”, каза Зума.Относно мнението, че Димитър Илиев няма нито един мач за националния отбор, а е №1, Бонев заяви с чувство за хумор следното:“Ако трябваше някой от националния отбор да се избира след всички тези победи, които постигнаха, щяха да се затруднят журналистите”.“Вече сме четирима играчите на Локо Пд печелили наградата - аз, Зума, Бонев и Митко Илиев”, допълни отново с шеговит тон бившият футболист. Той похвали организаторите за идеята да се дадат награди на бивши играчи от миналото, които не са печелили приза заради голямата конкуренция в миналото.“Сега е по-лесно. Търсиш един-двама от цялото първенство”, завърши Зума.", "date": "2020.01.11", "title": "Христо Бонев: Димитър Илиев заслужено е №1"}
{"url": "https://offnews.bg/futbol/levski-pritiska-tiam-za-nov-dogovor-719193.html", "text": "Ръководството на Левски е поставило ултиматум на сенегалския халф Кали Тиам. Той има договор с клуба до лятото, а все още не го е подновил. Преговорите текат от доста време и все още не са постигнали успех, пише \"Тема Спорт\".От “Герена” са дали ясен знак на футболиста, че ако до заминаването за втория подготвителен лагер в Турция Тиам не подпише, но през лятото със сигурност ще си тръгне. В момента 26-годишният дефанзивен халф може да преговаря с всеки клуб и дори да сключи предварителен договор, а през лятото да се присъедини към него като свободен агент.Изпълнителният директор Павел Колев призна, че клубът иска да задържи сенегалеца, който пристигна на “Герена” в началото на 2018 година по настояване на тогавашният треньор Делио Роси. Първите 6 месеца Кали игра при “сините” като преотстъпен от МТК. Той бързо се утвърди в стартовата единайсеторка и в края на сезона от “Герена” откупиха правата му.През миналата кампания 25-годишният халф бе на терена в общо 32 срещи, в които вкара 3 гола. През есента си спечели доверието и на Петър Хубчев, като бе титуляр в 20 срещи и се разписа веднъж. С изтичащи договори на “Герена” са и Мартин Райнов и Фелипе Нашименто, който обаче няма да получи предложение за удължаване.", "date": "2020.01.11", "title": "Левски притиска Тиам за нов договор"}
{"url": "https://offnews.bg/futbol/egipetski-klub-vadi-milion-za-as-na-tcska-719194.html", "text": "Един от най-титулованите отбори в света - египетският Ал Ахли, е приготвил за нападателя на ЦСКА Али Соу. Информацията е на медиите в родината на голаджията - Гамбия, цитирани от \"Меридиан Мач\".Парите, които са приготвили от Кайро за подписа на Соу обаче не удовлетворяват българския клуб. Става дума за сума около милион евро, докато на “Българска армия” искат поне 500 000 повече.Преглед във входящите трансфери на Ал Ахли показва, че милион е таванът за трансфери през този сезон. За такива суми са били привлечени Алиу Диенг от МК Алжер и Афша от Пирамидс. В историята на Ал Ахли рекордната покупка е Хусеин Ел Шахат от Ал Аин, привлечен за 4 350 000 евро през 2018 година.Преговорите обаче продължават и двата клуба могат да сближат позициите си и да се стигне до трансфер. Интерес към Соу има и от САЩ, като там предложената сума е по-висока.Треньорът на \"червените\" Милош Крушчич разполага с цели петима футболисти за върха на атаката в лицето на Тони Уот, Евандро, Томи Юрич, Али Соу и новото попълнение Ахмед Ахмедов.", "date": "2020.01.11", "title": "Египетски клуб вади милион за ас на ЦСКА"}
{"url": "https://offnews.bg/futbol/natcional-izbra-tim-ot-vtora-liga-v-turtcia-719190.html", "text": "Българският национал Страхил Попов вече може да се смята за играч на Хатайспор. 29-годишният футболист се обвърза с лидера във Втората турска лига за 2,5 години.Попов ще се присъедини към лагера на новия си отбор в Анталия. След четири пълни години в Касъмпаша, в които Страхил изигра 125 мача за първенство и още 17 за Купата на Турция, той се мести в Хатайспор, който води с 8 точки пред третия в битката за промоция.В последните 6 месеца за Касъмпаша той имаше 14 мача от 17 възможни, в които записа 3 асистенции и веднъж влезе в отбора на кръга.", "date": "2020.01.11", "title": "Национал избра тим от втора лига в Турция"}
{"url": "https://offnews.bg/112/zhestoko-ubijstvo-na-18-godishno-momiche-v-selo-galiche-719200.html", "text": "18-годишно момиче е открито убито в дома му в село Галиче тази сутрин около 8.40 часа. Жертвата е с прерязано гърло, съобщава bTV.Момичето е живеело само в ромската махала, тъй като баща му и брат му работят в Англия, а майката има друго семейство.По първоначални данни няма следи за проникване с взлом в къщата, съобщават от пресцентъра на МВР.В момента се извършва оглед на мястото на убийството.В квартала има засилено присъствие на полицията.", "date": "2020.01.11", "title": "Жестоко убийство на 18-годишно момиче в село Галиче"}
{"url": "https://offnews.bg/zdrave/bolestta-na-hantingtan-naj-tazhniat-tantc-na-sveta-719173.html", "text": "Има нещо по-страшно от смъртта. И то е да не можеш да поемеш живота в ръцете си. Защото тези твои ръце не се подчиняват и не могат да бъдат контролирани. Можеш само безучастно да наблюдаваш как най-тъжният танц на света постепенно увлича цялото ти тяло, за да го остави напълно парализирано и обречено. Болестта на Хънтингтън е наследствено, генетично заболяване, с летален край и към момента няма ефикасно лечение.Наталия Григорова среща Стефан, когато той е едва на 29 години, с много тежки прояви на заболяването и два опита за самоубийство. Болестта отнела майка му, леля му и дядо му на по 30 години. Но не успяла да му отнеме любимата Ирена, която не само е неотлъчно до него, но и го дарява с най-голямото щастие на света – да бъде баща.Да видя как той пее любимата им песен от болничното легло – за мен това е най-разтърсващата история, заради която се впуснах в това начинание, разказва Наталия Григорова. Забележително е, как едно заболяване може да унищожи по толкова тежък начин физически и психически човека и въпреки това, любовта към семейството му все още да може да намери път през болестта и да се прояви толкова ясно, обяснява тя решението си да създаде Българска Хънтингтън Асоциация.Наталия Григорова е клиничен психолог. В търсене на начин как да се помогне на Стефан и семейството му, тя се свързва със свои колеги от Европа, които я съветват да създаде Хънтинг асоциация в България. Това става през 2014 г. Оттогава Наталия Григорова отделя от времето си, за да работи за тази кауза.Стъпките на танцаБолестта започва дискретно, с някои промени в личността на болния, които близките забелязват, но обикновено отдават на външни фактори. Това са промени в характера, навиците, изпълнението на работните задължения, които обаче са трайни и се дължат на вече започналия процес на засягане на когнитивните функции при болния. Следващия етап е видима хорея, или тези толкова характерни неволеви движения на тялото при болните, обикновено ръцете, а по-късно цялото тяло и походката биват засегнати от тях.Смята се, че болестта се отключва най-често във възрастовия диапазон между 25 и 45 години.Болестта на Хънтингтън, а не хорея на Хънтингтън както все още погрешно се нарича в България, е комплексно състояние, което може да доведе до множество и различни симптоми. Хореята е само един от тези симптоми, но се проявяват още поведенчески и когнитивни нарушения. Болестта води до подобно на деменция състояние, засяга говора, походката и самостоятелността на болния, като в последните стадии, болните имат нужда от постоянна медицинска грижа. Най-характерния симптом са неволевите движения, по тях болестта може да бъде разпозната. И по това, че се предава по наследство от родители на деца. Всяко дете с един болен родител, има 50% шанс да унаследи генетичния дефект, който причинява заболяването.Заболяването се потвърждава чрез генетично изследване, доказващо носителството на генетичния дефект, който го причинява. Опитен невролог може да постави диагнозата и без него, ако вече има проявена симптоматика, но все пак поради тежестта на диагнозата и наследствеността се прави генетичен тест, за да бъде семейството на болния информирано за наследствения риск.Пиянство, шизофрения или болестБолестта може объркана с други състояния, пиянство или психични заболявания. Пиянство, защото болния има характерна „клатеща“ се походка, дължаща се на засегнатите двигателни функции и за това понякога другите мислят, че болния е пиян. В България често болестта се бърка с психичното разстройство – шизофрения, поради близката симптоматика и епизоди на психоза, които един човек страдащ от болестта на Хънтингтън може да проявява. Вярваме, че това се променя в положителна насока с годините на нашата дейност и с дейността на експертите в областта, тъй като времето за правилно диагностициране се скъсява в последните години, категорична е Наталия Григорова.Случаите в БългарияВ България има случаи на семейства, в които има хора отключили заболяването на 20 години и на 65 години. най-често засегнатите отключват болестта в най-активния период от живота си, между 30 и 40 годишна възраст. Съществува и ювенилна форма, която е много по-рядко срещана, при която болестта се проявява при деца. Да, за съжаление, колкото по-рано се отключи болестта, толкова по-тежко и бързо протича.Няма официална статистика за заболяванията. С експертите, с които работим, се опитваме да водим неофициална статистика. Нашата гражданска организация съществува от 2014 година, и средно всяка година с нас се свързват между 20-30 различни семейства от цяла България. Според европейската статистика за разпространение засегнатите в България трябва да са между 500 и 700 семейства, разказва Наталия.СтигматаЗасегнатите са не само социално изолирани, те са социално стигматизирани. Това е тема „табу“ в нашето общество, не крие огорчението си Наталия Григорова. Обществото не може и не иска да разбере болестта и я отхвърля, а болните биват изолирани. Подкрепата и разбирането са едно от малкото неща, които можем да направим за засегнатите, предвид че към момента болестта е нелечима. Живота в приемаща среда може да бъде изключително пълноценен за засегнатите и за техните семейства, защото всички хора имат потребност да се чувстват част от общността.През юни месец тази година, ние организирахме събирането на 40 семейства заедно, в така наречената „HD Week” инициатива и тази среща и подкрепата, която предложихме по време на нея с помощта на специалисти от страната и чужбина, беше невероятно полезна за участниците. Много често, болния бива изолиран, поради неразбирането на неговата симптоматика дори и от неговите близки, но когато такъв човек бъде поставен в правилна и подкрепяща среда, се вижда, че той може да води много по пълноценен и удовлетворяващ живот.ПрогнозатаБолестта е с летален край и протича в рамките на 10 до 15 години след поява на първите симптоми. Все още не съществува лечение за болестта на Хънтингтън. В напреднали стадии заболяването води до пълна загуба на автономност, болния не може да ходи самостоятелно, да се самообслужва, а евентуално не може да се храни и се нуждае от палиативни грижи. Качеството на живот на болния и продължителността на живота му, зависят от това какви грижи се полагат за него в периода на боледуване. За съжаление в България не се предоставя никаква специализирана грижа и подкрепа за засегнатите, няма нито специализирани палиативни грижи.НадеждатаВ световен мащаб към момента съществува само един медикамент, който се прилага конкретно за терапия на хореята при болестта на Хънтингтън, който в България в момента не е достъпен. Правим всичко възможно това да се промени в най-скоро време, в условията, в които ни поставя здравната система в България, споделя Наталия. В последните години специалистите проучват и много конвенционални методи, за да повлияят на симптомите. Сред тях физическата активност и физиотерапията са с доказан положителен ефект върху състоянието на болния. Популярна е и когнитивната рехабилитация при засегнатите, но за съжаление нищо от изброените не се предлага и не се прилага в България.Ние като пациентска организация например, сме в състояние да предложим далеч по-експертна грижа и подкрепа на засегнатите от заболяването, отколкото която и да е държавна институция в момента, заявява Наталия Георгиева. В момента в световен мащаб се провеждат няколко клинични проучвания, едно от които е в напреднал етап с над 600 болни изследвани лица от цял свят, което засега е с наистина обнадеждаващи резултати. Предстои да разберем през 2022 година, дали медицината ще бъде в състояние да забави появата и влошаването на симптомите на заболяването, за да могат засегнатите да имат по дълъг период на живот, без изява на симптоми и по-добро качество на живот, когато вече те са налице. Българската Хънтингтън Асоциация.Българска Хънтингтън Асоциация цели да предоставя подкрепа на засегнатите, чрез създаване на информираност, подобряване на грижата и защита на правото за достъп до адекватна терапия. В момента нашите усилия са насочени към осигуряване на бърза и точна диагностика и рехабилитация на засегнатите, а в по-далечно бъдеще плануваме изграждане на дневни центрове и центрове за палиативни грижи. С подкрепа на институции и хора, изградихме в София място, в което засегнатите могат да получават безплатно консултации и рехабилитация. Разбира се, междувременно ние консултираме засегнатите семейства по всякакви въпроси, които възникват и ги „придружаваме“ в нелекия път на диагностицирането и справянето с тази тежка семейна травма. Едно от нещата, които постигнахме и с които се гордеем е, че в България за първи път стана достъпен метода на предимплантационната генетична диагностик, чрез който засегнати семейства могат да имат напълно здрави деца.Помощта„Избери, за да помогнеш“ е инициатива, която ни дава шанс да променим историята на семействата засегнати от болестта на Хънтингтън. В нея се включваме, с цел да помогнем на възможно най-много потенциално засегнати лица да се изследват, като заплатим генетичния им тест (бел.: в България генетичното изследване не се заплаща от НЗОК) и същевременно да им предоставим подкрепа в този нелек пък, чрез консултации и рехабилитация. Важно е да има такива инициативи, защото те насърчават обществото към толерантност, разбиране и не на последно място, обединяват хората в стремеж към добро.Стефан спира завинаги своя тъжен танц едва на 37 години. Болестта отнема младия му живот, но не успява да му отнеме възможността да бъде баща и да пее до последно любимата песен на любимата си Ирена. Не, смъртта не е най-страшна. Най-страшно е неживеенето до нея.  Може да помогнете на засегнатите от болестта на Хънтингтън  или с банков превод:", "date": "2020.01.11", "title": "Болестта на Хънтингтън: най-тъжният танц на света"}
{"url": "https://offnews.bg/volejbol/volejbolni-fenove-pochetoha-josifov-i-salparov-719195.html", "text": "Мачът срещу Германия бе последен с националната фланелка за капитана на националния отбор по волейбол Виктор Йосифов и либерото Теодор Салпаров.Салпаров благодари на феновете във Фейсбук за дългогодишната подкрепа и изброи най-големите успехи на \"лъвовете\", докато е част от отбора, но подчерта, че любовта на феновете винаги е била най-големият приз. Съвсем очаквано емоционалните му думи предизвикаха реципрочна реакция от страна на почитателите на родния волейболен тим.Влогърският спортен проект \"Backstage\", който се реализира съвместно от Национална спортна база и асоциация \"Докосни дъгата\", посвети поредното си видео на Йосифов и Салпаров.Кадрите са заснети от кореспондента на youtube канала в Берлин Тони Тонкова и показват емоциите в сърцето на българската агитка преди и по време на драматичния сблъсък с Германия.\"След загубата на нашите волейболисти от Германия с 1:3 гейма на полуфинала на олимпийската квалификация в Берлин ние ви показваме любовта на българите към спорта. Подкрепа за българските юнаци. Вижте екслузивните кадри от залата в Берлин. С благодарност към капитана на националния отбор по волейбол Виктор Йосифов и либерото Теодор Салпаров за мъжката игра за България!\", споделят от екипа на \"Backstage\".", "date": "2020.01.11", "title": "Волейболни фенове почетоха Йосифов и Салпаров"}
{"url": "https://offnews.bg/temida/zaporiraha-smetkite-na-obshtina-chepelare-ekskmetitcata-zaveshtala-d-719223.html", "text": "Запор на всички банкови сметки на община Чепеларе от 9 януари 2020 г. е наложен от частен съдебен изпълнител по три изпълнителни дела, заведени срещу общината от адвокат Кирил Иванов. Общата сума на задълженията е 86 043 лв., съобщава Plovdiv-Online.Наложените запори върху банковите сметки ще блокират за неопределен срок разплащането на предоставяните от общината услуги, които се финансират чрез приходи от местни дейности. Изданието уточнява, че ще се възпрепятства нормалното функциониране на общината и по-конкретно изпълнението на дейностите по чистотата, зимното поддържане, уличното осветление, благоустройството, предоставяне на социалните услуги, нормалното функциониране на детските градини на територията на общината, дофинансирането в образованието, както и изплащането на възнагражденията на работниците и служителите, заети в местните дейности на общината.Още с встъпването си в длъжност като кмет на общината на 6 ноември 2015 г., Славка Чакърова сключва договор за абонаментно правно обслужване със смолянския адвокат. С този договор община Чепеларе се задължава да изплаща ежемесечно по 1 000 лв. за срок от минимум 4 години на въпросния адвокат. Освен това „за участие в съдебни производства, експертни съвети, комисии и проектни процедури възложителят ще заплаща на изпълнителя отделно възнаграждение, което се договаря за всеки конкретен случай\", е посочено в договора. Оказва се, че това \"отделно възнаграждение\" многократно надхвърля месечния му хонорар, подчертава изданието.Посочен е и показателен пример за това: На 1 март 2017 г. Чакърова подписва споразумение с адвокат Иванов да му бъдат изплатени 55 000 лв. за участието му по търговско дело в Окръжен съд Смолян.Чакърова през мандата си е ползвала над 15 адвокати, наети за различни правни услуги, освен двамата юристи на трудов договор, които са без ден практика до момента и по важното – без желание да се научат на занаят по време на платения си престой в администрацията.Към датата на запорите адвокат Кирил Иванов все още обслужва юридически общината по силата на договор от 6.11.2015 г.Чакърова е завещала на новата кметска управа просрочени задължения, които надхвърлят 5 млн. лева, което гарантира и други предстоящи запори.", "date": "2020.01.11", "title": "Запорираха сметките на община Чепеларе - екскметицата завещала дългове от 5 млн.лева"}
{"url": "https://offnews.bg/evropa/vlastite-vav-frantcia-se-otkazvat-ot-vdiganeto-na-pensionnata-vazrast-719226.html", "text": "Премиерът на Франция Едуар Филип заяви в писмено изявление готовността на правителството да изключи временно от плана за пенсионната реформа точката за повишаването на пенсионната възраст от 62 на 64 години през 2027 г., съобщава BFMTV.Според анализаторите именно тази точка предизвика най-голямото недоволство на синдикатите, които се вдигнаха на протести.Първоначално планът за реформата, представен от Филип на 11 декември, предвиждаше формално запазване на пенсионната възраст на нивото на 62 г., но за получаването на максималния размер на парите за старост бе нужно да се работи до 64 г.Бе планирано също да се създаде единна система за изчисляването на пенсиите, което трябваше да отмени действащите в момента 42 програми за това. Премиерът обещаваше, че новата система ще позволи от 2022 г. да се плащат пенсии в размер на 1 000 евро минимум.Във Франция обаче от седмици вървят стачки против пенсионната реформа. Писмото на Едуар Филип бе публикувано в поредната протестна събота, включително и днес в редица големи градове на страната. В Париж мирната демонстрация бързо прерасна в сблъсъци с полицията. Безредици бяха регистрирани на една столична улица, където към колоната на мирните протестиращи се присъединиха радикали от „Черния блок“ и започнаха да провокират полицията, като я замеряха с бутилки и камъни. Час и половина отне на униформените да овладеят ситуацията.В стачката, която започна на 5 декември 2018 г., участват лекари, учители, адвокати, огнеборци и хора от много други професии, които са против пенсионната реформа. Мнозинството от участниците са работниците от Националния съюз на жп работниците /SNCF/ и Парижкото автономно управление на транспорта /RATP/.", "date": "2020.01.11", "title": "Властите във Франция се отказват от вдигането на пенсионната възраст"}
{"url": "https://offnews.bg/sviat/vodnata-kriza-v-avstrijsko-gradche-zavarshi-s-15-mesetca-zatvor-za-kme-719206.html", "text": "Йохан Допелбауер, кмет на Пихл бай Велс, получи условна присъда от 15 месеца затвор заради водна криза в австрийското градче. Вчера съдът в Линц потвърди на втора инстанция присъдата и тя не подлежи на обжалване, съобщава агенция АПА.Допелбауер е признат за виновен за това, че не е изпълнил задълженията си за осигуряване на надеждна водопроводна и канализационна мрежа за местното население.Оценени финансово, загубите заради лошото му управление са за най-малко 60 000 евро.След вчерашното окончателно съдебно решение кметът веднага трябва да напусне поста си.Досегашният му заместник временно ще поеме управлението на Пихл бай Велс, докато местният парламент не избере нов кмет.Населението на градчето е около 2 800 души.", "date": "2020.01.11", "title": "Водната криза в австрийско градче завърши с 15 месеца затвор за кмета му"}
{"url": "https://offnews.bg/sviat/iran-si-prizna-che-voennite-v-stranata-sa-vzrivili-v-nebeto-ukrainski-719197.html", "text": "Иран си призна, че военните в страната са свалили украинския самолет Boeing 737-800 на 8 януари.\"Човешката грешка\" на иранските военни отне живота на 176 души.В изявление по държавната телевизия тази сутрин иранското министерство на отбраната обяви, че самолетът е летял близо до чувствителен военен обект, принадлежащ на Революционните гвардейци, и е свален \"неволно - поради човешка грешка\".Виновниците ще бъдат предадени на съдебния орган на министерството на отбраната и ще им бъде потърсена отговорност, твърдят властите в Техеран.Президентът Хасан Рохани също излезе с писмено обръщение, в което заявява, че \"Иран дълбоко съжалява за допуснатата грешка със свалянето на украинския пътнически самолет.\"Катастрофата на украинския самолет е причинена от \"човешка грешка\" и заради \"американския авантюризъм\", твърди и иранският външен министър Мохамад Джавад Зариф.\"Тъжен ден. Предварителните заключения от вътрешното разследване на въоръжените сили: Човешка грешка в момент на криза, причинена от американския авантюризъм, доведе до катастрофа\", написа в Тиутър Мохамад Джавад Зариф.Той изрази \"дълбоко съжаление, извинения и съболезнования към народа ни, семействата на всички жертви и другите засегнати нации\".", "date": "2020.01.11", "title": "Иран си призна, че военните в страната са взривили в небето украинския самолет"}
{"url": "https://offnews.bg/sviat/gneven-protest-v-teheran-iska-ostavkata-na-aiatolah-hamenej-719225.html", "text": "Стотици демонстранти се събраха пред сградата на технологичния университет „Амир Кабир“ в Техеран с искане за незабавната оставка на върховния лидер на страната аятолах Али Хаменей, предаде Би Би Си.Протестът и призивът за свалянето на ислямския лидер от власт са заради инцидента с украинския пътнически Боинг, предизвикан от иранските военни в сряда. Днес иранските власти официално признаха това.Сред всичките 176 души на борда на самолета бяха 83 иранци и десетки канадци с ирански произход. Всички те загинаха при експлозията.В иранските социални мрежи се появиха видеозаписи от протестите, в които се виждат събралите се до университета хора, скандиращи антиправителствени лозунги. На един от клиповете се чува как тълпата скандира „Оставка не е достатъчна, трябва съд!“.Постъпват съобщения за протести и пред сградата на технологичния университет „Шариф“, който е едно от най-престижните учебни заведения в страната. Според някои данни, най-малко 10 от загиналите при катастрофата са завършили този университет.Иранските потребители на Туитър /забранен в ислямската държава/ и Инстаграм изразяват възмущение и ужас след изявлението на властите. Един от тях пише: „Вашата грешка беше непреднамерена. Вашата лъжа беше преднамерена. Не може да лъжете хората заради съображения за целесъобразност“.Политологът Задех Збикалам, в миналото университетски професор, казва, че е трудно да се разбере как сега ще се оправдаят властите, след като през последните три дни всички те на практика лъгаха.Правителствената агенция IRNA съобщи, че аятолах Хаменей е разпоредил разследване за вероятна немарливост, резултат на която би могла да стане гибелта на самолета.Иранският парламент обяви, че в неделя ще разгледа обстоятелствата от катастрофата в открито заседание.Аятолах Хаменей заяви, че има доказателства за допусната грешка и призова да се вземат мерки, за да не се повтори случаят. Президентът Рохани каза, че Иран дълбоко съжалява за случилото се и обеща наказание за виновниците. Иранският посланик във Великобритания се извини за предишните си лъжливи изявления. Той твърдеше с увереност, че Иран не е обстрелвал украинския самолет с ракети.Гняв, шок и съмнения в станалото. Тези думи използват сега иранците, за да опишат чувствата си по повод гибелта на самолета. Три дни командващият Корпуса на стражите на ислямската революция отричаше всичко, а сега излезе с обяснения, на които малко хора могат да повярват.Тази вечер в Иран хората възпоменават загиналите, събират се в центъра на Техеран и скандират „Смърт на диктатора!“. Те призовават за оставка на главнокомандващия на армията, който е върховен лидер на Иран – Хаменей.Много от тях казват, че ако не беше натискът от страна на правителствата на други държави, Иран никога не би признал грешката си.Остава без отговор важният въпрос: защо иранското въздушно пространство не бе затворено по време на ракетната атака, която Техеран извърши срещу американските военни бази в Ирак?", "date": "2020.01.11", "title": "Гневен протест в Техеран иска оставката на аятолах Хаменей"}
{"url": "https://offnews.bg/horoskop/horoskop-za-11-17-ianuari-ot-antonia-mechkova-717934.html", "text": "Периодът идва с куп празнични поводи, но и деловите задължения не са малко, трябва да намерите баланс. Някои Овни се съобразяват много и с претенции на близки и познати, но заради други хора да не „проспиват” добрите си шансове, които им се разкриват в понеделник. В следващите дни се гответе по-упорито за предстоящите си изяви, вероятни са нови съюзи, изискванията към вас ще са високи. Позицията ви не е силна, та избягвайте спорове с онези, които знаят повече и имат власт. В любовта до петък отстоявате желано въпреки пречките.Празничните поводи през 7-дневието са чудесен повод да разширите кръга на познати и приятели, привличате още последователи с нови прагматични идеи. Телците обичат дисциплината, властни са, но сега да не ограничават свободата на колеги и партньори, а особено ако става дума за опитни професионалисти. От събота до четвъртък непрекъснато възникват поводи за спорове, ала вие можете да ги туширате, без да навредите с нищо на дейността, печалбите. Във флирт ви върви, но не бързайте с връзка, до Антоновден е време за забавления.Куп пречки отстъпват пред стратегията ви, а вие едва ли ще шумите много за постигнатите бизнес резултати. Група Близнаци приключват спор с опоненти и колеги, а след като изяснят деловите проблеми до детайли, тихо и кротко се заемат с решаването им. Понеделник и вторник ви вдъхват кураж: движите се в правилна посока, сряда обаче ви струпва още задачи и ще трябва да помагате и на другите в екипа, за да върви общата дейност. Необвързаните вземат важно решение, може и за сватба, но сега да се радват на купоните в пълна свобода.За вас 7-дневието е доста динамично и плодоносно. Е, повечето Раци да не се отпускат, поводи за празнуване има, но проблемите не чакат. В понеделник внимавайте с финанси, във вторник преценете дали няма причина околните да не ценят високо приноса ви, в сряда наблегнете на учене и анализирайте сериозните спънки пред плана си. Не се налагайте в екипи, в петък следва да съгласувате идеите си с по-влиятелни хора, после ще да се пъчите пред колеги, познати. В любовта - време за забавления, научили сте урока от стари истории.Динамиката през периода ви прави по-критични към околните, но това дали ви е от полза? През уикенда Лъвовете дълбаят в детайли на взаимоотношенията си с близки и познати, може да се изкушат да показват строгост, а не е нужна даже обичаните да допускат грешки. В понеделник търсете нови съюзници, за новите ви планове ще трябва подкрепа. Някои дами ще помогнат, но други май ще създават интриги, до сряда не подминавайте трудностите без внимание. В следващите дни ще се справите с тях, само се щадете, силите ви не са без край.Периодът е динамичен, анализирайте задълбочено процесите в деловата сфера и ще откриете условия за реализиране на идеите си. През този уикенд Девите слагат ударение на бюджета си, после ще ловят и най-дребните промени, които благоприятстват тяхна изява. От вторник избягвайте спорове с околни, колкото и да сте уверени в правотата си. Нерядко шансът ви е на кантар. В четвъртък приключвате поетите ангажименти с качество и в срок, ако бъдещите ви проекти са самостоятелни, това е важно. За обичаните сте извор на мъдрост...Това 7-дневие е за събиране на плод от упорити усилия. И макар че те не са малко, Везните ще запазят сдържаност и благоразумие, понякога даже учудват околните. Някои от знака още през уикенда уреждат интимни отношения, на които държат. Наистина няма защо да бързате, да налагате желания. Работата в понеделник ще върви успешно, ала следвайте идеите на колеги, изисквания на клиенти. От вторник до четвъртък овладейте критичността, тя има основания, обаче близките заслужават обич, прошка. В петък заедно преодолявате пречки.Трудно 7-дневие, но вие интуитивно усещате къде да очаквате пречки при реализация на плановете си. Доста Скорпиони да се готвят за тиха битка с некоректните хора, в понеделник първо си изясняват стратегията в работата. В следващите дни няма да говорите много за наблюденията и принципите си, важното е да опазите и финансите, и начинанията си от вредители. В сряда си спестете открития сблъсък с опоненти и конкуренти, после нещата бавно ще се оправят. Вероятни са пътища. За лични неща държите на думата си и решения.До Антоновден сте подвластни на празнично настроение. Е, и работата върви, но някои Стрелци тепърва ще се ориентират за нови екипи и инициативи през уикенда. Трудностите започват от понеделник, ще търсите услуги, съвети, за да покажете находчивост, високо майсторство, съответно и да спечелите. В четвъртък ще се радвате на първите резултати, но не припирайте веднага да ви отличат. Неспокойните души ще си докарат разправии с роднини, а не им е от полза. Влюбените да прекарват свободното си време далече от шумни купони.Сега позицията ви в деловата сфера не е толкова силна, колкото ви се ще, и е разумно да поискате съвет или друга услуга за реализация на свои замисли. Е, Козирозите да внимават на кого възлагат надеждите си. В понеделник давате доста обещания, може и да не ги изпълните, във вторник пречките са сериозни, а близки не се хващат с делата ви, в сряда следвате чужди идеи, в четвъртък поемате и чужди товари... Проверени приятели ще ви напътстват, но работата вас чака. В петък тя ще ви сближи с още хора, може да заслужат дружбата ви.Този уикенд ви изпълва с енергия и оптимизъм. Ако разчитате на проверени партньори, може да отбележите сериозни делови резултати през 7-дневието. Част от Водолеите от понеделник ще разберат, че трябва да действат много предпазливо – с гъвкавост ще прокарват идеи, бавно и търпеливо ще изпипват задачи. В сряда околните ви прехвърлят задължения, ако не раздавате оценки на ангро, и отношенията ще се подобрят, и работата ще бъде приключена в срок. На Антоновден си направете празник – скромен и само с най-обичаните.През 7-дневието обърнете повече внимание на делата, не вървят бързо, току възникват въпроси за уреждане с партньори, клиенти. Група Риби няма да се притеснят и за някои несполуки, успехите преобладават и са категорични. В понеделник мнозина ще помагат и на приятели или колеги при изпълнение на общи задачи. Колкото и да сте уморени, така сте по-полезни, а не като спорите и сипете забележки. В сряда ще „отсеете” неподходящите съюзници, предстоят важни проекти, всеки трябва да си гледа работата, личният чар е друго нещо...\r\n\r\n", "date": "2020.01.11", "title": "Хороскоп за 11 – 17 януари от Антония Мечкова"}
{"url": "https://offnews.bg/protesti/mashtabno-protestno-avtoshestvie-v-pernik-zaradi-vodnata-kriza-719204.html", "text": "И днес стотици перничани излязоха на протест под наслов \"Къде ни е водата?\".Автошествието започна от спортната зала \"Борис Гюдеров\" и се отправи към село Студена. Част от протестиращите носят жълти жилетки.Перничани са категорични, че проблемът с отговорността за водната криза в града не може да бъде изчерпан само с ареста и оставката на екоминистъра Нено Димов. Демонстрантите искат уволнения, разследване и съд за всички длъжностни лица, виновни за кризата.Протестиращите настояват и за добра организация при раздаването на изворна и минерална вода - с приоритет за уязвимите групи, както и всеки ден да бъдат информирани какво се върши по изпълнение на аварийния план за излизане от водната криза.В протеста днес се включиха и работници на \"Стомана\", които се страхуват, че ще останат не само без вода, но и без работа, съобщава БНР.", "date": "2020.01.11", "title": "Мащабно протестно автошествие в Перник заради водната криза"}
{"url": "https://offnews.bg/politika/tarsiat-se-hora-da-iskat-vizi-za-sasht-no-bez-ideiata-da-patuvat-kam-719227.html", "text": "Нестандартна идея за кампания обмисля българското министерство на външните работи – да се издирят хора, които да кандидатстват за визи за Америка, обаче без никакво намерение да пътуват през Океана.Така щял да падне процентът на отказаните визи и, в крайна сметка, изобщо щял да отпадне строгият визов режим за българите. Това стана ясно от интервюто на вицепремиера и външен министър Екатерина Захариева пред Дарик радио часове след завръщането й от извънредното заседание на Съвета на външните министри в Брюксел предния ден.Запитана в студиото дали България можеше да обвърже закупуването на бойните самолети с темата за визите, тя каза, че това е несериозно, а и темата за визите се поставя от години на всички нива.Поляците ни изпреварили, тъй като имат много обективна система и ясни закони, уточни Захариева. И обясни: „Ние сме изпълнили всички критерии. Отказите трябва да са под 3%, а в момента при нас са 9 и малко. Но има бързо темпо на падане на отказите. Допреди две години бяха 15%, сега са под 10%. В останалите три държави от ЕС отказите падат по-бавно“, каза тя.Захариева съобщи, че през март у нас ще пристигне „зам.-държавният секретар – човекът, който отговаря за консулската дейност, за да работим заедно така, че да повишим осведомеността на българските граждани за работата на консулските служби не само в България, защото големият процент на отказите идва от държавите, в които има големи общности на българи“.През март тя смята да предложи на американския гост въпросната кампания за търсене на хора, които нямат намерение да пътуват до САЩ, но имат добро визово досие, но да кандидатстват за визи. Така, според нея, щял да се намали процентът на отказите. А така или иначе, българското Външно ще продължи да поставя този въпрос.„Не е наистина справедливо при положение, че сме стратегически партньор, а и това, което се случи на срещата на премиера в Белия дом през ноември – стратегически диалог, нашите граждани да пътуват с визи. Още повече, ако видите процента на просрочените визи, България е на най-ниско ниво - под 1% от хората са просрочили визите си. Това е критерий, който е по-важен дори от отказите“, увери тя.Запитана не е ли логично тогава европейските държави да въведат визи за американците, тя обясни, че визовата политика на ЕС е единна. „Нека да не говорим хипотетично, а да мислим реалистично, това е малко вероятно да се случи“, допълни тя. И подчерта, че в същото време България има пълната подкрепа на ЕС, когато вървят разговори със САЩ на ниво ЕК, а този въпрос се поставя винаги за държавите с визов режим.Захариева коментира и развода на Великобритания с ЕС. Тя определи като добра новина факта, че британският парламент успя най-после да одобри споразумението за Брекзит. Според нея следва ратификация от Европейския парламент, за което той бил готов още сега, и старт на спешната работа за бъдещите отношения. Всичко това, според нея, ще бъде тест за единството на ЕС.", "date": "2020.01.11", "title": "Търсят се хора да искат визи за САЩ, но без идеята да пътуват: кампания на МВнР"}
{"url": "https://mamaninja.bg/%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE/%D0%BE%D1%82%D0%BD%D0%BE%D1%88%D0%B5%D0%BD%D0%B8%D1%8F/item/3911-vseki-den-me-pravish-po-dobra", "text": "", "date": "2020.01.11", "title": null}
{"url": "https://offnews.bg/112/16-godishno-momche-e-s-opasnost-za-zhivota-sled-bezpametno-napivane-v-719199.html", "text": "16-годишно момче е с опасност за живота след безпаметно напиване в Разград.Детето е открито в безпомощно състояние около 1.00 часа тази нощ пред жилищен блок, съобщават от полицията в града.Повикана е линейка. Лекарите са разбрали, че 16-годишният е изпил неустановено количество алкохол и не е успял да стигне до дома си.Момчето е откарано в болницата в Разград.", "date": "2020.01.11", "title": "16-годишно момче е с опасност за живота след безпаметно напиване в Разград"}
{"url": "https://offnews.bg/temida/prokuraturata-vnese-v-sada-iskane-za-postoianen-arest-na-neno-dimov-719203.html", "text": "Тази сутрин Специализираната прокуратура внесе в Специализирания наказателен съд искане за налагане на мярка за неотклонение „задържане под стража\" на екоминистъра в оставка Нено Димов. Съдът насрочи делото по мярката за 12.30 ч. днес.Нено Димов е обвинен за умишлена безстопанственост за водната криза в Перник.Той беше задържан в четвъртък и прекара нощта в ареста на Трето районно управление в София. След това му беше наложено и 72-часово прокурорско задържане.Аргументите на прокуратурата срещу Нено Димов подлежат на много сериозна критика. Нито един министър не взима решения сам, заяви пред bTV в петък неговият адвокат Ина Лулчева.Да се твърди лична отговорност от министър и да се претендира той да разбира и от нива на водите - не съответства на закона. От това разбират съответните геолози, които имат специалните знания, отбеляза тя.", "date": "2020.01.11", "title": "Прокуратурата внесе в съда искане за постоянен арест на Нено Димов"}
