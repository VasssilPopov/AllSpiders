{"url": "https://offnews.bg/obshtestvo/falshivite-zaplahi-za-bomba-bili-izprateni-ot-shvejtcaria-i-sejshelite-709866.html", "text": "Множеството заплахи за взривни устройства, които получиха вчера редица медии и летища у нас, са били изпратени  от интернет доставчик, регистриран в Швейцария и Сейшелските острови.Подобни заплахи са били получени във вторник от същия доставчик на електронните пощи на институции в няколко европейски държави, във Ванкувър и на Сейшелите. Съобщенията са писани на друг език и превеждани с Google translate заради некоректно използвани думи в текста.Целта на заплатиха е била да се създаде паника и страх у хората и да се блокира работният процес, заяви зам.-директорът на Главна дирекция \"Борба с организираната престъпност\" Стоян Темелакиев и началникът на сектор \"Противоправно съдържание\" Михаил Драгоданов.\"Това, което към момента става ясно, е, че са използвани интернет ресурси, които са обществено достъпни от всеки един потребител на интернет пространството. Това са ресурси, които позволяват анонимизация на изпращача на тези съобщения. Напълно възможно е и деца да са направили това деяние под формата на шега\", коментира Драгоданов.От ГДБОП уточниха, че подобни заплахи в България се отправят предимно по телефона. От началото на годината са регистрирани 52 такива телефонни обаждания, като зад тях обикновено стоят малолетни, непълнолетни или хора с доказани психични разстройства.По случая работят и служители от Европол, както и служби от други държави.", "date": "2019.08.22", "title": "Фалшивите заплахи за бомба били изпратени от Швейцария и Сейшелите"}
{"url": "https://offnews.bg/112/120-dekara-gora-plamnaha-kraj-vetren-709862.html", "text": "120 декара гора пламнаха край град Ветрен, Пазарджишко. Огънят е обхванал и 80 декара сухи треви и храсти. Сигнал за пожара е подаден около 13.30 часа. По първоначални данни огънят е тръгнал от сметището на града, а от там по сухи треви и храсти се е прехвърлил в близката гора и обхванал голяма площ от нея, съобщи БНТ.Около 85 души се борят с пожара. На мястото има четири противопожарни автомобила и пет джипа.Само днес огнеборците са се справили с потушаването на над 84 пожара, в сигналите вчера са били малко повече от 200.", "date": "2019.08.22", "title": "120 декара гора пламнаха край Ветрен"}
{"url": "https://offnews.bg/futbol/izraeletcat-poiskal-vreme-za-razmisal-predi-da-dade-otgovor-na-levski-709861.html", "text": "Израелският защитник Талеб Теута е поискал време за размисъл, преди да даде окончателен отговор на предложението на Левски за трансфер, пише вестник \"Маарив\". Футболистът иска първо добре да проучи \"сините\" и да разбере в какъв отбор отива. Той се е свързал с няколко мениджъри, които да му обяснят каква е обстановката на \"Герена\". Теута вече е имал разговор и с треньора Петър Хубчев, но е пожелал да получи и други мнения.27-годишният израелец е собственост на Айнтрахт, където има няколко добри сезона, но напоследък загуби титулярното си място и не попада в плановете на треньорския щаб. Затова германците с радост са готови да се разделят с него.Теута е категоричен, че не иска да се връща в родината си Израел, макар да има оферти от местни клубове като Макаби Хайфа и Макаби Тел Авив. Интерес към левия бранител има и от испанския Леванте, така че Левски не е единственият вариант пред футболиста и той иска хубаво да прецени къде е най-подходящо да продължи кариерата си.", "date": "2019.08.22", "title": "Израелецът поискал време за размисъл, преди да даде отговор на Левски"}
{"url": "https://offnews.bg/futbol/ludogoretc-se-oblizva-za-blizo-3-miliona-evro-ako-vleze-v-grupite-na-709863.html", "text": "Българският шампион Лудогорец ще се бори за близо 3 милиона евро в двата мача с Марибор от плейофа на Лига Европа. Ако се доберат до групите на турнира, в касата на разградчани ще влязат 2 920 000 евро, колкото се полага на всеки отбор, стигнал до тази фаза.С участието си в евротурнирите през този сезон \"Орлите\" вече са си осигурили 1 120 000 евро. Те отпаднаха още в първия предварителен кръг на Шампионската лига, а след това продължиха участието си в Лига Европа, където вече елиминираха два съперника - Валур във втория предварителен кръг и ТНС в третия предварителен кръг на надпреварата.От участието си в Шампионската лига Лудогорец си е спечелил 280 000 хиляди евро. 260 000 евро са приходите от мачовете с Валур, а още 280 000 евро ще влязат в клуба за срещите с ТНС. 300 000 евро пък се полагат за двубоите от плейофа с Марибор.", "date": "2019.08.22", "title": "Лудогорец се облизва за близо 3 милиона евро, ако влезе в групите на Лига Европа"}
{"url": "https://offnews.bg/temida/povdignaha-obvinenie-na-mazh-ot-svoge-za-pozhara-nad-rebrovo-709860.html", "text": "Районна прокуратура – Своге повдигна обвинения на мъж от Своге за пожара в гората край с. Реброво.Около 13:40 ч. на 20.08.2019 г., в с. Реброво, община Своге, махала „Ямата“, е запалено имущество със значителна стойност – тревни площи и иглолистна гора.Незабавно е извършен оглед на местопроизшествието. Засегнатият имот е с площ 40 декара и обем от 720 куб. м. дърва – бор.В хода на разследването е установен извършителят на престъпното деяние – С.К. Той е задържан и му е повдигнато обвинение за непредумишлен палеж.Продължава разследване и по друго досъдебно производство, водено от Районна прокуратура – Своге, относно запалени на 18.08.2019 г. необработваеми тревни площи и храсна растителност в махала „Голяма поляна“ в с. Реброво.За момента няма обвиняеми по това дело. ", "date": "2019.08.22", "title": "Повдигнаха обвинение на мъж от Своге за пожара над Реброво"}
{"url": "https://offnews.bg/vodni/miladinov-ostana-na-6-stotni-ot-medal-na-svetovnoto-709872.html", "text": "Българският плувец Йосиф Миладинов остана на четвърто място във финала на 100 метра бътерфлай на Световното първенство за юноши в Будапеща. 16-годишният нашенец се класира за битката за медалите с второ най-добро време, но 6 стотни не му достигнаха да се качи на почетната стълбичка.Миладинов даде време под 52 секунди (51.96), като това му отреди четвъртото място в крайното подреждане. Трети завърши Егор Павлов от Русия с 51.90, осигурявайки си бронзов медал, среброто отиде при Федерико Бурдисо от Италия (51.83), а златото бе за друг руснак - Андрей Минаков, изплувал дистанцията за 51.25 секунди.", "date": "2019.08.22", "title": "Миладинов остана на 6 стотни от медал на Световното"}
{"url": "https://offnews.bg/bojni/golovkin-i-derevianchenko-shte-sporiat-za-titlata-na-ibf-709865.html", "text": "Следващият съперник на Генади Головкин ще бъде украинецът Сергей Деревянченко. Двамата ще се изправят един срещу друг та 5 октомври в \"Медисън Скуеър Гардън\" за титлата в средна категория на Международната боксова федерация (IBF).Поясът в момента е свободен, след като бе отнет от Канело Алварес. Причината бе, че мексиканецът не се разбра навреме за задължителен бой с Деревянченко.За Деревянченко това ще е втори бой за световна титла. През миналата година той загуби от Даниел Джейкъбс с 1:2 съдийски гласа. Украинецът има 13 победи (10 с нокаут) и 1 загуба на професионалния ринг.Головкин (39 победи, 1 равен и 1 загуба, 35 с нокаут) пък пък ще опита да се върне на световния връх, след като се почувства ограбен и в двата си мача с Канело Алварес, последният от които през септември 2018 г.", "date": "2019.08.22", "title": "Головкин и Деревянченко ще спорят за титлата на IBF"}
{"url": "https://offnews.bg/obshtestvo/zavedenie-v-krapetc-taksuva-po-1-lev-za-zarezhdane-na-telefon-709859.html", "text": "Заведение на плажа в Крапец таксува клиентите си по 1 лев за зареждане на мобилен телефон. Проверка на Комисията за защита на потребителите потвърждава това. Оказва се обаче, че в заведението „Крапец Бийч Бар” на видно място е обявено, че се изисква заплащане за ползването на тази услуга.В същото време обаче от КЗП са установили, че заведението начислява такса за използване на тоалетната от клиенти, което е в нарушение на наредбата за категоризация. Заради това на заведението ще бъде съставен акт в размер на 1000 лева. Дадени са предписания за отстраняване на несъответствието, като инспекторите ще извършат последваща проверка.В хода на проверката инспекторите са установили и че в менюто на въпросния плажен бар са посочени цените и грамажите на предлаганите храни и напитки, което предполага, че изненади при поднасянето на касовия бон не би трябвало да има.Експертите на КЗП напомнят, че начисляването на такси от типа „празен стол”, „празна чиния”, „желание на клиента” и пр. е допустимо, но само ако – както в този случай – потребителят е бил предварително информиран по надлежен начин колко ще му струва конкретната услуга. Това може да стане чрез ценоразпис, в менюто, на информационна табела в обекта или чрез друг подходящ способ.", "date": "2019.08.22", "title": "Заведение в Крапец таксува по 1 лев за зареждане на телефон"}
{"url": "https://offnews.bg/tenis/grigor-zapochva-sreshtu-sepi-v-niu-jork-709869.html", "text": "Първата ракета на България в мъжкия тенис Григор Димитров ще започне участието си на последния турнир от Големия шлем US Open срещу италианския ветеран Андреас Сепи. Това ще е първа среща на хасковлията срещу 35-годишния тенисист.Любопитното е, че двамата се намират един до друг в световната ранглиста преди началото на турнира. Сепи е №77, а Димитров е една позиция по-назад - №78.Ако прескочи първия кръг, Григор ще има за съперник Борна Чорич или квалификант. В третия кръг е много вероятно на пътя на хасковлията да застане Милош Раонич. В схемата на българина са още Кей Нишикори, Роджър Федерер и Новак Джокович.Най-силното представяне на Гришо на US Open е достигане до осминафиналите през 2014 и 2016 година. През миналия сезон хасковлията отпадна още на старта след загуба от Стан Вавринка.", "date": "2019.08.22", "title": "Григор започва срещу Сепи в Ню Йорк"}
{"url": "https://offnews.bg/politika/radev-poiska-da-badat-proucheni-vnimatelno-investitorite-za-proekta-a-709864.html", "text": "„Наличието на толкова много инвеститори е положителен знак и показва, че от тази централа има необходимост и може да бъде рентабилна, защото когато бизнесът кандидатства за нещо, си прави много добре сметката.“Това заяви президентът Румен Радев пред журналисти в отговор на въпрос за заявения инвеститорски интерес към изграждането на АЕЦ „Белене“.Държавният глава подчерта, че няма да избързва с даването на оценки и очаква т.нар. кратък списък на инвеститорите. Румен Радев призова държавните институции да проучат много внимателно самите инвеститори, техния потенциал и конкретните им планове.По думите на президента най-големият риск пред АЕЦ „Белене“ е след заявените добри намерения да се окаже, че потенциалът на избраните инвеститори е изчерпан и да се мине на вариант държавата да трябва да се намеси с предоставянето на гаранция под една или друга форма, а това ще срине и идеята за самия проект – той да бъде без финансовото участие на държавата.В отговор на въпрос за освобождаването на началника на НСО, президентът припомни, че генерал Данчо Дяков е внесъл сам молбата си за освобождаване по свое желание и лични причини.Държавният глава подчерта, че познава ген. Дяков от много години и той е вложил много усилия за усъвършенстване дейността на Службата, за освобождаването и от несвойствени дейности и имоти, за повишаване на подготовката и за по-добро взаимодействие с нашите партньори зад граница от сродни служби.", "date": "2019.08.22", "title": "Радев поиска да бъдат проучени внимателно инвеститорите за проекта  АЕЦ Белене"}
{"url": "https://offnews.bg/112/goliam-pozhar-goria-do-dvoretca-v-krichim-709870.html", "text": "Голям пожар горя близо до двореца в Кричим. Огнеборците са реагирали много бързо и пожарът вече е потушен, съобщи БНТ. Изгорели са около 200 дка трева. Няма и никакви щети върху постройките в ловното стопанство и двореца. Периметърът на пожара е бил на над 2 км от самия дворец.Движението между Йоаким Груево и Кричим беше спряно заради гасенето на пожара. Има няколко версии за причините за пожара. Разследва се дали не става въпрос за палеж. По случая е образувано досъдебно производство.", "date": "2019.08.22", "title": "Голям пожар горя до двореца в Кричим"}
{"url": "https://offnews.bg/bojni/natcionalite-po-taekuon-do-itf-s-posledni-trenirovki-predi-svetovnoto-709868.html", "text": "Българският национален отбор по Таекуон-До ITF продължава да се готви на пълни обороти за предстоящото 21-во Световно първенство в Пловдив. Както е известно, от 25-и до 30-и август страната ни е домакин на авторитетния шампионат, в който участие ще вземат над 1500 състезатели от 80 държави. Надпреварата ще бъде за юноши и девойки( младша и старша възраст), мъже, жени и ветерани. 70 таекуондисти от цялата ни страна са селектирани от треньорското ръководство в различните възрастови групи.„Продължаваме с активните тренировки и работим за всички двигателни качества. Накрая сме на планираните занимания и след едномесечен лагер в Благоевград и повече от седмица в Пловдив, мога да кажа, че сме готови за започващия шампионат. Ще бъде изключително трудно и тежко, защото ще има повече от сериозна конкуренция във всички дисциплини. Именно заради това наблягаме на физическата издръжливост, защото тя ще бъде от огромно значение . Всеки, абсолютно всеки един от нашия отбор е готов за медал и дано да спечелим повече отличия. Дано и публиката, която дойде в залата да бъде допълнителен мотиватор на националите ни, защото всички искаме да имаме повече призьори на подиума за награждаване”, сподели треньорът Тодор Козладеров.Шампионатът ще бъде в дисциплините – спаринг, форма, специална техника, пауър тест и самозащита. Успоредно с първенството в Пловдив ще се проведе и Конгрес на Международната федерация по Таекуон –До ITF,в който участие ще вземат представители от всички страни участнички и ръководството на централата.„Денонощно се работи по организацията от няколко месеца. Имаме екип от над 100 човека, които отговарят за пристигането, настаняването, графиците за пътуване на състезателите от хотелите до залата и т.н. Имаме добър опит от предишни големи първенства на които сме били домакини, но сега се очертава да бъде доста по –трудно, защото идват над 1600 човека от целия свят . Убеден съм, че ще се представим като отлични домакини във всяко отношение. Всичко се прави по специален план-график и очакваме още днес първите делегации да пристигнат в Пловдив. Сигурен съм, че залата ще бъде пълна с публика и хората ще видят елитът на нашия спорт в следващите дни. Всички наши състезатели отлично осъзнават важността на първенството и отговорността да представят България. Сигурен съм, че всеки един ще покаже най-доброто от себе си по време на шампионата”, каза президентът на БФ Таекуон- До ITF Марио Богданов.Церемонията по откриването на Световното първенство ще бъде в неделя (25 август) от 21:00 часа. Състезанията започват в понеделник, като входът за публика в зала „Колодрума” в Пловдив е безплатен!", "date": "2019.08.22", "title": "Националите по Таекуон-До ITF с последни тренировки преди Световното в Пловдив"}
{"url": "https://offnews.bg/politika/radev-i-planinski-vodachi-dostaviha-aptechka-i-pomoshtni-sredstva-do-z-709875.html", "text": "Президентът Румен Радев участва заедно с планински водачи, спасители и доброволци в поход, с който бяха доставени материали за оборудване на новоизградения заслон до седловината „Кончето“ в Пирин.„Имаме прекрасни планини и те не са само безценен природен ресурс, но и част от нашата национална идентичност. Институциите следва да подкрепят инициативите на Асоциацията на планинските водачи, за да може българските планини да стават по-достъпни за младите хора\", заяви Радев.Президентът призова да пазим планините си от всякакви посегателства, безобразна сеч и бракониерство, което можем да постигнем само ако бъдем непримирими като общество към всички тези негативни явления.Радев открои и необходимостта планинските спасители у нас да разполагат, както техните колеги в много други европейски държави, със съвременна спасителна техника, включително хеликоптери, за да реагират своевременно при сигнали за инциденти и бедстващи хора.Президентът дари аптечка, която да бъде използвана от туристите, катерачите, планинските водачи и природолюбителите, които посещават заслона до седловината „Кончето“.В похода се включиха директорът на Дирекция „Национален парк Пирин“ Росен Баненски, ръководителят на катедра „Туризъм, алпинизъм, ориентиране“ в Националната спортна академия доц. Александър Шопов и алпинистите Дойчин Боянов и Емил Божанов. Походът започна рано сутринта от хижа „Яворов“, премина през седловината „Кончето“ и завърши пред хижа „Вихрен“.", "date": "2019.08.22", "title": "Радев и планински водачи доставиха аптечка и помощни средства до заслона 'Кончето' (снимки)"}
{"url": "https://offnews.bg/sviat/osadiha-avstralijski-roditeli-darzhali-bebeto-si-na-veganska-dieta-709855.html", "text": "Австралийски родители бяха осъдени на 300 часа обществено полезен труд, защото държали бебето си на веганска диета, заради което то било силно недохранено. За случая властите разбират през март 2018 г. Майката повикала линейка, след като момиченцето, което тогава било на година и половина, припаднало. Спешните медици го намерили с посинели устни, студени крайници, ниска кръвна захар и нисък мускулен тонус. Детето било толкова недохранено, че изглеждало като 3-месечно бебе. То не е имало зъби и е било изостанало в развитието си - не е можело да седи, да говори и да си играе с играчки. Оказало се, че родителите го хранели с овес, картофи, филийки хляб, ориз, ядки и не е приемало хранителни добавки, необходими при вегански режим на хранене при децата.Родителите са над 30-годишни и имат две по-големи деца, които са отгледани без такива проблеми, макар че и трите деца не са били ваксинирани. Според съда родителите не са могли да приемат, че състоянието на детето се дължи на недохранване. Майката е страдала от следродилна депресия и с времето се е вманиачила във вярването си, че строгата диета е полезна, обяви съдията, който критикува бащата, че не е направил опит да подобри състоянието на дъщеря си.Пред съда бащата обявил, че е имал ограничено участие в грижите за детето и заради това трябва да получи по-малка присъда, но аргументът му е отхвърлен. Дъщеричката им сега е отглеждана от други членове на семейството. Детето посещава говорна терапия и физиотерапия, взима хранителни добавки, но все още изостава от връстниците си.Родителите са загубили попечителството и върху другите си две деца, макар да поддържат връзка с тях. ", "date": "2019.08.22", "title": "Осъдиха австралийски родители, държали бебето си на веганска диета"}
{"url": "https://offnews.bg/leka-atletika/shaban-mustafa-atakuva-rekorda-za-skorostno-izkachvane-na-cherni-vrah-709840.html", "text": "Един от най-добрите ни планински бегачи ще атакува тази неделя рекорда за скоростно изкачване на Витоша. Шабан Мустафа ще се опита да премине разстоянието от центъра на София до Черни връх за по-малко от 1.36:45 ч. Това ще стане по време на големия спортен празник, организиран за пета поредна година от Фондация „София – европейска столица на спорта“, Български туристически съюз, Природен рак „Витоша“ и Сдружение „Маратон“.Няколко емблематични събития ще съберат около 2000 приятели на планината тази неделя на витошкия първенец.В 9.00 ч. ще бъде даден старт на традиционното планинско бягане „Витоша Рън – от НДК до Черни връх\". Преди това ще потеглят два пешеходни похода до Черни връх: в 7.00 от Златни мостове през х. „Кумата“ и в 8.00 ч. от Железница.Всъщност тържествата по отбелязването на 124-ата годишнина на туристическото движение в България започват още утре, петък в 17.00 часа с поднасяне цветя на морената пред Народния театър „Иван Вазов”, откъдето през 1895 г. Алеко Константинов е повел около 300 души към Черни връх.На другия ден, в събота от 20.00 часа е предвидена Алекова вечер на хижа „Алеко”. Кулминацията ще бъде в неделя на върха, където ще се състои Национален туристически събор. В него ще участват представители на туристическите дружества, членове на БТС от цялата страна, както и държавни институции, за които развитието на туризма е приоритет.В неделя на Черни връх ще бъде дадено и началото на поредицата от празненства и събития, с които ще се отбележи 85-ата годишнина на Природен парк Витоша. В празника ще се включи и Столична библиотека към Столична община, която ще осигури много награди.Програмата на върха за тази неделя е следната:12.00 ч. – Поднасяне цветя пред барелефа на Алеко Константинов на Черни връх от участниците в туристическия събор12.15 ч. – Откриване на празника и приветствия от гости12.30 ч. – Награждаване на призьорите13.00 ч. - Концертна програма14.00 ч. – Теглене на томболата за участниците в Националното движение „Покорител на десетте планински първенци”15.00 часа – Концерт на хор „Планинарска песен – Филип Аврамов” и МВГ „Вежен” - Тетевен, на хижа „Планинарска песен” Сред изпълнителите ще бъде и прочутият народен певец Александър Александров, който бе дълго аплодиран преди месец на сцената пред х. Момина скала по време на Витоша летен фест. Ще има още много настроение, песни и награди.В унисон с отбелязването на празника, Сдружение \"Маратон\" организира за 13-та поредна година най-масовата надпревара по планинско бягане от веригата FIVE MOUNTAINS – състезателното изкачване от центъра на град София до Черни връх (2290 м). За състезанието по 18-километровия маршрут от НДК до Черни връх със 1734 м сумарна положителна денивелация до този момент са се записали над 290 участници, сред тях е и рекордьорът Шабан Мустафа.Той ще се опита да подобри върховото си постижение. Настоящият рекорд за изкачването на Витоша при мъжете от 1 ч., 36 мин. и 45 сек. бе поставен през 2011 г. от Шабан Мустафа, а рекордът при жените от 1 ч., 54 мин. и 30 сек. е регистриран от Милка Михайлова също през 2011 г.Освен шесткратният победител в състезанието Шабан Мустафа, сред записалите се тази година са и други елитни бегачи: шампионът от 2015 г. Димитър Михаилов, както и Бойко Златанов – победител в първото бягане през 2007 г., както и през 2012 г.Новото тази година е, че за първи път най-бързите ще могат да се следят онлайн чрез GPS-система по пътя им към върха, която ще се активира в сайта http://marathon.bg/vitosharun19bg/. Там са публикувани карта на трасето, начините и сроковете за заявките, които могат да се направят и непосредствено преди старта.Ето и повече подробности за трасето:Старт 9.00 ч. от София, НДК, Финал: Черни връх; Дължина: 18км, D+1734м с 5 междинни контролни пункта (виж схемата на трасето), преминава пo централната алея на Южен парк, продължава по ул. Никола Крушкин, пресича Околовръстен път на кръговото с бул. Черни връх, зад Фантастико, по ул. Чемшир през Драгалевци, Посетителски център Витоша, пътеката за Черни връх, през Голи връх и Платотo до Финала.Маркировка с жълт временен спрей и табели. Трасе.GPX Трасе.KMZ. Състезателни категории: Мъже и Жени, Младежи и Девойки до 20г., Ветерани 40+, 45, 50, 55, 60, 65, 70. Контролното време за изкачване до върха е 5 часа.Всички финиширали ще получат подарък сувенир от \"София - Европейска столица на спорта\". Миналата година събитието съвпадна с откриването на първия ремонтиран заслон от близо половин век насам на Витоша. Той бе открит в местността „Три кладенци“ по пътеката между Черни връх и Златни мостове. Всички, които ще се включат в празника тази неделя, могат да ползват както Симеоновския лифт, така и откритите лифтове „Лале” 1 и 2.", "date": "2019.08.22", "title": "Шабан Мустафа атакува рекорда за скоростно изкачване на Черни връх"}
{"url": "https://offnews.bg/dw/georgiev-geshev-i-oshte-bezobrazia-veche-ne-im-puka-kakvo-shte-kazha-709871.html", "text": "Колкото и да сме свикнали с безобразия като тези с Пламен Георгиев и Иван Гешев, все повече се набива на очи една нова тенденция, която не бива да бъде проспивана: България явно навлиза в нова ера. Ерата на произвола.Коментар от Ясен Бояджиев:Всяко чудо за три дни. Новината, че бившият шеф на антикорупционната комисия, току-що освободен от този пост и възстановен като спецпрокурор, вече е произведен за генерален консул във Валенсия, предизвика краткотрайна вълна от възмущение и подигравки, след което отшумя и се забрави. А не трябваше. Защото колкото и да сме свикнали с подобни безобразия, все повече се набива на очи една нова тенденция, която не бива да бъде проспивана.Вече дори не се криятМиналата седмица едно интернет издание публикува анкета с въпроса: „Защо бившият шеф на КПКОНПИ става консул?“. Почти 90 на сто от участниците се бяха обединили около два припокриващи се отговора: „Като отплата за вярна служба в интерес на властимащите“ и „За да си мълчи“. Единодушието е естествено - не е нужно човек да има определени политически симпатии или антипатии, да е излишно подозрителен или да вярва в конспиративни теории, за да стигне до същия извод. Защото новоизпеченият консул не отговаря на нито едно от законовите изисквания за поста, няма никакъв опит на това поприще и дори, както изглежда, не знае езика на страната, в която го пращат (какъвто беше единственият публично обявен мотив за назначението). Разбира се, подобни политически назначения на дипломатически постове е имало винаги. Забележителното в случая (освен неговата потайност и светкавичност) е, че взелите решението не направиха дори най-малък опит да прикрият истинските си мотиви.С две думи, става все по-очевидно, че вече не им пука какво ще кажат хората. Изглежда си отива времето, в което се опитваха да прикриват безобразията си под булото на поне привидно приличие. Като че ли самата фасадна демокрация става излишна. Фасадата е олющена, липсват цели парчета, така че се вижда какво става отзад, но вече никой не си дава зор да я кърпи и възстановява.Ако не друго, поне правеха добро впечатлениеЕто още примери за тази тенденция от последните дни и седмици. Беше време, когато за главни прокурори се избираха хора, които може и да не са свършили кой знае какво срещу престъпността и корупцията, но пък поне правеха (или можеха да правят) добро впечатление. Днес дори и това „качество“ явно е излишно. Сегашният главен прокурор изглежда направо като изтънчен интелектуалец в сравнение с почти сигурния си наследник.Необременен от каквито и да било задръжки, той не подбира много-много думите и не се притеснява да раздава политически квалификации и заплахи. Така че мисълта за бъдещето, когато в ръцете му ще бъде предадена огромна и неограничена репресивна власт, е доста плашеща. Доскоро бе немислимо някой от върховете на властта, независимо какво си мисли и какво прави зад кулисите, да си позволи откровено и на всеослушание да изказва несъгласието си с основни принципи на демократичното устройство като разделението на властите и презумпцията за невиновност. Но го доживяхме. Интервютата и концепцията на единствения кандидат за главен прокурор звучат като идеологическа обосновка за започналия демонтаж на фасадната демокрация.Преди дни научихме, че шефът на Столичната дирекция на вътрешните работи се е присъединил към втрещяващата вълна от писани под индиго писма на прокурорски трудови колективи в подкрепа на кандидат-главния прокурор. Във всяка нормална държава подобна самодейна намеса на представител на изпълнителната власт в делата на независимата съдебна власт би завършила с уволнение. Доскоро вероятно даже и при нас - ей така, за привидно приличие. Но вместо това последва очевидно наредена и организирана от \"горе\" серия от подобни писма на другите областни дирекции на МВР. Лично се присъедини и директорът на националната полиция.Защо го правят и докъде могат да стигнатНе е задължително тази тенденция да е планиран резултат от някакво съзнателно решение. По-скоро са изморени от цялата тази куртоазия, която хаби много нерви и ресурси. А и явно си мислят, че вече могат да минат без нея. Защото в резултат от дългогодишна обработка, баламосване, манипулиране, мачкане и сплашване са култивирани толкова много безразличие, апатия и страх, че мнозинството изобщо не разбира или не иска и да знае какво се случва около него.Е, има все още група неприятни, шумни хора, които продължават да се интересуват, възмущават, съпротивляват и протестират. Но те, първо, са постоянно свиващо се малцинство. И второ, когато цялата държавна машина ти е на разположение, справянето с тях е лесна работа - някои вече го изпитаха на гърба си. Вратата на произвола е отдавна отворена. А вече няма нужда и от прикритие.", "date": "2019.08.22", "title": "Георгиев, Гешев и още безобразия: вече не им пука какво ще кажат хората"}
{"url": "https://offnews.bg/112/viatar-otnese-parashut-s-turisti-kraj-plazh-kavatci-709873.html", "text": "Вятър отнесе парашут с туристи край „Каваци”. Те са паднали върху дърво в гористата местност, съобщи БГНЕС. Причината за инцидента е скъсване на повдигащото въже. Силният вятър е издухал парашута към сушата.Туристите нямат сериозни наранявания. Те са жена на 40 години и синът ѝ на 14 от Горна Оряховица.Сигнал за случилото се е подаден около 13.10 часа. Туристите са свалени от дървото около 13.30 часа. По думите на собственика на клуба за парасейлинг Виктор Николчовски са взети всички предпазни мерки, но вятърът се е засилил изведнъж и е скъсал въжето.", "date": "2019.08.22", "title": "Вятър отнесе парашут с туристи край плаж Каваци"}
{"url": "https://offnews.bg/balgaria/-709839.html", "text": "С 500 лева ще бъдат увеличени заплатите на учителите, желаещи да се включат в националната програма „Мотивирани учители“. Те ще работят в училища с ученици, които имат ниски резултати или нисък социален статус , съобщават от Министерство на образованието и науката.Преподавателите, участващи в проекта, ще получават и допълнителни средства за наем в размер на 200 лева за срок от 12 месеца, предвижда проектът за изменение на програмата. Преди измененията средствата за допълнително финансово стимулиране бяха в размер на 300 лева и не се допускаха кандидати с образователна степен „бакалавър“.Програмата ще разшири и възможностите за включване на специалисти в едногодишните обучения за придобиване на професионална квалификация „учител” за всеки един от учебните предмети – математика, информатика и информационни технологии, чужди езици, биология и здравно образование, химия и опазване на околната среда.От МОН заявяват, че ще приемат документи на кандидатите за допускане до процедурата по подбор до 10 дни след публикуването на измененията в официалния им сайт. Удължен е и срокът за кандидатстване по програма „Подпомагане на общините за реализиране на дейности за образователна десегрегация.“. Желаещите да участват могат да подадат документи до 15 октомври 2019 г. включително. Одобрените проекти ще бъдат финансирани до края на учебната 2019/2020 година.", "date": "2019.08.22", "title": "500 лева повече за преподаватели по програма  „Мотивирани учители“"}
{"url": "https://offnews.bg/futbol/pusnaha-biletite-za-vechnoto-derbi-709842.html", "text": "Билетите за първото за сезона вечно дерби между ЦСКА и Левски вече са в продажба, информираха от червения клуб, който е символичен домакин на двубоя на националния стадион \"Васил Левски\" на 1 септември от 17,45 часа.Цените са между 10 и 15 лв, а пропуски няма да се продават в деня на мача, който е определян като \"високорисков\".Ето какво написаха от ЦСКА в официалния си сайт:\"Армейци,билетите за първото вечно дерби през сезона вече са в продажба. ЦСКА ще приеме Левски на Националния стадион \"Васил Левски\" на 1 септември (неделя) от 17:45 часа.Феновете на ЦСКА ще бъдат настанени в секторите \"А\" и \"Г\", а гостуващите привърженици - в секторите \"Б\" и \"В\".Цената на билетите за \"А\" и \"В\" сектор е 15 лева, а за \"Г\" и \"Б\" - 10 лева.Абонаментните карти важат за мача. На пластиките са описани местата на картодържателите за Националния стадион.Билети могат да бъдат закупени от фен магазина на \"Армията\" и от мрежата на БестТикетс, бензиностанциите на OMV, магазините на Office 1 и Orange и касите на \"Арена Армеец\".От понеделник (26 август) от 10:00 до 19:00 часа ще работи и касата до фен магазина на \"Армията\". От нея хора с инвалидност над 49% могат да закупят билет с 20% отстъпка. За използването й се предоставя решение на ТЕЛК.Онлайн поръчките от сайта на БестТикетс ще продължат до 23:59 часа на 29 август (четвъртък), за да може в петък билетите да бъдат изпратени по куриер и да пристигнат до всяка точка на България в събота.Припомняме, че поради категоризацията на двубоя като \"високо рисков\" билети няма да се продават на касите в деня на мача, а само онлайн с опция за принтиране вкъщи до 16:00 часа. Последен шанс да вземете своя билет от касите ще имате на 31 август (събота)\".", "date": "2019.08.22", "title": "Пуснаха билетите за вечното дерби"}
{"url": "https://offnews.bg/zdrave/mieneto-na-surovo-ptiche-meso-e-opasno-709836.html", "text": "Министерството на земеделието на САЩ предупреди домакините и готвачите в заведенията за хранене, да спрат да мият птичето месо, преди готвене. Предупреждението е публикувано на правителствения сайт.Миенето на сурови птици не само е безполезно, но и опасно, и увеличава риска от отравяне, твърдят представители на Департамента по здравеопазване.Изследване е показало, че студената вода не убива салмонелата и кампилобактериите, а микроорганизмите попадат върху съдовете, продуктите и готварските прибори.В 25% от случаите, при миене на сурово птиче месо, са били открити бактерии върху повърхности в радиус от един квадратен метър. Салмонелата била открита върху врата на хладилник, кутии с подправки, продукти и салати.Тази бактерия е причинител на салмонелозата. Болестта започва внезапно с треска, висока температура, гадене, повръщане и стомашно-чревно разстройство (диария). Човек изпитва остра коремна болка, главоболие и мускулна треска. Тялото се обезводнява. Подобни са симптомите и при кампилобактериозата, причинена от кампилобактерии. Обикновено заразата се предава при контакт със сурово месо. Единственият начин да бъдат убити бактериите в птичето месо е продължителната термична обработка при най-малко 74 градуса по Целзий, се казва в съобщението на специалистите.От Министерството на земеделието на САЩ припомнят, че суровите продукти, трябва да бъдат съхранявани отделно от останалата храна при готвене, а съдовете и ръцете трябва да се мият по-често.", "date": "2019.08.22", "title": "Миенето на сурово птиче месо е опасно"}
{"url": "https://offnews.bg/koloezdene/shampionat-ot-dzhiroto-propuska-vueltata-709846.html", "text": "Ричард Карапас, победител в колоездачната обиколка на Италия, е под въпрос за предстоящата Вуелта. Обиколката на Испания започва само след два дни, а еквадорецът все още не е напълно възстановен от контузия в рамото, получена при падане.\"Ричард Карапас все още е под въпрос заради падане миналата неделя, от което получи контузии в дясното рамо и някои натъртвания.Ще вземем решение за неговото включване в обиколката след медицинските тестове в четвъртък и петък\", съобщиха от отбора на 26-годишния Карапас “Мовистар”.74-тото издание на легендарната \"Вуелта\" започва тази събота от 19:50 часа. Всички 21 етапа могат да бъдат проследени в ефира на Евроспорт.24.08 (1-ви етап) Торевиеха (13,4 км) отборен часовник Евроспорт 1, 19:50 ч.25.08 (2 етап) Бенидорм– Калп (199,6 км) полупланински етап Евроспорт 1, 16:00 ч.26.08 (3 етап) Иби– Аликанте (188 км) полупланински етап Евроспорт 1, 16:00 ч.27.08 (4 етап) Кулера– Ел Пуч (175,5 км) равнинен етап Евроспорт 1, 16:00 ч.28.08 (5 етап) Л’Елиана -Хаваламбре (170,7 км) планински етап Евроспорт 1, 16:00 ч.29.08 (6 етап) Мора де Рубиелос– Арес (198,9 км) планински етап Евроспорт 1, 16:00 ч.30.08 (7 етап) Онда– Мас де ла Коста (183,2 км) планински етап Евроспорт 1, 16:00 ч.31.08 (8 етап) Балс– Игуалада (166,9 км) полупланински етап Евроспорт 1, 16:00 ч.01.09 (9 етап) Андора– Корталс д’Енкамп (94,4 км) планински етап Евроспорт 1, 16:00 ч.02.09– почивен ден03.09 (10 етап) Журансон– По (36,2 км) индивидуален часовник Евроспорт 1, 16:00 ч.04.09 (11 етап) Сен Пале– Урдаш (180 км) полупланински етап Евроспорт 1, 16:00 ч.05.09 (12 етап) Сиркуито де Навара– Билбао (171,4 км) полупланински етап Евроспорт 1, 16:00 ч.06.09 (13 етап) Билбао– Лос Мачукос (166,4 км) планиннски етап Евроспорт 1, 16:00 ч.07.09 (14 етап) Сан Висенте де ла Баркера– Овиедо (188 км) равнинен етап Евроспорт 1, 16:00 ч.08.09 (15 етап) Тинео– Ел Асебо (154,4 км) планински етап Евроспорт 1, 14:00 ч.09.09 (16 етап) Прабиа– Алто де ла Кубия (144,4 км) планински етап Евроспорт 1, 14:25 ч.10.09 – почивен ден11.09 (17 етап) Аранда де Дуеро– Гуадалахара (219,6 км) равнинен етап Евроспорт 1, 16:00 ч.12.09 (18 етап) Колменар Виехо– Бесерил де ла Сиера (177,5 км) планински етап Евроспорт 1, 13:25 ч.13.09 (19 етап) Авила– Толедо (165,2 км) равнинен етап Евроспорт 1, 16:00 ч.14.09 (20 етап) Аренас де Сан Педро– Платформа де Гредос(190,4 км) планински етап Евроспорт 1, 13:00 ч.15.09 (21 етап) Фуенлабрада– Мадрид (106,6 км) равнинен етапЕвроспорт 1, 18:00 ч.", "date": "2019.08.22", "title": "Шампионът от Джирото пропуска Вуелтата"}
{"url": "https://offnews.bg/temida/spetcprokuraturata-vnese-v-sada-obvinitelnia-akt-sreshtu-banevi-709847.html", "text": "Спецпрокуратурата внесе в съда обвинителен акт срещу Николай, Евгения и Мария Баневи. Те са обвинени за участие в организирана престъпна група, за данъчни престъпления, изпиране на пари, както и за незаконно притежание на оръжие. Николай Банев е обвинен като извършител на данъчните престъпления, а съпругата му – като негов помагач.Двамата са предадени на съд, като съизвършители в съучастие на изпирането на пари.Майката на Банев - Мария Банева, ще отговаря пред съда за участието в организирана престъпна група. Предстои в двумесечен срок, съдът да насрочи дата за разпоредително заседание по делото.", "date": "2019.08.22", "title": "Спецпрокуратурата внесе в съда обвинителния акт срещу Баневи"}
{"url": "https://offnews.bg/zdrave/mazh-s-transplantirani-sartce-i-babrek-izkachi-vrah-musala-709844.html", "text": "Мъж с трансплантирани сърце и бъбрек изкачи връх Мусала в името на донорството и спасяването на човешки живот, съобщи Нова телевизия.Георги Пеев е единственият българин с трансплантирано сърце, който живее вече 6 години. „Моята история е изключително показателна как на млад и здрав човек може да му се случи такова нещо. След прекарана лятна вирусна инфекция получих бъбречна недостатъчност, а съответно и сърдечна, за която не знаех.\"Донор за бъбречната трансплантация на Георги щяла да бъде майка му, но лекарите установили и проблем със сърцето.По думите му осъществяването на трансплантация на сърце е голям късмет в България. Много хора не я дочакват. „Аз чаках от ноември 2012 до 24 август 2013 г., когато ми беше направена сърдечната трансплантация“, казва Георги.Според него българите са съпричастни хора и много биха пожелали да станат донори.", "date": "2019.08.22", "title": "Мъж с трансплантирани сърце и бъбрек изкачи връх Мусала"}
{"url": "https://offnews.bg/futbol/ot-tcska-pozhelaha-uspeh-na-fabrini-v-dinamo-bukuresht-709848.html", "text": "Италианският халф Диего Фабрини официално е футболист на Динамо Букурещ. Информацията беше разпространена от сайта на ЦСКА. В Борисовата градина ще получат солиден процент при евентуален негов бъдещ трансфер, става ясно от публикацията.Футболистът дойдо в ЦСКА през лятото от румънския Ботошани, но след само шест изиграни мача в Лига Европа и пет в първенството е пожелал да си тръгне, а от ЦСКА не са му правили спънки.\"Армейци,Халфът Диего Фабрини ще играе занапред в Динамо Букурещ. Днес той премина успешно медицински прегледи и подписа своя личен договор. ЦСКА се споразумя за трансфера на италианеца, след като самият футболист настойчиво искаше да се завърне в Румъния.През последната седмица полузащитникът проведе няколко разговора с ръководството, в които декларира своето желание. В крайна сметка от армейския клуб постъпиха с разбиране към личните мотиви на Фабрини и финализираха сделката с букурещкия гранд.Параметрите по нея се запазват в тайна между страните. Фабрини няма да бъде под наем, тъй като Динамо придобива изцяло правата му. ЦСКА ще запази и солиден процент при негова бъдеща продажба.От началото на юни италианецът записа с червената фланелка 6 мача в Лига Европа и 5 в българския шампионат.Пожелаваме на Фабрини здраве и много успехи занапред!\", написаха от червения клуб.", "date": "2019.08.22", "title": "От ЦСКА пожелаха успех на Фабрини в Динамо Букурещ"}
{"url": "https://offnews.bg/turizam/bdzh-puska-paren-lokomotiv-po-tesnolinejkata-za-6-i-septemvri-709850.html", "text": "На 6-и септември /петък/ БДЖ организира атракционно пътуване по теснолинейката между Септември и Велинград по повод Деня на Съединението на България. Специалното пътуване ще се осъществи за всички клиенти на националния жп превозвач, които проявяват интерес към ретро подвижния състав и живописния маршрут. В празничния ден пътническата композиция ще бъде теглена от теснопътния парен локомотив № 609.76 – доставен у нас точно преди 70 години.Атракционният влак ще замине от гара Септември в 10:35 ч., като при пристигането си във Велинград ще бъде организирано посрещaне от местната община. В обратното направление композицията с ретро локомотива ще потегли от гара Велинград в 16:15 ч.Ретро влакът ще бъде украсен от сдружението „За теснолинейката”, които ще се погрижат и за доброто настроение на пътниците. Композицията ще се движи в състав от шест пътнически вагона.Цената на билета за влака с парния локомотив № 609.76 между Септември и Велинград ще бъде 25.50 лв. за пътуване в двете посоки (с включени запазени места). Децата до 7-годишна възраст ще пътуват безплатно без да ползват отделно седящо място, като при закупуване на билети е необходим документ, удостоверяващ тяхната възраст.Националният железопътен превозвач напомня, че децата на възраст до 10 години задължително пътуват с придружител.Продажбата на билети и резервацията на запазени места за пътуване с атракционните влакове ще започне от петък (23-и август). Билети могат да бъдат закупени от железопътните бюра в столицата, както и от гарите София, Пловдив, Пазарджик и Септември.Теснопътният парен локомотив № 609.76 е произведен в заводите Chrzanow Полша през 1949 г., след което е въведен в експлоатация по теснолинейните 760 mm железопътни линии Септември-Добринище и Варвара-Пазарджик. Експонат е от музейната колекция на БДЖ. Възстановен е отново за движение точно преди 15 години и към момента е единственият парен локомотив по теснолинейката в експлоатация.Машината извършва атракционни, юбилейни, туристически пътувания и участва във филмови продукции по една от най-атрактивните железопътни дестинации в България от Септември до Добринище.", "date": "2019.08.22", "title": "БДЖ пуска парен локомотив по теснолинейката за 6-и септември"}
{"url": "https://offnews.bg/kultura/stolichna-biblioteka-se-kachva-na-aleko-sas-stihove-izlozhba-i-knig-709845.html", "text": "За четвърта поредна година Столична библиотека съвместно с Дирекция ПП Витоша и Български туристически съюз участва с инициативата „Библиотека в планината“ в традиционните чествания по повод 124 години от организираното от Алеко Константинов масово изкачване на Черни връх и създаване на организирано туристическо движение в България.В поредицата от планински изложби тази година Библиотеката на София, след „Първи издания на Алеко Константинов”, „Еньовден в детския периодичен печат 1878-1944“ и „Витоша през погледа на чуждестранните пътешественици“, представя „Витоша в стихове и снимки“.Стихотворенията на български класици, посветени на Витоша и публикувани в списания „Сердика“ и „София“, са част от Дигитална платформа „Сердика“ на Столична библиотека. Интересни фотоси показват Витоша преди повече от век, като снимката от 1894 г. с Алеко Константинов и съмишленици по време на първото изкачване на Черни връх, землянката, на чието място днес е хижа „Алеко“, ”Момин връх“ през 1906 г и още много интересни фотоси.Очакваме Ви на 25 август 2019 г. (неделя) от 11:00 ч. на поляната пред хижа „Алеко“, където може да разгледате нашата планинска изложба, да си вземете безплатно четиво, да се насладите на планинските четения с Калин Терзийски и, разбира се, да станете наш читател с безплатна читателска карта, подарък от Столична библиотека. Планинската ни библиотека на хижа „Алеко“ ще бъде обновена с нови и интересни книги. С нас ще бъде и Библиобусът.Инициативата „Библиотека в планината“ е част от кампанията „Зелени пътеки към Столична библиотека“.***Програма за отбелязване на Националния туристически събор на БТС и 124-годишнина на организираното туристическо движение в Българя23 август (петък) 17.00 часа – Поднасяне на цветя на морената пред Народния театър „Иван Вазов”, откъдето през 1895 г. Алеко Константинов е повел около 300 души към Черни връх.24 август (събота) 20.00 часа – Алекова вечер на хижа „Алеко”, посветена на 124-годишнината на организираното туристическо движение.25 август (неделя)07.00 часа – Пешеходен лъч от Златните мостове – хижа „Кумата” – Черни връх.09.00 часа – Старт на планинския маратон – дълъг маршрут – НДК Билетен център – Черни връх.09.00 часа – Пешеходен лъч от хижа „Алеко” – Черни връх. Представителна група от жени по същия маршрут под надслов „Жените на обединена Европа изкачват заедно Черни връх”.12.00 часа – Поднасяне на цветя пред барелефа на Алеко Константинов на Черни връх от участниците в туристическия събор.12.15 часа – Откриване на празника от председателя на БТС доц. д-р Венци Росманов и поздравления от гости.12.30 часа – Награждаване и концертна програма.13.30 часа – Теглене на томболата за участниците в Националното движение „Покорител на десетте планински първенци”.15.00 часа – Концерт на хор „Планинарска песен – Филип Аврамов” и МВГ „Вежен” – Тетевен, на хижа „Планинарска песен”.БТС уведомява всички, които ще се включат в празника, че могат да ползват както Симеоновския лифт, така и откритите лифтове „Лале” 1 и 2.", "date": "2019.08.22", "title": "Столична библиотека се качва на 'Алеко' със стихове, изложба и книги"}
{"url": "https://offnews.bg/112/mvr-pusna-snimki-na-drehite-na-neizvestnite-zasega-zhertvi-v-negovan-709843.html", "text": "Полицията публикува снимки на дрехите на неизвестните засега жертви от Негован в опит да установи кои са мъжът и жената.Разчленените тела на около 45-55 годишната жена и 65-75-годишния мъж бяха открити преди дни в района на водоема край селото в Софийска област.Разследващите тежкото криминално престъпление призоваха гражданите да помогнат с информация за самоличността на жертвите или други факти около тях. Хората, които могат да идентифицират свои познати и близки по предоставените снимки, могат - при гарантирана анонимност - да сигнализират на тел. 112 или в най-близкото поделение на МВР. ", "date": "2019.08.22", "title": "МВР пусна снимки на дрехите на неизвестните засега жертви в Негован"}
{"url": "https://offnews.bg/ikonomika/antikoruptcionniat-fond-osadi-temenuzhka-petkova-za-otkazana-informatc-709841.html", "text": "С окончателно решение на Административен съд София-град от 20.08.2019 г. Антикорупционният фонд (АКФ) осъди министъра на енергетиката да предостави достъп до обществена информация, свързана с отказа на ТЕЦ „Марица Изток 2\" от договора за „студен резерв\" през пролетта на 2018 г. Според съда отказът на министър Теменужка Петкова да предостави търсената информация е изцяло незаконосъобразен, тъй като е налице надделяващ обществен интерес от разкриването ѝ.От организацията припомнят, че отказът от „студен резерв\" на най-големия държавен ТЕЦ отвори пътя на ТЕЦ „Варна\" към многомилионните търгове за студен резерв.Въпреки разкритията на АКФ от юни 2019 г. за застрашаване на енергийната сигурност на страната, преди месец ТЕЦ „Варна\" отново получи от ЕСО договор за „студен резерв\" до юли 2020 г.От есента на 2018 г. мажоритарен собственик и председател на Съвета на директорите на ТЕЦ \"Варна\" е Ахмед Доган.", "date": "2019.08.22", "title": "Антикорупционният фонд осъди Теменужка Петкова за отказана информация"}
{"url": "https://offnews.bg/obshtestvo/zapochna-kampaniata-za-proekti-po-programata-za-dostapna-zhilishtna-sr-709819.html", "text": "Министерството на труда и социалната политика (МТСП) обявява началото на кампанията по набиране на проектни предложения по Националната програма за достъпна жилищна среда и лична мобилност, съобщиха от ведомството.Срокът за подаване на предложенията от кандидатите е до 30 септември 2019 г.Програмата се състои от два компонента. Компонент 1 има за цел изграждането на достъпна среда за хора с увреждания в съществуващи жилищни сгради и прилежащите им пространства, а Компонент 2 цели осигуряване на лична мобилност за тяхното социално приобщаване, чрез приспособяване/преустройство на лек автомобил и обучение за придобиване на правоспособност за управление на моторно превозно средство (МПС), като се взимат предвид специфичните им потребности.Получените проектни предложения и по двата компонента ще бъдат оценени и одобрени, след което ще се сключат договори за финансирането с кандидатите, които ще трябва да си изберат изпълнители. След същинското изпълнение на дейностите, те ще бъдат проверени и отчетени, за да бъде извършено разплащането им през месец декември.Финансовата рамка на едно проектно предложение по Компонент 1 на Програмата е между 10 000 лева и 100 000 лева с ДДС. Важно е потенциалните кандидати да знаят, че първо трябва да получат писмо за подкрепа и допустимост на кандидатстването по Компонент 1 от съответните дирекции \"Социално подпомагане\", след което да пристъпят незабавно към събиране на документи за кандидатстване.По Компонент 2 от Програмата може да кандидатстват хора с трайни увреждания с доказан дефицит на долни и/или горни крайници, въз основа на медицинска експертиза. Необходим е и документ за оценка на физическата годност на водач/кандидат за придобиване на свидетелство/правоспособност за управление на МПС от транспортните областни лекарски експертни комисии (ТОЛЕК) или от транспортната централна лекарска експертна комисия (ТЦЛЕК).Допустимо за финансиране по този компонент може да бъде всяко проектно предложение за изменение или приспособяване в конструкцията на органите за управление на МПС както и обучение за придобиване на правоспособност от кандидата, при липса на такова. Финансовата рамка на едно проектно предложение по Компонент 2 на Програмата е до 8 000 лева с ДДС.Хората с увреждания могат да кандидатстват в рамките на годината и по двата компонента, но поотделно - с две отделни заявления, при положение че отговарят на заложените изисквания.Подробна информация за условията и документите за кандидатстване по Програмата може да се намери .", "date": "2019.08.22", "title": "Започна кампанията за проекти по Програмата за достъпна жилищна среда и лична мобилност"}
{"url": "https://offnews.bg/futbol/paulinio-levski-ne-otstapva-na-ludogoretc-i-tcska-709824.html", "text": "Футболистът на Левски Паулиньо смята, че сините не отстъпват по нищо на водещите ни отбори Лудогорец и ЦСКА и могат да им се противопоставят през новия сезон.Играчът направи смелото изказване при получаването на наградата за Играч №1 на 6-тия кръг в efbet Лига. Той заслужи признанието с двата си гола при победата над Витоша Бистрица с 4:0.\"Благодаря на всички мои съотборници и на всички в клуба, без които тази награда нямаше да е възможна. Искам да вкарам максимално много голове през този сезон, но най-важното е да помогна на отбора. С Локомотив Пловдив ще бъде сложен и труден мач, но играем вкъщи и трябва да спечелим трите точки. Ще търсим победа”, заяви относно предстоящия мач в събота бразилецът.Петър Хубчев е много изискващ треньор, такъв, който всява респект. Той успява да изкара максимума от всеки един играч и може би това е най-голямата разлика с предшествениците му. При него не може да даваш по-малко от 100%. Колективът в отбора е добър, новите се нуждаят от още време да се адаптират, но с всяка тренировка ставаме по-силни и по-единни”, допълни Паулиньо.Крилото на Левски счита, че тимът е на нужното ниво, за да се противопостави на Лудогорец и ЦСКА, които през миналата кампания си оспорваха титлата до последния кръг.\"Мисля, че Левски е на верния път. Като ниво не отстъпваме на Лудогорец и ЦСКА и сме готови за всеки един от тези два отбора. Затова обаче трябва да побеждаваме в другите срещи и да влезем със самочувствие, когато дойде времето да се изправим срещу тях\", каза футболистът.\"Миналата година беше по-трудна за мен заради контузиите, които получавах. Връщах се на терена, а после отново се контузвах и беше много трудно. Сега обаче направих много добра подготовка, старая се в тренировките и нещата се получават. Искам да вкарвам винаги, когато мога, но най-важното е да побеждаваме и играем добре”, завърши Паулиньо.", "date": "2019.08.22", "title": "Паулиньо: Левски не отстъпва на Лудогорец и ЦСКА"}
{"url": "https://offnews.bg/futbol/italianetc-raztrognal-s-tcska-vrashta-se-v-rumania-709810.html", "text": "Италианският плеймейкър Диего Фабрини снощи е разтрогнал договора си с ЦСКА. Според медиите в Румъния, той се е разбрал с ръководството на \"червените\" за раздяла по взаимно съгласие, за да отиде като свободен агент в Динамо Букурещ.Днес той трябва да лети за румънската столица, където ще мине медицински прегледи. Ако те са успешни, ще парафира 3-годишен договор с \"кучетата\". На север от Дунав коментират, че той се е отказал от огромна част от финансовите си претенции, само и само да се върне обратно в местния шампионат.Според Digi Sport, заплатата му в Букурещ ще бъде 10 хил. евро, което било значително по-малко от парите, които получавал в България. \"Диего е свободен и пътува към Букурещ да подпише. Мога да кажа, че е 99.99% сигурно, че той ще облече екипа на Динамо. Моята лична цел беше да го докарам тук и се радвам, че в крайна сметка успях\", заяви агентът на футболиста Константин Маня.Според \"Труд\" Фабрини е помолил ръководството да го пусне обратно в Румъния, като е заявил, че не се чувства щастлив в България. Футболът бил прекалено груб за него и не е очаквал толкова силова игра. Освен това съдиите отказвали да му свирят нарушения и халфът го приемал като тенденциозност.", "date": "2019.08.22", "title": "Италианец разтрогнал с ЦСКА, връща се в Румъния"}
{"url": "https://offnews.bg/zdrave/mikrolastmasata-v-butiliranata-voda-e-s-nisak-risk-za-zdraveto-tvardi-709814.html", "text": "Микропластмасата в питейната вода представлява \"нисък риск\" за здравето. Това сочат резултатите от изследване на Световната здравна организация, цитирани от bTV.Пластмасата попада най-често във водата, чрез технологията на бутилирането. Изследването е показало, че повечето частици пластмаса в питейната и бутилираната вода са по-големи от 150 микрометра.Това означава, че те не преминават през стените на червата, а се изхвърлят от организма чрез храносмилателната система.Учените все пак предупреждават, че проучванията по темата са ограничени.Необходими са допълнителни изследвания, които да дадат по-задълбочени заключения по определени въпроси, допълва здравната организация.", "date": "2019.08.22", "title": "Микроластмасата в бутилираната вода е с нисък риск за здравето, твърдят от СЗО"}
{"url": "https://offnews.bg/offtopic/detentce-na-8-vze-kolata-na-mama-i-vdigna-140-km-ch-na-magistrala-709823.html", "text": "Момче на 8 години се качи на семейния автомобил, за да се повози по магистралата през нощта, съобщава полицията от германския град Зост, предаде БГНЕС.Детето потеглило от дома си с колата, която била с автоматични скорости. На аутобана, след като достигнал скорост от 140 километра в час, невръстният шофьор видял, че не може да се справи с управлението на колата и решил да паркира.Детето включило аварийните светлини и поставило допълнително триъгълника.Междувременно майката на момченцето подала сигнал в полицията за неговото изчезване. Тя разказала, че детето посещавало редовно писта на картинг и карало колички в атракционните паркове. Жената признала, че на частни терени синът ѝ вече е управлявал истински автомобил.Полицията открила бързо детето и паркираната кола.От полицията съобщават, че няма пострадали или нанесени имуществени вреди.", "date": "2019.08.22", "title": "Детенце на 8 взе колата на мама и вдигна 140 км/ч на магистрала"}
{"url": "https://offnews.bg/kultura/deteto-chudo-ivajlo-vasilev-otkriva-novia-sezon-na-sofijskata-filhar-709816.html", "text": "На 12 септември в зала „България“ новият главен гост-диригент на Софийската филхармония Саша Гьотцел ще открие сезон 2019/2020 с Първа симфония от Густав Малер - титаничната творба, която поставя началото на нов етап в развитието на симфоничната музика. Специалистите твърдят, че тя е своеобразна биография на младостта на музикалния колос, вплел в нея възторженото преклонение пред природата, първите тежки разочарования от живота, борбата за утвърждаване и вярата в бъдещата победа. Произведението е сред любимите на австриеца Саша Гьотцел, който само за няколко години се превърна в любимец на родната публиката с емоционалния си прочит на класическите произведения.Гьотцел е художествен ръководител и главен диригент на филхармоничния оркестър „Борусан“ в Истанбул, с който е гостувал на международните фестивали в Залцбург и „Би-би-си Промс“. Саша е дирижирал концерти с артисти като Даниил Трифонов, Юджа Уанг, Рудолф Бухбиндер, Мърей Парая, Максим Венгеров, Аркадий Володос, Юлиан Рахлин, Дениъл Хоуп, Пласидо Доминго, Хосе Карерас, Анна Нетребко, Рене Флеминг, Брин Терфел, Пьотър Бечала.В биографията му са вписани участията му като диригент на Филхармоничния оркестър на Канагава, Симфоничния оркестър на Бретан, Австрийско-корейския филхармоничен оркестър, като гост-диригент на Симфоничсия оркестър NHK, Мюнхенския симфоничен оркестър, Дрезденския филхармоничен оркестър, Националния оркестър на Франция, Израелския филхармоничен оркестър, Лондонския филхармоничен оркестър, симфоничните оркестри на Люксембург, Страсбург и Ванкувър.Активно участва и като оперен диригент на постановки в Мариинския театър, Виенската народна опера, операта в Анже и Нант, в Монпелие, Рен, Националната опера на Нанси, в токийската зала Бунка Кайкан. Има издадени компактдискове във фирмите „Дойче грамофон“ и „Оникс.На 12 септември Софийската филхармония подава ръка на детето чудо Ивайло Василев, който ще представи Концерт за пиано N9 от Моцарт. 11-годишният пианист, наречен „Малкият Моцарт“, обира овации от специалистите заради своя талант. Той вече има завидна колекция от над 20 награди от престижни международни конкурси в Москва, Атина Мюнхен, София, Брюксел, Мадрид, Астана (Казахстан), , Усти над Лабем (Чехия) и др. В биографията му присъства и професионален студиен CD запис с оркестъра на Маринский театър.Първите стъпки на Ивайло с пианото са на 5-годишна възраст при Зорница Галева. От 2014 г. изучава пиано в НМУ \"Л. Пипков\" - София в класа на Емилия Канева. От лятото на 2019 г. продължава обучението си с проф. д-р Борислава Танева. През учебните 2017/2018 и 2018/2019 г. Ивайло работи с Людмил Ангелов в НБУ, а през учебната 2018/2019 има уроци и с Василий Илисавский, както и с белгийския пианист Филип Раскин.Участвал е в майсторски класове и с пианистите Лилия Бояджиева, Аглика Генова и Любен Димитров, Атанас Куртев, Катя Попова-Зидрон (Полша), Дмитрий Башкиров (Русия/Испания) Винченцо Балзани (Италия), Юрий Богданов (Русия), Наталия Деева (Русия), Анна Манасарова (Русия), Мамико Суда (Япония), Мишел Бурдонкъл (Франция), Анна Гурари (Германия), Джоузеф Параторе (Италия/САЩ).Билети за събитието са налични на касата на зала „България“, и .", "date": "2019.08.22", "title": "'Детето чудо' Ивайло Василев открива новия сезон на Софийската филхармония"}
{"url": "https://offnews.bg/futbol/fenove-utceliha-s-butilka-seksapilnoto-presatashe-na-tcarvena-zvezda-709874.html", "text": "Скандали съпътстваха първия плейофен мач за влизане в групите на Шампионската лига между Йънг Бойс и Цървена звезда, който завърши 2:2 в Берн, пише \"24 часа\".Сексапилната Татяна Сайкович, която е пресаташе на сръбския гранд, бе нацелена с бутилка по пътя към миксзоната.За радост шишето ударило ръката на атрактивната дама и не ѝ е нанесло някакво сериозно нараняване, а само я стреснало.От швейцарския клуб изразиха съжалението си за случилото се обявиха, че записите от камерите за видеонаблюдение ще бъдат детайлно прегледани, за да бъде открит извършителят и съответно наказан.Над 5000 нахъсани сръбски фенове пък се погрижиха за безредици около мача. Преди него те организираха шествие, за да мине то мирно, се наложи швейцарски полицай да произведе предупредителни изстрели. При шествието петима са ранените, а трима - арестуваните.На стадиона привържениците на Звезда решиха, че определеният за тях сектор не им стига, и започнаха да се настаняват на чужди места, което също предизвика проблеми.След равенството 2:2 те започнаха да мятат запалителни ракети по терена и да дивеят, все едно вече са в Шампионската лига.Полицаята трябваше да се намесва и при инцидент с бар, който сърби обстрелвали с кенчета бира. Причината - знаме с инициали LGBT (лесбийки, гейове, бисексуални, трансджендъри - б.р.).Иначе в самия мач бившият вратар на Лудогорец Милан Борян отново направи феноменални спасявания на вратата на Звезда", "date": "2019.08.22", "title": "Фенове уцелиха с бутилка сексапилното пресаташе на Цървена звезда"}
{"url": "https://offnews.bg/zvezdi/mladozhenetcat-duejn-dzhonsan-skalata-oglavi-klasatciata-za-naj-visoko-709828.html", "text": "Актьорът Дуейн Джонсън-Скалата си възвърна челната позиция в класацията за най-високоплатените актьори в света според сп. \"Форбс\".Бившият кечист е спечелил през изминалите 12 месеца сумата от 89,4 милиона долара. Той оглави тази класация и през 2016 година, след което през последните две години заемаше втора позиция в подреждането. През 2019 година Джонсън отново е най-добре платеният актьор със състоянието, придобито между 1 юни 2018 и 1 юни 2019 година, съобщава БТА, цитирайки световните агенции.На втора позиция в класацията е Крис Хемсуърт със 76,4 милиона долара, който игра в лентата \"Отмъстителите:Краят\", оказала се най-печелившата филмова продукция за всички времена.На трето място е Робърт Дауни младши, който също е част от звездния актьорски състав на \"Отмъстителите:Краят\", с натрупани 66 милиона долара. В десетката са включени също Акшай Кумар /65 млн./, Джаки Чан /58 млн./, Брадли Купър /57 млн./ Адам Сандлър /57 млн./, Крис Еванс /43,5 млн./, Пол Ръд /41млн./ и Уил Смит /35 млн./.", "date": "2019.08.22", "title": "Младоженецът Дуейн Джонсън-Скалата оглави класацията за най-високоплатени актьори в света"}
{"url": "https://offnews.bg/112/zaloviha-13-nelegalni-afganistantci-v-harmanli-709821.html", "text": "13 мъже с афганистански произход и без документи са заловени от служители на Гранично полицейско управление „Ново село“ вчера, съобщиха от полицията в Хасково. Мигрантите са на възраст от 18 до 35 години.Служители на Гранично полицейско управление „Ново село“ към Регионална дирекция \"Гранична полиция\"-Смолян, са спрели за проверка в землището на харманлийското село Изворово лек автомобил модел „Форд“. В колата полицаите намерили 13 мъже без документи за самоличност, представящи се за афганистанци. Те са отведени в ГПУ „Ново село“, работата по образуване на досъдебно производство продължава.По случая е задържан и 26-годишен мъж от Любимец.", "date": "2019.08.22", "title": "Заловиха 13 нелегални афганистанци в Харманли"}
{"url": "https://offnews.bg/razsledvane/spasi-sofia-kmetat-na-nadezhda-porachal-liulki-i-masi-za-severen-park-709822.html", "text": "Документи, които показват завишени цени за оборудване в столичния Северен парк, представиха от организацията \"Спаси София\". Активистите са поискали и получили оферти от същите фирми и за същите елементи, с които доказват, че цените платени от Столичната община, са между два и четири пъти по-високи от цените на дребно. В договора, сключен от Столичната община, цената на една детска люлка с две седалки е 4158 лева. Спаси София показа офертата на същата хасковска фирма, за същата люлка - 1092 лева, или близо четири пъти по-ниска цена от платената от Общината. Друг пример за сериозно разминаване между платена и пазарна цена са пет маси за шах с по две столчета към всяка. По договор Столичната община е платила за всеки комплект по 2348 лв., а Спаси София се е сдобила с оферта от фирмата-производител, където за един комплект посочената цена на дребно е едва 977 лева и 50 лева за доставка. Само от тези пет маси за шах, данъкоплатците са ощетени с 6 605 лв.Подобна е ситуацията и с ажурната ограда около кучешката площадка, където разминаването между платената от кметството цена и пазарната е почти три пъти.„Вероятно можем да продължим още дълго да проверяваме всеки елемент в Северния парк, но едва ли има смисъл. При всеки елемент, който проверихме, има разминавания. Само от този сравнително малък проект се източват не по-малко от 50-60% от публичните средства. В поръчката самата Община е посочила прогнозна стойност от 348 000 лева. Спечелилата фирма е дала оферта с едва 3% по-малко от заложената от администрацията цена. Това показва, че самото ръководство на Общината е посочило цени, надвишаващи два, три, четири пъти пазарните! Питам какви са мотивите за това тяхно решение?\", коментира Борис Бонев от гражданската организация, който е независим кандидат за кмет.Още от разкритията на Спаси София: През 2017 г. кметът на \"Надежда\" Димитър Димов сключва няколко договора за ремонт и реконструкция на Северния парк. Един от тях е с фирмата Грийн 2010 ЕООД, която трябва да изгради две детски площадки, фитнес площадка, зона за разходка на кучета и зона за активен отдих.Трябва да бъде доставено и монтирано парково обзавеждане срещу повече от 338 000 лв. В нея е предвидено в зоната за разходка на кучета да се монтират девет различни уреда срещу близо 11000 лв. Сред тях са тунел на стойност 1638 лева, обръчи – за 881 лева и препятствия за около 700 лева. Най-фрапантният елемент е комплект греди за обучение на кучета, които според обществената поръчка, подпомагат пазенето на равновесие, експериментирането, скачането и координацията на домашните любимци. Този уред представлява две метални тръби, забити в пръстта, които са частично облицовани с шперплат. За това данъкоплатците сме платили 3025 лв.Около зоната за кучета е изградена ажурна ограда с дължина от около 125 метра, на стойност 11000 лв. След едноминутно търсене в Google намерихме фирма, която предлага аналогична ограда с цена на дребно за по-малко от 4000 лв. Разликата е почти тройна – нещо което веднага буди съмнение за нередности в поръчката на Район Надежда.  ", "date": "2019.08.22", "title": "Спаси София: Кметът на Надежда поръчал люлки и маси за Северен парк на тройни цени"}
{"url": "https://offnews.bg/obshtestvo/vtori-britanetc-pochina-ot-legionerska-bolest-sled-pochivka-na-slanche-709829.html", "text": "За втори смъртен случай на британец, починал от легионерска болест след завръщането си от почивка на Слънчев бряг, съобщи в. \"Мирър\".Вчера същото издание алармира, че 43-годишен мъж на име Джон Коуън е починал след усложнения от дихателната инфекция седмица след края на ваканцията си в България.Втората жертва е 75-годишен мъж - Браян Тейлър. Завръщайки се от почивката си, британецът проявил грипоподобни симптоми. Влошавайки се, бил приет в интензивно отделение в град Халифакс на 21 юни, където починал на 17 юли.Засега не е потвърден източникът на заразата, която се предава чрез болестотворни бактерии, обичайно виреещи в климатичните инсталации. Една от хипотезите е, че това може да е хотелът в курорта, тъй като по данни на семейството на починалия още четирима негови приятели са проявили сходни симптоми. Друга хипотеза е да са пипнали вируса в самолета, тъй като са били на един и същ полет.Към момента българските здравни власти не са коментирали случаите. Очаква се информация от МЗ по-късно днес. По данни на в. \"Мирър\" на място в Слънчев бряг са взети проби от водата, които са отрицателни. Семействата на двамата починали са наели адвокат, става ясно още от публикацията. Според тях още двама души са с потвърден резултат за същата инфекция, която са преболедували тежко, но вече се възстановяват.", "date": "2019.08.22", "title": "Втори британец почина от легионерска болест след почивка на Слънчев бряг"}
{"url": "https://offnews.bg/balgaria/otkriha-4-novi-ognishta-na-afrikanska-chuma-kraj-ruse-709831.html", "text": "Нови 4 огнища на африканска чума са открити в Русе, болни диви прасета са намерени в селата Просена, Мечка и Писанец.Заболели животни има в индустриална ферма в село Караманово в Община Ценово. Там се отглеждат 4 500 животни, а вчера е започнало тяхното умъртвяване и загробване, след като беше одобрена площадка за това\", каза д-р Николай Ненов от Областната дирекция по безопасност на храните по Дарик.Двама експерти от Германия се намират в областта, за да направят експертиза на всички засегнати индустриални ферми в Северна България. Те ще проучат откъде, кога и как е влязъл вируса. Целта на обстойното проучване е да са информирани стопаните при следващото зареждане на фермите с животни.70 440 са умъртвените до момента свине в Русенско. ", "date": "2019.08.22", "title": "Откриха 4 нови огнища на африканска чума край Русе"}
{"url": "https://offnews.bg/futbol/sastoianieto-na-prebitia-direktor-v-levski-ostava-tezhko-709830.html", "text": "Тежко остава състоянието на пребития ввчера сутринта маркетингов директор на столичния Левски Цветан Вълчев.38-годишният мъж беше пребит с метални тръби в района на стадиона на Левски от двама, които са избягали. Той е настанен в болница, като лекарите полагат всички усилия да стабилизират състоянието му.Вълчев е понесъл множество удари, има фрактури на черепа. Снощи стана ясно, че е дошъл в съзнание.По информация на bTV зад атаката стоят засегнати финансови интереси след решение на футболния клуб да намали парите, които се насочват към фенклубовете от продажба на официални продукти.От Националния клуб на привържениците категорично отричат да са замесени. Тази сутрин председателят на организацията Степан Хиндлиян нарече тези версии \"спекулации\".", "date": "2019.08.22", "title": "Състоянието на пребития директор в Левски остава тежко"}
{"url": "https://offnews.bg/futbol/kiril-despodov-otkazal-da-zaigrae-pod-naem-v-seria-b-709832.html", "text": "Футболист номер едно на България за 2018 г. Кирил Десподов е отказал на ръководството на клуба си Каляри да бъде пратен под наем във втородивизионния Кротоне.Новината е на регионалното издание L'Unione Sarda, цитирано от Гонг, според което шефовете не останали доволни от този ход на нападателя.Сардинците имали пълна договорка с представителя на Серия Б за трансфера на футболиста. Двата клуба се били разбрали за 12-месечен наем без опция за откупуване. Всичко било подписано между тях, но тогава Кирил Десподов отказал сделката.Той обявил, че иска да играе в Серия А и желанието му е да остане и да изпълнява желанията на наставника Роландо Маран. Но вероятността да остане на остров Сардиния и да играе отново в елита на Апенините не изглежда голяма.Според изданието, единствената опция пред него била \"да промени изключително бързо решението си, ако иска да докаже, че може да е част от бъдещето на Каляри за сезоните занапред\". Развръзката около бъдещето на национала предстои.", "date": "2019.08.22", "title": "Кирил Десподов отказал да заиграе под наем в Серия Б"}
{"url": "https://offnews.bg/tenis/grigor-dimitrov-trenira-s-dominik-tijm-v-niu-jork-v-ochakvane-na-zhreb-709825.html", "text": "Най-добрият ни тенисист Григор Димитров тренира на корт “Луис Армстронг” в комплекса \"Флашинг Медоус\"в Ню Йорк с първата ракета на Австрия Доминик Тийм.В социалните мрежи се появи клип на двамата, които си разменят бекхенди зад основната линия. И Гришо, и Тийм по веднъж изпратиха топката в аут, но продължиха разиграването, което бе “спечелено” с хубав уинър по обратния диагонал на Димитров с обратната страна на ракетата.След заниманието Григор раздаде автографи на събралите се фенове, предимно деца.Българинът ще разбере днес първия си противник на US Open, като жребият е от 19:00 часа наше време. Миналата година той отпадна в първи кръг от Стан Вавринка и съответно реално няма точки за защитаване, тъй като само за участие в основната схема се присъждат 10.В момента Григор заема 78-о място в ранглистата, след като отпадна на два пъти в първи кръг, като съперник неизменно му беше именно Вавринка.", "date": "2019.08.22", "title": "Григор Димитров тренира с Доминик Тийм в Ню Йорк в очакване на жребия за US Open"}
{"url": "https://offnews.bg/tehnologii/telenor-predupredi-klientite-si-za-opasni-opiti-za-izmama-709826.html", "text": "Теленор предупреждава за зачестили опити за измами чрез придобиване на нерегламентиран достъп до профили на потребители на телекома в приложението MyTelenor.Измамниците използвали различни претексти, за да подмамят клиенти на оператора да им предоставят еднократни ПИН или парола за достъп до приложението MyTelenor. От дружеството напомнят на своите клиенти в никакъв случай да не предоставят на трети лица еднократни кодове или своята парола за приложението MyTelenor за достъп, защото това може да доведе до значителни щети за потребителите.Теленор никога не иска от своите клиенти да предоставят кодове или парола за достъп до MyTelenor извън самото приложение. Обаждане от непознат или съмнителен източник с искане за предоставяне на такъв код или парола, независимо под какъв претекст, е сигурен знак за измама. Потребителите трябва да откажат предоставянето на кода или паролата и да ни информират, заявяват от телекома.Компанията вече е предприела необходимите действия за преустановяването на тези опити за измама и съдейства на компетентните органи за разкриване на извършителите.", "date": "2019.08.22", "title": "Теленор предупреди клиентите си за опасни опити за измама"}
{"url": "https://offnews.bg/drugi/dva-starta-i-dva-podiuma-za-georgi-donchev-na-niurburgring-709838.html", "text": "Докато в родната столица емоциите бяха предизвикани от възраждането на „Писта София“, в една от немските столици на високите скорости – Нюрбургринг, българският пилот Георги Дончев за първи път през сезона записа „двоен подиум“ с едно второ и едно трето място в своя клас.За първи път за тази година Георги записа и два „чисти“ старта със здрав автомобил и без сериозни контакти със съперници по трасето, което е истинско постижение в оспорваната надпревара между 30 жадни за победа и заредени с близо 500 конски сили Porsche-та.Уикендът на „Зеления ад“ започна доста трудно, след като прогнозата за времето за целия уикенд изглежаше много непостоянна и редуващите се дъждовни и слънчеви условия затрудниха пилотите в търсенето на перфектни обиколки. За квалификациите в събота сутрин късметът бе на страната на 30-те състезатели, пистата бе суха и всичко сочеше вълнуващо състезание на 3629-метровия „спринт-формат“ на легендарното трасе.Дончев записа добри обиколки и си гарантира трето място в класа и за двата старта, които следваха през уикенда, непосредствено след водачите в ProAm класа Карлос Ривас и Щефан Реекопф.И в двата старта, въпреки изпълнените с опасни ситуации съперничества (и двукратното излизане на кола за сигурност), българското Porsche с номер 7 пресече финала благополучно и прекрати серията от състезания без записани точки.В съботния стинт Георги Дончев завърши на 3-то място в своя клас (и на 20-то в общото класиране), а в неделния остана втори (на 21-во място в общото класиране) след съотборника си Щефан Реекопф, дублирал победата в двата старта.При професионалистите уикендът бе пореден триумф за Лехнер рейсинг, с което Юлиен Андлауер и Михаел Амермюлер се откъснаха на върха в генералното класиране пред Лари тен Воорде от Overdrive Racing Team.„Условията бяха много трудни, но този път късметът беше на наша страна. В определени моменти имахме шанс да се борим и за първа позиция в класа, но трафикът беше много хаотичен и за съжаление не се подреди по идеалния за нас начин“, коментира Георги Дончев и допълни, че е доволен от резултата и „най-вече от това, че имахме сравнително чист откъм контакти уикенд, което е първи случай за този сезон“.Желанието на българския пилот и неговия екип е все така безаварийно да протекат и останалите 4 старта от сезона на Carrera Cup през септември – на 14 и 15 предизвикателството е Хокенхаймринг, а в последния уикенд от месеца кампанията завършва с финалните два старта на Заксенринг.", "date": "2019.08.22", "title": "Два старта и два подиума за Георги Дончев на Нюрбургринг"}
{"url": "https://offnews.bg/zdrave/epidemia-ot-opasna-bolest-v-ispania-preduprezhdavat-bremennite-da-ne-709818.html", "text": "Испания се обърна към Световната здравна организация (СЗО), за да предупреди, че разпространяващото се в страната заболяване листериоза вече е международна заплаха, предаде \"Ел паис\", цитиран от Дневник. До момента в страната е регистриран поне един смъртен случай.Предупреждават се и европейските власти заради \"възможността да се идентифицират случаи на листериоза в други страни\", пише вестникът.Според източници от здравното министерство в Мадрид мярката е предпазна - заради опасността туристи да са яли заразени продукти в Испания. Причината е, че източникът на заразата е месо, произведено от компания в Севиля и продавано с марката La Mechá. Затова повечето регистрирани случаи на заболяването са в Андалусия (над 130), има други в Каталуня, Астуриас, Арагон и Естремадура. Това означава, че листериозата се е разпространила и в северни, западни и източни провинции на Испания.Случаите на заболели, регистрирани в страната, се увеличават бързо тази седмица - от вторник до сряда броят им е нараснал с 18, а \"подозрителните\" са 523 (хора със симптоми, подобни на тези при листериоза, при които обаче се очаква допълнителен анализ за потвърждение).Властите в Андалусия са обвинявани, че са изчакали пет дни, преди да започнат да изтеглят продуктите, при които е регистрирана заразата. Според сайта на телевизия La Sexta част от месото вече е била разпространена извън Андалусия - поне 225 кг са доставени в Мадрид, в съседни на Андалусия провинции и дори на Канарските острови. По-рано днес руската Федерална служба за защита на потребителите Роспотребнадзор препоръча на бременните жени да се въздържат от пътуване в Испания, информира ТАСС. Листериозата е инфекция, която поразява централната нервна система, способна е да предизвика менингит и енцефалит. Особено застрашени са бременните жени и новородените. При бременните листериозата може да предизвика заразяване на плода или спонтанен аборт.Болестта не се предава от човек на човек, източник на заразата са хранителните продукти и водата.", "date": "2019.08.22", "title": "Епидемия от опасна болест в Испания, предупреждават бременните да не пътуват в страната"}
{"url": "https://offnews.bg/112/masovi-remonti-v-aresti-i-zatvori-sled-shuma-okolo-ivancheva-i-baneva-709851.html", "text": "Нови ремонтирани помещения на ареста към Сливенския затвор бяха открити днес.Това е само един от няколкото ареста и затвори в страната, в които се правят или предстоят ремонти в идните месеци, става ясно от съобщение на правосъдното министерство.Темата за лошите условия в местата за лишаване от свобода излезе на дневен ред около ВИП арестантите Десислава Иванчева, Биляна Петрова и семейство Баневи.Бивше котелно помещение в двора на женския затвор в Сливен е преустроено в модерна двуетажна сграда, която отговаря на съвременните изисквания, съобщават от Министерството на правосъдието. Досега арестът в Сливен се помещаваше на последния етаж на сградата на ОД на МВР в града.Новият арест разполага с 20 жилищни помещения и е с капацитет до 40 задържани лица. Три от помещенията са обособени за задържани непълнолетни девойки, жени и непълнолетни момчета. Всяка от стаите разполага със самостоятелен санитарен възел, неограничен достъп до течаща вода, система за повикване и сигнализация при нужда, както и съвременна противопожарна инсталация, разясни при откриването началникът на затвора в Сливен старши комисар Йордан Данев.На церемонията присъстваха заместник-министърът на правосъдието проф. Николай Проданов, изпълняващият длъжността главен директор на Главна дирекция „Изпълнение на наказанията“ старши комисар Ивайло Йорданов, областният управител на Сливен Чавдар Божурски, представители на местната законодателна, съдебна и изпълнителна власт. Помещенията, които са с осигурен достъп до пряка слънчева светлина, са снабдени още със система за вентилация и система регулиране на температурата в режим отопление и охлаждане. Новият арест разполага с две самостоятелно обособени места за престой на открито и със зала за свиждане, която осигурява пряк визуален контакт между посетители, задържани и служителите с надзорно-охранителни функции.При откриването днес заместник-министър проф. Проданов изтъкна, че работата за подобряване на материалните условия в затворите и арестите ще продължи.Темата за лошите условия в местата за задържане под стража стана актуална в последната година покрай ВИП арестантите Десислава Атанасова, Биляна Петрова и семейство Баневи.В момента тече ремонт в затворите в Пазарджик и в Бобов дол. За тази година освен това са предвидени преустройства на арести и пробационни служби в Добрич и Благоевград. Проф. Проданов посочи още, че по линия на новия програмен период на Норвежкия финансов механизъм се работи върху проектирането и изграждането на обучителен център с пилотен затвор към него, който се предвижда да бъде до Самораново (община Дупница). Ще бъдат реновирани още затворнически общежития и да бъдат създадени преходни отделения или т.нар. half way houses за адаптация на затворници.По линия на Норвежкия финансов механизъм през 2013 г. в Сливенския затвор бе извършен ремонт и преоборудване на медицинския център и отделението за майки с деца, като помещенията бяха изцяло приведени в съответствие с национални и европейски изисквания за здравно обслужване на осъдените, а през 2017 г. корпусът на затвора бе основно ремонтиран.", "date": "2019.08.22", "title": "Масови ремонти в арести и затвори след шума около Иванчева и Банева (снимки)"}
{"url": "https://offnews.bg/futbol/sinat-na-zhivotnoto-zadarzhan-za-bezchinstva-v-borisovata-gradina-709835.html", "text": "Синът на лидера на феновете на ЦСКА Росен Петров - Животното Кристиян е сред арестуваните петима привърженици, безчинствали в района на езерото \"Ариана\".Те са заплашвали и налитали на бой на хора в Борисовата градина и по спирките на \"Орлов мост\", за което  БНТ информира вчера.Патрулите на СДВР са хванали мъжете на спирката на \"Орлов мост\" в посока НДК и са ги отвели в близкото РПУ.Случайни минувачи са разпознали, че единият от задържаните ултраси е синът на Животното. Sportal.bg разпространи снимка на Кристиян, седнал на земята до двама полицейски служители. Тя била изпратена на редакционната поща от читател.", "date": "2019.08.22", "title": "Синът на Животното задържан за безчинства в Борисовата градина"}
{"url": "https://offnews.bg/112/otkriha-ubit-mlad-mazh-v-selo-granit-zastrelian-e-s-tri-kurshuma-709856.html", "text": "29-годишен мъж е застрелян с три куршума в село Гранит. Разследва се умишлено убийство, съобщават от апелативната прокуратура в Пловдив, цитирани от БГНЕС. На тел. 112 днес е получен сигнал за открит убит мъж в село Гранит. Убитият е с инициали М.И.По тялото му имало три огнестрелни рани -  в областта на гърдите, гръдния кош и коремната област. При огледа на местопроизшествието са иззети 8 гилзи от оръжие, калибър 7,65, и вещи със следи от течност, вероятно кръв.Назначени са съдебно-медицинска, дактилоскопна, балистична и ДНК експертизи. Разпитват се свидетели.Образувано е досъдебно производство срещу неизвестен извършител.", "date": "2019.08.22", "title": "Откриха убит млад мъж в село Гранит, застрелян е с три куршума"}
{"url": "https://offnews.bg/politika/bsp-dava-kovachki-na-prokuraturata-709852.html", "text": "БСП ще внесе сигнал в прокуратурата за монопол на електроенергийния пазар на дружества, свързани с Христо Ковачки. Това стана ясно от думите на зам.-председателя на партията Кирил Добрев. „За месец юни, юли и август българското производство плаща най-висока цена на електрическата енергия в цяла Европа. Един производител на банички и бюрек в Гърция, който ползва българска електроенергия, плаща по-ниска цена, отколкото производителят на банички до Съдебната палата”, заяви Добрев.По думите му всичко това е в резултат на начина, по който функционира пазарът на ток в България и изкривяванията, които се получават - излиза, че цената в Гърция, Турция, Македония на българската електроенергия, произведена от българските централи, е по-ниска, отколкото в България.„Частен монопол, гарантиран от държавата, е равен на грабеж. В България има един човек, който в продължение на две години успя да монополизира целия пазар на електричество. Преди 2 месеца всички работодателски организации сезираха КЗК, че свързани с Ковачки дружества, производители на електроенергия и търговци, са успели да постигнат монополно положение. Това са 11 топлофикационни дружества, които имат договор за търговия за електронергия с един търговец. Същият търговец има договор и изкупува цялата електроенергия от „Топлофикация София”, каза още той.Добрев коментира, че пет търговци, на три сесии на българската борса за електрическа енергия, са изкупили цялата свободна електроенергия от „АЕЦ Козлодуй”.„Няма съмнения, че петте търговци са свързани с един и същи човек – този, който е собственик на 11-те производствени дружества. Според г-жа Юлия Ненкова обаче този собственик не бил един и същ - собствениците били някакви хора от Сейшелите. След Васко да Гама от село Рупча имаме Христо Ковачки от Сейшелите, собственик на електроцентрали”, заяви Кирил Добрев.Той допълни, че за капак НЕК продава цялата електроенергия от ВЕЦ-овете пак на едно от тези търговски дружества. „Няма обаче доказателства, че това е така. За да „помогне” държавата, след като вече цялата електроенергия е в ръцете на един човек, решава, че може да пусне известни държавни мощности в почивка - спираме единия блок на ТЕЦ \"Марица Изток 1 или 3. В този момент се получава изключително голям недостиг на електроенергия и се включва въпросният монополист, като цената на тока от 80-85-90 лева скача до нива от 180 лева, достигнати през месец юли, а август – в пикови моменти – над 200, 220 лева”, коментира още Добрев. Зам.-председателят на БСП посочи, че ревизираните печалби са милиони и каза, че от БСП са говорили много пъти, че най-скъпият ток в България го произвеждат американските централи и че са искали неведнъж вкарването им в някакви норми, както и и разваляне на договори. „Американските централи продават своята скъпа енергия на 168 лева за мегаватчас. Юли месец Ковачки и свързаните фирми са продавали електрическата енергия на 180. В пикови моменти – над 200. Такава абсурдна държава – няма, такова управление в енергетиката – няма”, категоричен бе Добрев.„Всичко щеше да бъде „в рамките на нормалното”, ако този човек нямаше политически проект – „Лидер”, който навремето имаше и парламентарно представена група. На последните парламентарни избори 7 човека бяха в листата на ГЕРБ. Двама от тях станаха народни представители. Само преференциите, които е дал „Лидер” със своите си служители, които са били в листата на ГЕРБ, са над 50 000 гласа. Опитахме се да направим засечка – колко гласа са получили ГЕРБ от „Лидер” на последните Европейски избори, в районите където те имат монополно положение гласовете са близо 50 000. Империята „Ковачки” притежава много други дружества, свързани със суровини, с които се снабдяват тези топлоелектрически централи. Там работят бели роби на ниски заплати”, посочи Кирил Добрев и подчерта, че според информацията, която имат от БСП до 2017 година, дружествата на Ковачки дължат на държавата 114 милиона лева - 109 милиона за осигуровки, а останалите - за концесионни такси.„И това - докато 4 търговци правят милиони левове печалби само за месеци. Ощетява се НОИ, не се плащат осигуровки. За капак, само преди няколко месеца Ковачки пое управлението и на „Топлофикация София”, не без помощта на мнозинството в Общинския съвет в София, и изпълнителният директор е бивш негов служител. Договорите за изкупуване на електроенергия от „Топлофикация-София” сигурно нямате съмнения коя фирма ги прави”, заяви още Добрев.Той посочи, че до края на месеца от БСП ще изнесат информация за това какво се гори в топлоелектрическите централи в Старозагорско, Бобов дол.\"Изводът е, че ни тровят, обират ни, не си плащат данъците и осигуровките на държавата и накрая карат белите роби да гласуват за тях. Същият този бизнесмен от Сейшелите проявява интерес и е стратегически инвеститор за „АЕЦ Белене”. Смятам, че абсурдите и безумията трябва да имат някаква граница - от БСП смятаме с този въпрос да занимаваме прокуратурата”, заключи Добрев.Относно подготовката за предстоящите местни избори зам.-председателят на БСП заяви, че до момента са минали 70 конференции, които са утвърдили своите кандидати. Той изрази мнение, че БСП ще покаже на българското общество изцяло ново поколение политици, градено и подготвяно през последните 4-5 години. Като пример за това Добрев посочи номинациите на млади народни представители, които ще участват в изборите наесен. Левицата ще се събере на пленум на 3 септември, на който трябва да се одобрят кандидатурите.", "date": "2019.08.22", "title": "БСП дава Ковачки на прокуратурата"}
{"url": "https://offnews.bg/obshtestvo/trotinetka-lime-v-sofia-sreshtu-19-50-leva-za-chas-709833.html", "text": "Услугата за споделени електрически тротинетки Lime вече е достъпна в София. От днес за хората в столицата ще бъдат достъпни 150 тротинетки, става ясно от официално съобщение на фирмата.Тротинетките могат да се ползват, след като потребителите изтеглят мобилното приложение на Lime, което е достъпно за Android и iOS. За да \"отключат\" тротинетка, те трябва да платят 1,50 лева, като към тази сума се начисляват по 30 стотинки за всяка минута каране. \"София е страхотен град и искрено се радваме да стартираме нашите услуги тук. Вярваме, че гражданите са готови да приветстват това споделено решение за микро мобилност в града и да \"отключат\" новия си градски начин на живот\", коментира оперативният мениджър на Lime Томаш Тот. \"Работим съвместно със Столична община, за да предложим забавно, удобно и интелигентно решение на някои предизвикателства, като например задръстванията и замърсяването на въздуха. Бихме искали да насърчим столичани да паркират автомобилите си и да се придвижват до дадена дестинация по-бързо и екологично с електрическа тротинетка\", допълва той. \"Тротинетките вече са факт, те се движат по улиците на града и доста често се създават конфликти между различните участници в движението. Призовавам всички хора, които са любители на този начин на придвижване, да бъдат внимателни и да няма конфликт между пешеходците, шофьорите и хората, които използват велосипеди или тротинетки”, заяви кметът Йорданка Фандъкова.Очаквам едно от важните условия да се изпълни в следващите дни. Наред с ограничението на скоростта - 20км/ч в градски условия, да има възможност автоматично да се намалява скоростта до 5 км/ч в парковете и градините на София, каза Фандъкова. Тя каза още, че трябва да се спира движението на тротинетки по пешеходните зони, за да не се стига до инциденти. ", "date": "2019.08.22", "title": "Тротинетка Lime в София срещу 19,50 лева за час"}
{"url": "https://offnews.bg/ikonomika/chez-obuchi-20-studenti-ot-egipet-v-balgaria-709834.html", "text": "20 студенти от Египет преминаха обучение в Техническия учебен център на ЧЕЗ Разпределение България, съобщиха от енергото. Бъдещите висшисти са били от втори до 5-и курс от електротехнически и химико-технологични специалности. Обученията им са продължили 4 дни.Програмата на обучението е била съобразена с учебния план на Каирския университет и е включвала теми като безопасни условия на работа, елементи на електроразпределителната мрежа, дистанционно отчитане, разкриване на нерегламентирани въздействия в електроразпределителната мрежа, съвременни методи на работа – лабораторна кола и термовизионна камера, екологични теми.Проведени са били и практически обучения на учебния полигон на центъра. Студентите са посетили една от обновените подстанции на ЧЕЗ Разпределение в град София и диспечерския център на компанията. Техническият учебен център на ЧЕЗ Разпределение дава възможности за повишаване на квалификацията в областта на електроенергетиката и осигуряване на качествени специалисти в сферата. Центърът предлага сътрудничество с образователните институции, като на разположение на обучаващите са учебен полигон и напълно оборудвани технически зали.", "date": "2019.08.22", "title": "ЧЕЗ обучи 20 студенти от Египет в България"}
{"url": "https://offnews.bg/futbol/tcarsko-selo-privleche-half-ot-ludogoretc-709853.html", "text": "Царско село постигна договорка с Лудогорец за привличането на полузащитника Серкан Юсеин. Двата клуба сключиха договор за наем на футболиста. Юсеин ще проведе първа тренировка с Царско село тази вечер. Той ще бъде на разположение на Никола Спасов за двубоя срещу Берое от 7-мия кръг в efbet Лига, който ще се състои утре (23 август) от 18 часа на стадион „Царско село“.Серкан Юсеин е на 23 години и играе на позицията вътрешен полузащитник. Той се присъедини към Лудогорец в началото на 2019 година. Преди това футболистът защитава цветовете на Ботев Пловдив, като изигра над 100 мача за „канарчетата“ в Първа лига.", "date": "2019.08.22", "title": "Царско село привлече халф от Лудогорец"}
{"url": "https://offnews.bg/sviat/gramotevichna-buria-ubi-petima-dushi-v-polsha-i-slovakia-709876.html", "text": " Поне петима души, сред които две деца, са загинали, а над 20 са ранени, след като внезапна гръмотевична буря е ударила полската и словашката част на планинския масив Татри, съобщи AFP, цитирана от \"Фокус\".Повечето жертви са били в полската страна, където светкавица е покосила метален кръст на връх Гевонт, както и метална верига близо до върха, окачена, за да помага на туристите да се изкачат. „Има няколко смъртни случая в различни части на Татрите“, заяви ръководителят на полската спасителна служба Жан Кшищов.Трима души са получили сериозни наранявания и са транспортирани в болница с хеликоптер. Светкавицата е ударила в момент, когато там е имало много хора. По-рано през деня времето е било чисто и никой не е очаквал буря.", "date": "2019.08.22", "title": "Гръмотевична буря уби петима души в Полша и Словакия"}
{"url": "https://offnews.bg/leka-atletika/naslednikat-na-iusejn-bolt-mozhe-da-izgori-za-olimpijskite-igri-zara-709857.html", "text": "Наследникът на Юсейн Болт в дисциплината 100 метра Крисчън Колман е заплашен да пропусне предстоящото Световно първенство по лека атлетика и Олимпийските игри в Токио 2020. Най-бързият мъж на планетата в последните няколко години е пропуснал три допинг теста, което е сериозен проблем. Той не е уведомил проверяващите за местоположението си и не е бил тестван.Колман оспорва единия от трите пропуска и се надява така да се размине с най-тежката санкция, защото според антидопинговите правила при три пропуснати теста в рамките на една година, следва автоматично наказание и забрана за участие в състезания за следващите две години.Колман е считан за основен фаворит за златния медал в дисциплината 100 метра на световното първенство и на Олимпийските игри в Токио 2020.", "date": "2019.08.22", "title": "Наследникът на Юсейн Болт може да \"изгори\" за Олимпийските игри заради пропуснати допинг тестове"}
{"url": "https://offnews.bg/zdrave/kak-se-operira-mozak-prez-monitor-709849.html", "text": "- Засега всички са супер. Само първият случай ще го задържим в реанимация по препоръка на самия професор - 2-3 дни. Сутринта човекът пак ме попита: „ Защо, искам да сляза в отделението, чувствам се добре.“Да слезе? Той е решил, че вече може да се движи?Той вече се движи активно, иска да се храни. Както каза: \"Тая храна, в реанимацията не ми харесва, искам друга.“ Другите двама пациенти слизат в отделението днес, може би след час-два вече ще са на етажа. Както често се случва, следобед най-вероятно ще ги видим около кафето.Какво точно направихте вчера? Разбирам, че аневризмите, са съдове, в които се събира кръв, така ли е?Това са най-просто казано – дилатации (разширения) на мозъчни съдове, където стената е по-слаба. Тя може да се пукне и да кърви, а ако нараства, да оказва компресия и да притиска останалите мозъчни съдове. При първия пациент толкова беше нараснала, че вече беше започнала да натиска мозъчния му ствол.Натиснат, заради компресията, мозъчният ствол загива. Ние трябваше освен да спрем нарастването, и да се опитаме да съберем този обем, за да излекуваме пациента напълно и той да е пълноценен до края на живота си. Това направихме. Опитахме се да излекуваме фузиформена аневризма. (?!) При останалите двама аневризмите бяха други тип.При първата интервенция пациентът беше приспан около два часа, което е феноменално, аз очаквах, че ще продължи поне 4-5 часа, непредвидимо е. При класическата хирургия, операция на по-комплексна аневризма би продължила над 7-8 часа минимум (аневризма, като при първия пациент, не подлежи на операция чрез класическа неврохирургия). Втората, която извършихме ние, свърши за 40-50 минути „приспано“ време, очаквахме да е поне час и половина-два.Разбирам, че оперирахте трима, а не двама пациенти, както беше съобщено по-рано?Трима, да. При първия пациент поставихме стентове, на практика изградихме нов съд.Какъв е следоперативният период. Кога може да се каже, че вече действително пациентът е излекуван?За втория и третия пациент днес на обяд ще им кажем, че всичко е о'кeй.Първият, понеже е доста рисков и професорът препоръча да остане поне три дена в реанимацията, ще лежи минимум 7 дни в в болницата. Ако всичко върви както досега, ще го изпишем. До 20-21-ия ден, най-острият (рисковият) период трябва да е преминал. Дотогава можем да очакваме някакви усложнения.Но първите 24-48 часа, са най-важни, оттам-нататък ако има по-леки или инвалидизиращи проблеми, могат да се видят до 21-ия ден.Четох много коментари, че при този метод има облъчване на пациентите, понеже интервенцията се извършва с непрекъснато наблюдение с рентген.Няма нищо безвредно, но при тези пациенти облъчването е все едно да им бъде направен един скенер. По никакъв начин не може да се увреди качеството им на живот.Рутинни ли са този вид интервенции в чужбина? Къде се \"движим\" ние?Това се прави повече от 15 години навсякъде в Европа. Има абсолютен отлив от класическата неврохирургия. Защото този метод дава по-добри резултати и е по-малко травматичен за пациента. По-кратък е болничният престой, финансовият резултат за всяко едно лечебно заведение е много по-добър.През 2011-2012, в Полша, частен фонд, който заплаща скъпоструващи изделия за тези процедури, направи една елементарна сметка. Ако пациентът се подложи на хирургична операция, ще лежи поне една седмица в реанимация, поне 15-ина дена в болница, поне до третия или 6-ия месец ще бъде в болнични, време, в което няма да работи и ще се възстановява.При една ендоваскуларна операция, ако всичко мине добре, на първата седмица той е изписан, на 2-3-тата седмица може да се върне на работа и да си плаща вноските към здравния фонд, а не фондът да му плаща болнични или, не дай Боже, ако пациентът е инвалидизиран, да получава пенсия.Сметката е проста – веднъж имате малко по-скъпи консумативи, но впоследствие имате пациент, при който няма да има разходи след това – плюс е за пациента, плюс е за фонда, плюс е за обществото, защото няма инвалидизирани хора. Няма губещи в тази схема. Ние постоянно промотираме този метод в България, защото пациентът трябва да има достъп до това лечение.Какво заплаща касата?Смело ще кажа, че заплащането на консумативите е наша борба от доста години. Преди 3-4 години имахме неприятни разговори с пациентите: „Съществуват такива и такива рискове, има вероятност да се инвалидизирате, но трябва да подготвите една сума от 20 000 лв“, което беше безумие. В последните 2-3 години сме много горди, че не сме имали пациент, с който да сме говорили за пари, което много улеснява медицинската част.На нас, като лекари, ни е неприятно да съобщаваме за финансовата част на страната, а много често се случва. След дълги битки на лекари и пациентски организации, касата вече заплаща около 90 % от процедурите, които правим, скъпите консумативи. В 90% от случаите не се налага да надвишаваме лимита за това лечение. Належащо е само при много специфични случаи.Тези случаи, които оперирахте с проф. Хенкес, вероятно са от специфичните?Само първият, вторият и третият влязоха в лимита на парите отпускани от касата. Тя плаща до 30 000 лв. за скъпоструващи консумативи.Това е за консумативите, а трудът?Това е следващата ни битка, защото трудът на лекарите не е остойностен, пътеката е крайно недофинансирана. Първата битка беше да се поемат разходите за консумативите на пациента. Тогава вече разговорът става медицински.Вашата специалност е доста рядко срещана у нас. Това означава ли, че се създава школа в момента?До 5-6 курс от моето следване по медицина, се чудех в коя посока да поема. Успях да отида на няколко конгреса, на които видях невроендоваскуларно лечение, което много ме впечатли. Веднага реших, че ще ставам неврохирург. Когато тръгнах да разпитвам къде трябва да се обучавам, се оказа, че всички тези интервенции се извършват от рентгенолози.Това беше крайно непознато за нас, студентите по медицина. В курса ни на обучение в университета, рентгенолозите бяха специалисти, които се занимават с образи, никога нямаше терапевтичност при тях. А се оказа, че минимално инвазивните, минимално травматичните методи са такива, заради контрола, който имат лекарите - ангиографският, рентгеновият контрол, с който ние можем да се ориентираме вътре в тялото и да правим нещо минимално инвазивно, без да трябва да „отворим“ пациента, за да го видим с очите си.В случая, под рентгенов контрол, ние сме на метър и половина от полето на действие и извършваме някаква процедура. На практика, този който познава добре образите, може да се справи добре с интервенцията. Ако аз вляза в операция с една „отворена глава“, не мога да се ориентирам, защото съм свикнал да я виждам от определен ъгъл. Както неврохирурзите като дойдат тук, понякога трудно се ориентират какво се случва на екрана. Затова са две различни специалности, които бяха крайно непопулярни в България.Тези процедури се извършват от 2000-та година, навсякъде по света, от рентгенолози. Просто при нас не беше познато. Така че, когато започнах, се оказа, че няма при кого да се обуча в България. Трябваше да се обуча навън. Когато се прибрах, започнахме да прилагаме този метод у нас, да градим школа. Не може да се каже, че сме създали нещо съвсем ново. Ние просто прилагаме това, което е масово навън, за да не се налага пациентите да ходят там. Имаме още двама специализанти, с които догодина се надявам да станем взаимнозаменяеми, да станем трима. Сега ги пращаме на максимално много места в чужбина, за да могат да се обучават. Целта е в бъдеще да има повече специалисти, за да можем да покрием географски страната.Повечето възрастни колеги понякога ме питат – \"защо го правиш, защо ги обучаваш, ти може да си единственият\". Това е остаряло мислене, което не създава конкурентна среда, а затворено общество, което е до време. Единицата не може да развие школа.Всяка наша операция е записана от 6 камери. След това можем да седнем, да дискутираме, да гледаме, което е много полезно. На практика всеки млад лекар може да изгледа поне 190 операции, толкова имаме до момента за тази година, да проследи всяка една от тях, да задава въпроси и теоретично да е готов. Докато дойде моментът практически да натрупа опит, той ще е видял много неща.Имали сме поне 5-6 процедури с чужди специалисти тук при нас, по наша покана. Набираме опит, опитваме се да вдигаме нивото. През 2011-а, когато започнахме, правехме 3 или 4 интервенции годишно, опитът расте, апетитът да ставаме все по-добри нараства.Означава ли това, че традиционната хирургия си отива като метод за лечение?Тя има своето място, но при съдовата патология все повече се прилага ендоваскуларният метод, резултатите са по-добри. Така че тя има своето място, но то става все по-редуцирано.Медицината върви в тази посока, във всяка специалност, не само в неврохирругията. Целта е с по-малко намеса да помогнеш на пациента. Процедурите стават все по-щадящи.Това че работите с рентген непрекъснато крие ли рискове за Вас?Риск има, но научно-техническият прогрес върви в тази посока - да стават все по-малко натоварващи апаратите.Някакво ново професионално предизвикателство напоследък?Преди седмици имахме пациент с дисециираща аневризма (много трудна за овладяване), това е много опасно. Пациентът беше 11-годишно момче. Трябваше да се справим в състояние на спешност. Всичко мина добре, но беше от случаите, при които два дни не спиш спокойно, сънуваш го. Радвам се, че всичко е наред. Даже знам, че сега са на море.Все повече се натрупват такива, редки случаи и се надявам да ставаме все по-добри. Преди тези пациенти ги насочвахме в чужбина. Сега, когато се чувстваме неуверени, гледаме да поканим чужд оператор, за да крадем опит.Когато всичко мине добре, тези пациенти забравят за нас.", "date": "2019.08.22", "title": "Как се оперира мозък през монитор"}
{"url": "https://offnews.bg/obshtestvo/dobrovoltci-se-vkliuchvat-v-pochistvane-na-zapadnite-rodopi-709858.html", "text": "21-вото почистване на високопланински територии от ЕС \"За Земята\" ще се проведе тази година на нетрадиционно място - в Западните Родопи.Чистенето ще се проведе между 24 август и 1 септември. Маршрутът ще минава през най-високите и някои от най-дивите части на планината. Местата за лагери са в района на хижа Чаирски езера, хижа Перелик и хижа Ледницата. Всеки, който иска да участва в чистенето, е желателно да дари 10 лева за фонд Чистене 2020.Можете да се запишете за участие в събитието тук:  Ако искате да се включите активно в подготовката и реализацията на събитието, можете да:- да помагате с набирането на средства за чистенето; - да пишете и публикувате информационни материали за иницитивата преди, по време на и след случването й;- да бъдете официален фотограф на събитието;- станете доброволец за закупуване и доставка на храна и материали до хижите;- да снимате видео за Чистене 2019;- да бъдете готвач на групата (за цялото или част от времето).Ето и цялата програма на Чистене 2019:24.08 (събота)- пристигане на организаторите от ЕС За Земята и участниците на хижа Чаирски езера- начало на чистенето; - нощувка в района на хижа Чаирски езера25.08 (неделя)- продължава чистене в района на хижа Чаирски езера- нощувка в района на хижа Чаирски езера26.08 (понеделник)- товарене и извозване на отпадъци от района на хижа Чаирски езера- преход към хижа Ледницата- чистене по време на преходите- нощувка в района на хижа Ледницата27.08 (вторник)- чистене около хижа Ледницата, пътеки, места за отдих, поляни- нощувка в района на хижа Ледницата28.08 (сряда)- продължава чистенето в околностите на хижа Ледницата- нощувка в района на хижа Ледницата29.08 (четвъртък)- товарене на отпадъци от хижа Ледницата- преход към хижа Перелик + чистене по пътеките до там- нощувка в района на хижа Перелик30.08 (петък)- чистене в околността на хижа Перелик- нощувка в района на хижа Перелик31.08 (събота)- продължава чистене в околността на хижа Перелик01.09 (неделя)- товарене на събраните отпадъци- отпътуванеПовече информация можете да получите на . ", "date": "2019.08.22", "title": "Доброволци се включват в почистване на Западните Родопи"}
{"url": "https://offnews.bg/futbol/bivsh-ganajski-natcional-pochina-na-40-godini-709854.html", "text": "Бившият нападател на Нотингам Форест и Гана Жуниор Агого е починал в болница в Лондон на 40-годишна възраст.Агого, който вкара 12 гола в 27 мача за „черните звезди“, получи сърдечен удар през 2015 – три години, след като прекрати професионалната си кариера.Най-забележителният момент в кариерата на нападателя остава Купата на Африка през 2008 – турнир, на който Гана бе домакин, а Агого вкара четири гола, включително и победния в четвъртфинала срещу Нигерия.След детство, прекарарано в Гана и Англия, Агого стартира кариерата си в Шефилд Уензди през 1997, но изигра само два двубоя за „кукумявките“ и след серия от престои под наем в отбори от по-долните нива на английския футбол, той премина в МЛС, където бе титуляр последователно за Колорадо Рапидс и Сан Хосе Ърткуейкс.Завръщайки се в Англия през 2002, той изкара успешни периоди в Барнет и Бристъл Роувърс, преди да пристигне в Нотингам Форест и да помогне на тима да спечели промоция в Чемпиъншип. Той приключи кариерата си в Хибърниън през 2012.", "date": "2019.08.22", "title": "Бивш ганайски национал почина на 40 години"}
{"url": "https://offnews.bg/obshtestvo/prezidentat-radev-shte-napravi-prehod-po-koncheto-na-pirin-709802.html", "text": "Президентът Румен Радев, заедно с планински водачи, спасители и доброволци, участвали във възстановяването на планинския заслон „Кончето“, ще направи преход през едноименната седловина в Пирин.В късния следобед групата се очаква да пристигне на хижа „Вихрен“.С участието си в прехода през най-величествената и опасна седловина, президентът Радев изпълнява поетия ангажимент пред Асоциацията на професионалните планински водачи, която беше отличена на националния конкурс „Доброволческа инициатива за 2018 година“, под патронажа на държавния глава.Президентът е поел ангажимент сам да се увери как е възстановен заслона “Кончето“. След задължителния инструктаж, рано сутринта групата тръгва от хижа „Яворов“ към заслона, каза пред БНР председателят на асоциацията Орлин Чачановски.„Той много държеше всички от групата да качат по нещо горе. В последния момент реши, че той лично ще закупи нещо и ще го качи“, добави Чачановски.На заслона ще бъдат занесени още одеяла и ще бъде монтирана стълбата пред входа. В групата ще бъдат още директорът на парк „Пирин“ Росен Баневски, ръководителят на катедра „Туризъм и алпинизъм“ към НСА доц. Александър Шопов и майсторът на алпинизмът Емил Божанов.Преходът ще завърши на хижа „Вихрен“ над Банско, където около 17:00 часа президентът Румен Радев ще направи изявление.", "date": "2019.08.22", "title": "Президентът Радев ще направи преход по Кончето на Пирин"}
{"url": "https://offnews.bg/ikonomika/samo-stopanite-s-do-5-praseta-shte-poluchat-po-300-leva-ot-darzhavata-709805.html", "text": "Кметовете на населените места, които попаднаха в 20-километровите санитарни зони около индустриалните свинеферми, разполагат с още 4 дни, за да изготвят списъци на дребните стопани, подлежащи на подпомагане с 300 лева.Парите се дават за почистване и дезинфекция, каза пред БНР д-р Александра Митева от Българската агенция по безопасност на храните.Тя уточни, че става дума само за стопаните, отглеждали в задните си дворове до 5 прасета, не повече.", "date": "2019.08.22", "title": "Само стопаните с до 5 прасета ще получат по 300 лева от държавата"}
{"url": "https://offnews.bg/ikonomika/razkriha-shema-za-iztochvane-na-15-miliona-ot-bdzh-s-dogovor-za-ohrana-709800.html", "text": "В БДЖ-Товарни превози е разкрита схема за източване на 15 милиона лева чрез възлагане на охрана на обекти на външна охранителна фирма, научи OFFNews.Още по време на бившето ръководство на държавната жп компания е стартирана обществена поръчка за възлагането на опазването на 42 обекта на товарното поделение от външна организация като прогнозната стойност от 15 милиона лева е за период от 5 години. Според условията на конкурса охраната трябва да се осъществява от 288 гардове.Вътрешна проверка обаче е показала, че от всичките 42 обекта, включени в заданието, само на два наистина има нужда от възлагане на външна охрана. Оказва се, че повечето от въпросните сгради, халета и бази реално отдавна са били \"опоскани\" и в момента от тях просто няма какво ценно да бъде изнесено.Друг основен извод от анализа на обществената поръчка е, че на основание статистиката за нанесени вреди от посегателства, най–ефективният метод за опазването на имуществото е охрана от пазачи, служители на дружеството. Цялостното задание е изключително странно, тъй като при охрана със собствени пазачи през последните години кражбите в БДЖ-Товарни превози са сведени до минимум и компанията на практика не търпи значителни финансови загуби от посегателства. Нещо повече - вътрешната статистика на дружеството показва, че кражбите с най-голяма финансова стойност са от обекти охранявани с външна охранителна фирма.Проверката на скандалния търг е доказала, че за определянето на обектите, включени в тръжното задание, изобщо няма документи за извършени обследвания и обективни експертни анализи за рисковете от грабежи. Странната обществена поръчка е пусната с подписа на управителя на БДЖ-Товарни превози Любомир Илиев, познат в компанията като Супер Любо. Той бе част от бившия управленски тандем в железниците Владко и Велко, а при назначаването на новото ръководство се размина с уволнение.Многомилионният търг за външна охрана вероятно ще бъде отменен, каквато е и препоръката от вътрешната проверка. От схемата вече са се поинтересували и службите за сигурност у нас. ", "date": "2019.08.22", "title": "Разкриха схема за източване на 15 милиона от БДЖ с договор за охрана"}
{"url": "https://offnews.bg/obshtestvo/bez-voda-v-chasti-ot-poduiane-i-novi-iskar-709732.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. „Франсис Де Пресансе“ в кв. „Подуяне“ налага спиране на водоподаването от 09:00 до 18:00 часа на ул. „Франсис Де Пресансе“ от ул. „Богдан\" до ул. „Черковна\", ул. „Богдан“ от бул. „Мадрид“ до ул. „Франсис Де Пресансе“.Монтаж на спирателен кран в кв. „Кумарица“ на гр. Нови Искър налага спиране на водоподаването от 09:00 до 21:00 часа на ул. „Светлина“, ул. „Дъбиците“, ул. „Леярска“, ул. „Свещеник Юрдан Ангелов“, ул. „Кумарица“ и ул. „Хаджи Димитър“.  ", "date": "2019.08.22", "title": "Без вода в части от Подуяне и Нови Искър"}
{"url": "https://offnews.bg/obshtestvo/smeniat-perkite-po-grafa-dnes-montirat-novite-kolcheta-709804.html", "text": "Подмяната на \"перките\" по столичната улица \"Граф Игнатиев\" започва днес. Част от новите ограничители вече са пристигнали и се извършва подготовка за смяната, научи OFFNews от Столична община. Новите ограничители на Графа са стоманени колчета с височина 60 см. Решението за болардите бе взето от експертен съвет към НАГ в началото на април. Демонтажът на перките и монтирането на колчетата ще отнеме няколко дни, уточниха от общината. Преди дни , след като се спъна в перка, а съпругът й изкърти с \"кози крак\" три и ги хвърли на трамвайната линия. Александър Рогачев, който бе задържан за 24 часа, разказа днес пред Нова тв: Исках да заявя, че някой нещо трябва да направи, за да събуди това заспало българско общество.Той допълни, че е направил това в момент на афект. \"Видях, че жена ми лежи потънала в кръв. Брадичката й беше разцепена. Имаше рани по ръцете и колената й. Внесох я на ръце в магазина. Помолих комшията за един „кози крак”, защото тези неща са трудни за пренасяне и ги избутах на трамвайната линия абсолютно умишлено\", обясни Рогачев, който стопанисва търговски обекти в района. По думите му действията са предизвикали разнопосочни реакции. \"Половината хора ми ръкопляскаха, а другата половина ме обвиняваха във всички земни грехове. Разбирам, че може би съм постъпил неправилно\", обясни мъжът.", "date": "2019.08.22", "title": "Сменят перките по Графа днес, монтират новите колчета"}
{"url": "https://offnews.bg/zdrave/lekari-v-pleven-spasiha-onkobolna-majka-i-bebeto-%d1%9d-s-metod-prilozhen-709813.html", "text": "В Плевен лекари спасиха онкоболна майка и бебето ѝ с три сложни операции и прилагане на метод за първи път в България, съобщиха от лечебното заведение. Пациентката е на 24 години от Пловдив.Операции са извършени от екипа на д-р Пепо Партенов и от екипа на чл.-кор. проф. д-р Григор Горчев - почетен ректор на Медицинския университет в Плевен.Проф. Горчев коментира:В името на запазване на плода, пациентката бе подложена на доста рискована поредица от операции, произтичащи от откритото онкологично заболяване, което прогресира бързо при млади пациентки. Извършването на трахелектомия в ранна бременност и поставянето на серклаж с цел износване на плода до термин и успешно родоразрешение се извършва за пръв път в България.За щастие, в този случай, ракът е диагностициран в ранен стадий. Но все по-често има много млади нераждали пациентки, при които ракът на маточната шийка не е открит навреме, което води до непълноценност да се реализират като майки и ниска преживяемост в дългосрочен план.Затова качествената профилактика и диагностиката от опитен онкогинеколог са първостепенни фактори за женското здраве.", "date": "2019.08.22", "title": "Лекари в Плевен спасиха онкоболна майка и бебето ѝ с метод, приложен за първи път в България"}
{"url": "https://offnews.bg/obshtestvo/zhega-dnes-shte-e-perfektno-za-plazh-709801.html", "text": "Днес ще е предимно слънчево и горещо. Само около обяд на места ще има временни увеличения на облачността, показва прогнозата на НИМХ.Ще духа слаб до умерен вятър – сутринта от северозапад, а следобед ще се преориентира от североизток и още малко ще се усили.Максималните температури ще са между 30 и 35 градуса, а по черноморското крайбрежие от 28 до 33 градуса.  Температура на морската вода 26-27 градуса.", "date": "2019.08.22", "title": "Жега, днес ще е перфектно за плаж"}
{"url": "https://offnews.bg/futbol/slavia-si-vrashta-kosama-ot-arda-709807.html", "text": "Славия може да привлече двама играчи, оказали се вече ненужни в Арда (Кърджали). \"Белите\" искат да се подсилят с халфа Венцислав Бенгюзов и с централния нападател Ивайло Димитров - Косъма. Косъма вече бе част от състава на столичани, с който спечели Купата на България през 2018 г.Вчера Бенгюзов окончателно приключи отношенията си с кърджалии. Договорът на халфа беше разтрогнат по взаимно съгласие. Той не влиза в плановете на треньора Стамен Белчев, като същото важи и за Ивайло Димитров и Веселин Марчев. Те също се очаква да разтрогнат в близките дни.Последният мач на Бенгюзов бе срещу ЦСКА преди дни, така че раздялата е доста изненадваща. Сега Славия се надява да се възползва от ситуацията и да вземе полузащитника в състава си заедно с Ивайло Димитров.Както е известно, от началото на сезона \"белите\" са преследвани от контузии и наказания. Поради тази причина треньорът Златомир Загорчич е много доволен, че ще може да разчита на още двама футболисти, като сърбинът познава отлично качествата на Косъма.Очаква се в следващите дни Славия да уреди контрола за паузата в шампионата. По това време в клуба се очаква да пристигне на проби и чуждестранен играч, пише още \"Тема Спорт\".", "date": "2019.08.22", "title": "Славия си връща Косъма от Арда"}
{"url": "https://offnews.bg/obshtestvo/operirat-stefan-danailov-v-burgas-709815.html", "text": "Българският актьор Стефан Данаилов ще бъде опериран в МБАЛ \"Бургасмед\" от екипа на проф. Андрей Йотов - началник Клиника по ортопедия и травматология на УМБАЛ \"Софиямед\". За това съобщиха от болницата. Решението е мотивирано от становищата на консултиращите специалисти от МБАЛ “Бургасмед“, УМБАЛ “Софиямед“ и Военномедицинска академия (ВМА). Взети са предвид всички възможни рискове от транспортирането на Данаилов до София, предвид текущото му здравословно състояние, и е зачетено неговото и на близките му желание.Извършва се предоперативна подготовка на пациента и операцията ще бъде извършена до дни. Стефан Данаилов счупи тазобедрена става след падане в Приморско и бе приет в болницата в Бургас. ", "date": "2019.08.22", "title": "Оперират Стефан Данаилов в Бургас"}
{"url": "https://offnews.bg/obshtestvo/elektricheski-trotinetki-pod-naem-v-sofia-ot-dnes-709803.html", "text": "Първата компания за споделено ползване на електрически тротинетки в София стартира работа от днес. В центъра на столицата се обособяват над 200 места за безплатно паркиране на велосипеди, мотопеди и тротинетки. София е един от първите градове в света, които определят специални места за паркиране на споделени превозни средства, преди тяхното навлизане, похвали се Столична община. Мярката е част и от стратегията на града да подобри качеството на въздуха в София. Опитът на редица други европейски столици показва, че нерегулираното паркиране на електрически тротинетки създава трудности на пешеходците и останалите участници в движението.Инициативата за обособяване на места за безплатно паркиране на велосипеди, мотопеди и тротинетки е осъществена от “Зелена София”, “Софпроект” и Център за градска мобилност с подкрепата на Столична Община и цели да окуражи повече хора да избират този начин на придвижване.Столична община и Държавна агенция “Безопасност на движението по пътищата” работят съвместно по регламентиране на ползването на електрическите тротинетки чрез предложение за изменение в Закона за движение по пътищата. Междувременно всеки, който се възползва от услугите за споделено ползване на електрически тротинетки, трябва да се съобразява с правилата за безопасност, които операторите на услугата ясно ще комуникират. ", "date": "2019.08.22", "title": "Електрически тротинетки под наем в София от днес"}
{"url": "https://offnews.bg/futbol/liderat-na-nkp-na-levski-otricha-fenove-da-sa-zameseni-v-poboia-nad-sl-709809.html", "text": "Шефът на Националния клуб на привържениците на Левски Степан Хиндлиян отхвърли версията, че зад побоя над маркетинговия директор на клуба Цветан Вълчев стоят фенове на тима.Служителят на Левски беше пребит вчера сутринта на \"Герена\" от двама непознати, които са избягали с автомобил. Полицията вече работи по случая.\"Никога от фен артикули или от каквото и да било фенклубът не е получавал пари, които да разпределя към останалите фенклубове. От този човек не зависи абсолютно нищо.НКП се е занимавал с мърчъндайзинга и маркетинга в продължение на определен период от време официално на базата на договори при стария собственик Спас Русев.От тази дейност, за 9 месеца и половина, търговското дружество, което ние сме управлявали, е платило на ПФК Левски близо 100 хиляди лева\", категоричен беше Хиндлиян.", "date": "2019.08.22", "title": "Лидерът на НКП на Левски отрича фенове да са замесени в побоя над служител на клуба"}
{"url": "https://offnews.bg/futbol/nikolaj-jordanov-s-istorichesko-postizhenie-v-elita-na-balgarskia-futb-709877.html", "text": "Столичният футболен съдия Николай Йорданов ще запише историческо постижение на утрешния мач от футболното ни първенство между отборите на Арда и Черно море.Срещата е под №255 за рефера в елита, с което Йорданов става №1 в България за всички времена.Това съобщи за Novsport.com футболният статистик от Варна Николай Райков, който от над 50 години следи детайлно броя на мачовете на всички наши рефери.Досега рекордът се държеше от Антон Генов, който е свирил 254 мача в елитната ни дивизия. Освен тях двамата, \"кота 200\" е надминал само още Станислав Тодоров.Николай Йорданов е съдия в А група от 2003 година, като е бил международен в периода 2007-2017.При асистентите начело в ранглистата по брой мачове в елита са двама души - Иван Вълчев и Веселин Мишев имат по 283 мача.След тях в класацията е Никола Джугански с 281 в своята кариера.", "date": "2019.08.22", "title": "Николай Йорданов с историческо постижение в елита на българския футбол"}
{"url": "https://offnews.bg/sviat/sistema-za-usednalost-zashtitava-balgarite-vav-velikobritania-sled-bre-709817.html", "text": "Правата на българите във Великобритания, установили се в страната преди датата на Брекзит, ще бъдат гарантирани по т.нар. \"схема за уседналост\". Те продължават да имат достъп до социално-осигурителната система и до здравеопазване. Това каза Васил Асенов - ръководител на службата по трудови и социални въпроси в посолството на България в Лондон, по БНР. Той уточни, че е необходимо сънародниците ни да кандидатстват по тази схема до края на 2020 г.Изключение правят българите, получили британски паспорти.Българите, които след датата на Брекзит смятат да се преместят във Великобритания, трябва да следят новините за бъдещото имиграционно законодателство, посъветва още Асенов.  ", "date": "2019.08.22", "title": "Система за уседналост защитава българите във Великобритания след Брекзит"}
{"url": "https://offnews.bg/futbol/i-cherven-karton-ne-pomogna-na-ludogoretc-da-probie-maribor-709878.html", "text": "Лудогорец не успя да победи Марибор в първия мач между двата тима от плейофа за влизане в групите на Лига Европа. \"Орлите\" изиграха много силен мач, като обсипаха с удари вратата на съперника, но топката така и не влезе и срещата завърши 0:0. Домакините на \"Лудогорец Арена\" играха с човек повече от 57-ата минута, когато Дино Хотич получи червен картон, но и това не помогна да изковат победата.Лудогорец бе пълен господар на терена през първото полувреме. Българският шампион редеше атака след атака към вратата на съперника.Още в 5-ата минута Дан Битон стреля от точката на дузпата покрай вратата. Израелецът имаше нов шанс в 14-ата минута, като този път прати кълбото над напречната греда. След това в 17-ата минута Антон Недялков пробва бдителността на вратаря на словенците с диагонален изстрел. Три минути след това защитникът още веднъж отправи опасен удар, като отново Пирич се намеси добре, а стражът спря и Жоржиньо при опита му да довкара отблизо с глава.Единственото положение за гостите бе в 22-ата минута, когато Кронаветер бе намерен с центриране в близост до вратата, но не успя да отправи точен шут.Разградчани обаче продължиха да натискат и пропуснаха още две възможности. В 24-ата минута при едно заучено положение от фаул Кешерю стреля с глава покрай вратата. След това в 43-ата минута румънецът отправи нов изстрел, спасен от вратаря.В 57-ата минута домакините получиха допълнително предимство, след като Дино Хотич спъна в гръб Вандерсон и получи червен картон.От този момент събитията на терена се пренесоха изцяло пред вратата на Марибор. В 64-ата минута Жоржиньо бе изведен на добра позиция, но стреля до гредата. Две минути по-късно Лудогорец организира добра атака, завършена от Кешерю, но ударът му отново бе спасен от вратаря.В 69-ата минута Сисиньо прати топката в мрежата, но голът не бе зачетен заради засада. Бразилецът имаше още един шанс в 75-ата минута, но от трудна позиция стреля с глава над вратата.Късметът също обърна гръб на \"Орлите\" в 79-ата минута, когато прекрасен шут на Марселиньо се отби от гредата.До края на мача с пропуски се отчетоха и Якуб Шверчок и Марселиньо, но топката отказваше да влезе във вратата и мачът приключи без победител. Така Лудогорец пропусна чудесна възможност да вземе преднина срещу Марибор и сега ше трябва да търси победа или голово равенство в реванша, ако иска да стигне до мечтаните групи в Лига Европа.", "date": "2019.08.22", "title": "И червен картон не помогна на Лудогорец да пробие Марибор"}
{"url": "https://offnews.bg/leka-atletika/ivet-lalova-nosi-pobedi-na-turskia-si-tim-709806.html", "text": "Ивет Лалова спечели и спринта на 200 м по време на Супер лигата на клубното първенство на Турция в Бурса, информира bgathletic.com.Бягащата за ЕНКА българка се наложи на 200 м с постижение от 23.02 сек (+1.0 м/сек), изпреварвайки конкурентките си с над секунда. Мизгин Ай (Фенербахче) остана втора с 24.10 сек.В първия ден на надпреварата Ивет стана първа на 100 м, а щафетата на ЕНКА на 4х100 м с Лалова на последен пост беше декласирана.В спринта на 200 м при мъжете се наложи световният и европейски шампион в дисциплината Рамил Гулиев, който бяга за Фенербахче. Той изпревари само с 0.01 сек съперника си от ЕНКА Джак Али Харви – 20.91 сек срещу 20.92 сек.Вчера също стотна раздели първите двама на 100 м. В по-късата дистанция Гулиев беше надбяган от другият ямаец, носещ екипа на Турция, в редиците на ЕНКА Енмре Зафер Бърнс – 10.03 сек срещу 10.04 сек.", "date": "2019.08.22", "title": "Ивет Лалова носи победи на турския си тим"}
{"url": "https://offnews.bg/ikonomika/tehnotest-pak-li-shte-broim-zhertvi-dai-umishleno-bavi-slaganeto-na-709808.html", "text": "Акредитираните изпитвателни лаборатории и нотифицирани технически служби за България \"ТЕХНОТЕСТ\" АД и \"ТИАТ\" АД алармираха за лобистки интереси, които се лансират в новия проектозакон за пътните превозни средства.Те излязоха с отворено писмо, в което посочват, че се прави опит да бъдат елиминирани от \"псевдо-представителства на чуждестранни технически служби\" и в крайна сметка да се вдигнат цените на услугите.Според \"ТЕХНОТЕСТ\" АД и \"ТИАТ\" АД с предлаганите поправки в проектозакона за пътните превозни средства, ИА “Автомобилна администрация” практически ще дублира контролните функции на ИА “Българска служба по акредитация”.Те обвиняват ИА “Автомобилна администрация”, че умишлено забавя процеса по монтирането на колани в старите пътнически автобуси и си играе със сигурността на пътуващите българи.Трябва ли да чакаме поредния пътен инцидент с жертви, за да си свърши Изпълнителна агенция \"Автомобилна администрация\" работата, вменена със закон, питат още от  \"ТЕХНОТЕСТ\" АД и \"ТИАТ\" АД.Отвореното писмо е с подписите на н.с. инж. Драгомир Мицов, изпълнителен директор на ТЕХНОТЕСТ АД и на инж. Иван Видолов, изпълнителен директор на ТИАТ АД.", "date": "2019.08.22", "title": "Технотест: Пак ли ще броим жертви? ДАИ умишлено бави слагането на колани в автобусите"}
{"url": "https://offnews.bg/politika/strategiata-za-kibersigurnost-koiato-mariana-nikolova-shte-pishe-ia-709812.html", "text": "Стратегията за киберсигурност, която вицепремиерът Мариана Николова обяви, че ще подготвя, , припомнят експерти.Още през юли 2016 г. Министерският съвет приема Национална стратегия за киберсигурност „Кибер устойчива България 2020”, която, както е видно от името на документа, предвижда мерки в тази област до края на 2020 година. Целият документ може да бъде разгледан .Стратегията предвижда създаване на киберразузнаване, специализиран \"киберрезерв\" в армията, както и център за борба с киберпрестъпността и аналог на спешния тел. 112, на който да се подават сигнали за престъпления в интернет. Проектът е изготвен от междуведомствена експертна група.Само преди ден стана ясно, че вицепремиерът Мариана Николова, която наследи Валери Симеонов в кабинета, става председател на Съвета по киберсигурността. Съветът, от своя страна, ще има задача да изготви... стратегия за киберсигурност. \"Това е орган, който е координационен. Съветът ще трябва да подготви Стратегията по киберсигурност и след като бъде определен националния координатор по киберсигурност, който ще бъде секретар на Съвета, тогава ще започнем работа по Стратегията\", обясни в интервю Николова.Създаването на съвета идва след хакерската атака над базата данни на НАП, която изтече чувствителна лична информация за милиони данъкоплатци.", "date": "2019.08.22", "title": "Стратегията за киберсигурност, която Мариана Николова ще пише, я има от 3 години"}
{"url": "https://offnews.bg/futbol/olimpiakos-i-dinamo-zagreb-dokosvat-grupite-na-shl-709799.html", "text": "Олимпиакос и Динамо Загреб направиха мощни крачки към класиране в групите на Шампионската лига след убедителни победи в първите мачове от плейофите. Тимът от Пирея разгроми Краснодар с 4:0, докато хърватите се наложиха също у дома с 2:0 над норвежкия Розенборг.В безспорно най-интересният мач от програмата Йънг Бойс и Цървена звезда завършиха 2:2 в Берн и оставиха всичко за реванша, макар сърбите да са с предимство след двата гола на чужд терен.За Звезда много силен мач направи бившият вратар на Лудогорец Милан Борян. Той обаче допусна попадение още в 7-ата минута, когато Роджър Асале се измъкна и прати топката под плонжа на стража.Сръбският шампион отвърна на удара сравнително бързо и в 18-ата минутаМилош Дегенек изравни с главаслед корнер. Гостите бяха по-активни в началото на второта част и в 46-ата минута Матео Гарсия прати топката в мрежата, възползвайки се от центриране на Maрко Гобелич.Четвърт час преди края за швейцарците бе отсъдена дузпа, която влезлият като резерва малко по-рано Гийом Оаро превърна в гол, оформяйки крайния резултат - 2:2.", "date": "2019.08.22", "title": "Олимпиакос и Динамо Загреб докосват групите на ШЛ"}
