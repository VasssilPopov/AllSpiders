{"url": "https://offnews.bg/dw/glavnata-redaktorka-na-dojche-vele-obiavi-kraia-na-merkel-688795.html", "text": " Това обяви главната редакторка на Дойче веле Инес Пол в коментар, преведен на всички езици, на които германското държавно радио предлага интернет съдържание. Препечатваме коментара на Инес Пол в пълния му вид.Когато не се говори много за работата на даден лидер на парламентарна фракция, това означава, че той се справя отлично. В германската партийна система фракционният председател има грижата да осигурява на партийния лидер мнозинство в собствената му парламентарна група. А когато партийният лидер, както в случая с Меркел, ръководи и правителството, шефът на парламентарната група трябва да подсигурява спокойната и безшумна работа на канцлерката. Чисто теоретически.В сегашното германско правителство обаче в момента всичко е неспокойно и много шумно. Още по време на дългите коалиционни преговори гъмжеше от интриги, подаваха се оставки, издигаха се заплахи за нови избори. Днес, една година след изборите за Бундестаг, разпадането на коалицията и стартът към ново правителство вече са само въпрос на време.Дворцов превратНе само защото управляващите партии безобразно се карат помежду си. И не само защото заради вътрешните си борби за власт пожертваха и последните трохи доверие на избирателите. Сега Ангела Меркел изгуби и мнозинството в собствения си лагер: свален беше нейният дългогодишен довереник - фракционният лидер Фолкер Каудер. А това си е дворцов преврат, който може да завърши само по един начин: нови избори без Ангела Меркел, която в продължение на 13 години поставяше решаващ отпечатък върху съдбините на Германия и на Европа.Сравнително непознатият експерт по финансовите въпроси Ралф Бринкхаус беше избран за нов фракционен лидер на ХДС/ХСС тъкмо в деня, когато в ООН Доналд Тръмп отново отправи словесни атаки срещу Германия. А това определено хвърля доста смущаваща светлина върху състоянието на икономически най-силната европейска държава.Прекалено много депутати от Бундестага очевидно не разбират колко сериозно е положението. Те са избрани от гражданите на тази страна, за да се грижат за тяхното добруване, а не да блокират седмици наред работата на правителството, спорейки за дреболии и за политически назначения, което от своя страна само налива вода в мелницата на десните популисти от „Алтернатива за Германия”.Демонтаж на единствената надеждна величинаНа това правителство още от първия ден му липсваше не само някакъв общ политически проект. Липсваха му и съответните политически актьори, притежаващи достатъчно мощ и убедителност, за да водят Германия в тези трудни времена. До вчерашния исторически вторник единствената надеждна величина беше Ангела Меркел, която съумяваше да прикрие дълбокия разрив в правителствената коалиция, че дори и в собствените си партийни редици.Сега всичко това приключи. Депутатите от ХДС/ХСС свалиха не само Фолкер Каудер. В днешните бурни времена те публично демонтираха и канцлерката. Тъй че въпросът днес гласи не дали, а колко бързо ще си отиде Ангела Меркел. Един наистина многозначителен факт. Не само защото доставя огромна радост на „Алтернатива за Германия” и на Доналд Тръмп…", "date": "2018.09.26", "title": "Главната редакторка на Дойче веле обяви края на Меркел"}
{"url": "https://offnews.bg/futbol/mesut-jozil-ne-otgovarial-na-saobshteniata-ot-shtaba-na-bundestima-688784.html", "text": "Мениджърът немския национален отбор по футбол Оливер Бирхоф сподели, че халфът Месут Йозил все още не е говорил нито с него, нито със селекционера на Бундестима Йоахим Льов относно решението си да се откаже.29-годишният футболист на Арсенал обяви оттеглянето си от отбора през юли, след като бе залят с критики заради слабата си игра и срещата си с турския президент Реджеп Тайип Ердоган в навечерието на световното първенство по футбол и изборите в Турция.\"Искаше ни се да си поговорим с Месут, но явно трябва да приемем факта, че той няма желание да контактува с нас. На няколко пъти му звънях и му изпращах съобщения, но той все още не е отговорил\", каза Бирхоф пред немското издание \"Билд\".Наскоро Йоахим Льов бе на посещение на тренировъчната база на Арсенал, като там е разговарял с Бернд Лено и Шкодран Мустафи, както и с бившия германски национал Пер Мертезакер, но така и не е успял да си размени поне няколко думи с Йозил.", "date": "2018.09.26", "title": "Месут Йозил не отговарял на съобщенията от щаба на Бундестима"}
{"url": "https://offnews.bg/obshtestvo/trima-dushi-napadnaha-i-biha-reporter-na-gospodari-na-efira-v-tarnovo-688799.html", "text": "Трима души атакуваха и биха Димитър Върбанов, репортер на \"Господари на ефира\" във Велико Търново. Служители на склад и шефът им посегнаха на нашия екип, съобщиха от предаването.Репортерът Димитър Върбанов и екипът присъствали на внезапна проверка на склад, в който преди време бяха открити храни с изтекъл срок на годност. Тогава беше установено, че съдържателите на склада подменяли етикетите на просрочената стока.Върбанов е хвърлен върху бетонна площадка, получил е наранявания по ръцете и главата.Настанен е в Спешното отделение във Велико Търново.Скенерът показа, че няма счупвания и сериозни травми, заяви пред Нова телевизия Димитър Върбанов.Това е второто нападение срещу журналиста. През 2010 година той беше ударен с чук по главата.", "date": "2018.09.26", "title": "Трима души нападнаха и биха репортер на Господари на ефира в Търново"}
{"url": "https://offnews.bg/112/marshrutka-se-zapali-v-dvizhenie-v-sofia-688800.html", "text": "Маршрутка се запали в движение на бул. \"Цветан Лазаров\" в София тази вечер.Маршрутката се е запалила в платното по посока към ж.к. „Дружба 2\".Незабавно към мястото са насочени противопожарни екипи, които са погасили възникналия огън, съобщават от пресцентъра на МВР.Маршрутката не е превозвала пътници, прибирала се е за гараж. Шофьорът е невредим.", "date": "2018.09.26", "title": "Маршрутка се запали в движение в София"}
{"url": "https://offnews.bg/temida/vks-namali-prisadata-na-retcidivist-bludstval-s-80-godishna-zashtoto-688798.html", "text": "Присъдата от 15 години лишаване от свобода спрямо 18-годишния С.С., постановена от Пловдивския окръжен съд и потвърдена от Апелативния съд, е намалена на 12 години от Върховния касационен съд.Подсъдимият е признат за виновен в извършване на четири престъпления: - блудство с 80-годишна жена, която е със 100 процентна инвалидност; противозаконно отнемане на лекия й автомобил „Мазда“; кражба на парите на пострадалата и грабеж на златните й накити.Престъпленията са извършени в землището на село близо до Садово на 16 – 17 август 2016 година.Възрастната жена се е придвижвала с две патерици, но обвиняемият ги изхвърлил, отнел й златните накити, блудствал с нея, откраднал колата й и я изоставил на полето, откъдето тя е успяла да изпълзи до пътя едва на следващата сутрин. Намерили я отиващи на работа хора, които извикали линейка и полиция.Мотивите на върховните магистрати за намаляване на наказанието са, че пловдивските съдилища правилно са отчели седемте осъждания на подсъдимия като утежняващи обстоятелства, но не са взели предвид като смекчаващи такива младата му възраст и социалната му незрялост, обусловена от липсата на образование.Решението е окончателно и не подлежи на обжалване, съобщават от пресцентъра на Съдебната палата в Пловдив.", "date": "2018.09.26", "title": "ВКС намали присъдата на рецидивист, блудствал с 80-годишна. Защото е млад, необразован и незрял..."}
{"url": "https://offnews.bg/112/ubijstvoto-v-kaspichan-zhertvite-sa-vazrastna-dvojka-i-dvete-im-detca-688786.html", "text": "Извършителят на  е задържан, потвърди министърът на вътрешните работи Младен Маринов. Мъжът вероятно е бил съсед на убитите, а към момента неофициално се твърди, че той имал психични проблеми. Убийството стана в частен имот на ул. \"Раковска\" в Каспичан. Районът е блокиран от полицията.Очаква се окръжният прокурор на Шумен Маргарита Георгиева и директорът на Областната полиция Ялчън Расим да дадат повече информация по случая.Работната версия за убийството е междусъседски конфликт. Жертвите са възрастно семейство и техните син и дъщеря. Убийството е станало с кухненски сатър.ОБНОВЕНА:Около 16 ч днес МВР съобщи, че задържаният е 64-годишен. Малко след 9 часа днес 28-годишна жена от село Мадара е потърсила съдействие от служители на участък „Полиция“ – Каспичан, тъй като от два дни нямала връзка с майка си. След подадения от нея сигнал, тя и двама полицейски служители се отправили към дома. При отварянето на входната врата са открити две тела. За случая веднага е уведомен административния ръководител на Окръжна прокуратура. При продължилия оглед на място са установени още двама починали. Жертвите са възрастно семейство - мъж и жена на 81 и 70 години, и техните син и дъщеря, на 46 години и на 48 години. В присъствието на съдебен лекар по телата им са открити наранявания, причинени най-вероятно с нож или брадва.\"Изяснено е, че между семейството и техен съсед (задържания - б.р.) имало роднински спорове\", съобщават от МВР. ", "date": "2018.09.26", "title": "Убийството в Каспичан: Жертвите са възрастна двойка и двете им деца, арестуваха техен съсед (обновена)"}
{"url": "https://offnews.bg/ikonomika/dajnars-klub-balgaria-s-podkrepata-na-fibank-razrabotiha-kreditnata-ka-688785.html", "text": "Дайнърс клуб България, съвместно с Fibank, разработиха кредитната карта Evolve - продукт от ново поколение, съчетаващ в себе си най-добрите възможности, предлагани от два световни бранда - Diners Club International и Mastercard®. Представената вчера карта Evolve предлага двойно повече възможности на своите притежатели.Evolve е първият продукт, обединяващ двата световни бранда, който съчетава в себе си удобството и сигурността на кредитна карта, клубна принадлежност и нови технологии.Обединявайки две картови системи в един продукт, притежателят на Evolve разполага с всички възможности на Diners Club International и Mastercard®, без да е необходимо да помни множество ПИН кодове, да следи различни лимити, извлечения и банкови сметки. Клиентите с кредитни карти Evolve сами могат да изберат кой от двата бранда - Diners Club® или Mastercard®, да използват при извършване на плащане.Притежателите на продукта, освен кредитна карта, получават и редица привилегии като: възможност за безплатен достъп и консумация до над 800 летищни салона в цял свят; участие в cashback програмата на Дайнърс клуб България, която им позволява възстановяване на 1% от реализирания оборот при търговци; включване във всички наградни програми, включително и Priceless програмата на Mastercard® за помощ при организиране на пътувания и резервации чрез Concierge програма; безплатна застраховка при пътуване в чужбина и множество регионални и международни програми за отстъпки.Картата се издава безплатно от Дайнърс клуб България и позволява безконтактни плащания в търговски обекти в България и чужбина, както и сигурност на плащанията в интернет чрез използване на еднократна 3D парола. Всеки желаещ да получи кредитна карта Evolve може да избере една от трите разновидности - MasterCard Classic, Diners Club - Mastercard First Lady Pink и Diners Club - Mastercard First Lady Red.Новата кредитна карта Evolve бе представена на специално организирано събитие, на което присъстваха г-жа Ваня Манова - Мениджър на Mastercard за България и Македония, г-жа Севдалина Василева, изпълнителен директор и член на УС на Fibank (Първа инвестиционна банка) и г-н Симеон Илиев, изпълнителен директор на Дайнърс клуб България.„Първа инвестиционна банка отново затвърди позициите си на лидер във финансовите иновации на българския пазар. Смятам, че с обединението на предлаганите услуги от два световни бранда като Diners Club International и Mastercard® ще можем да осигурим още по-добро потребителско изживяване на клиентите.“ – заяви г-жа Севдалина Василева, изпълнителен директор на Fibank.", "date": "2018.09.26", "title": "Дайнърс клуб България с подкрепата на Fibank разработиха кредитната карта от ново поколение Evolve"}
{"url": "https://offnews.bg/temida/komisiata-za-protivodejstvie-na-koruptciata-izdirva-simeon-diankov-688801.html", "text": "Комисията за противодействие на корупцията и за отнемане на незаконно придобитото имущество издирва бившия министър на финансите Симеон Дянков, за да ѝ даде обяснение за доходите си, които е получил в чужбина.КПКОНПИ се е опитала да събере информация и за съпругата на Дянков, която е американска гражданка. Самият Дянков е декларирал пред комисията, че е женен, но опитите за проверка дали бившият министър на финансите има съпруга били неуспешни.От дирекция \"Консулски отношения\" ни уведомиха, че няма информация за такъв брак. Чрез вас, медиите, каня г-н Дянков да дойде, за да може да декларира реално какви доходи има, заяви пред БНТ председателят на КПКОНПИ Пламен Георгиев.", "date": "2018.09.26", "title": "Комисията за противодействие на корупцията издирва Симеон Дянков"}
{"url": "https://offnews.bg/tenis/serina-uiliams-prikliuchi-sas-sezon-2018-688787.html", "text": "Американската тенисистка Серина Уилямс обяви, че повече няма да участва в турнири през 2018 година. Бившата номер 1 в света отказа последното заявено от нея състезание - China Open, който ще се проведе между 29 септември и 7 октомври в Пекин.Серина се завърна от майчинство в Индиън Уелс тази година, като възвръщането на формата ѝ не бе лесна задача, но въпреки това тя успя да стигне до два финала от Големия шлем - Уимбълдън и US Open.За последно тя игра именно в  Откритото първенство на САЩ в началото на месеца, където загуби след скандален мач сещу японката Наоми Осака, в който влезе в пререкания със съдията Карлос Рамос.Той й направи забележка, че получава съвети от треньора си Патрик Муратоглу, което тя оспори, след това американката счупи ракетата си, а разговорът й със съдията продължи, който я наказа с присъждане на гейм за съперничката й Наоми Осака, която впоследствие спечели и титлата.", "date": "2018.09.26", "title": "Серина Уилямс приключи със сезон 2018"}
{"url": "https://offnews.bg/politika/na-parvo-chetene-razreshavat-na-biznesa-da-prepodava-v-universitetite-688782.html", "text": "Депутатите приеха на първо четене промени в Закона за висшето образование, които позволяват изявени специалисти от практиката да провеждат лекции от общия хорариум в университетите.Законопроектът дава възможност до 10 на сто от общия хорариум от учебните часове по учебен план при степен \"бакалавър\" и до 20% при степен \"магистър\" да могат да се провеждат от специалисти от практиката. Преценката кой да бъде поканен и какви часове да получа се прави от съответния факултетен съвет, предвиждат поправките.Идеята на измененията е работодателите да се насърчават да изготвят и да внасят предложения за обновяване на учебните планове и програми. Предвижда се още представители на работодателите да получават и правото да участват в постоянните комисии към Националната агенция за оценяване и акредитация.По време на обсъжданията на поправките в пленарната зала от ДПС изразиха притеснението си, че не винаги представителите на практиката и бизнеса биха били добри преподаватели. Те все пак обявиха, че намерението на промените е добро.\"Трябва да се дадат по-точни критерии как ще бъдат избирани хората, които да участват в образователния процес\", коментира депутатът Ерол Мехмед.\"Обединените патриоти\" също изразиха подкрепата си за промените, но имаха критики към това как ще се регламентират специалистите, които ще бъдат включени в обучението. \"Университетите са консервативно структурирани и в тях действат утвърдени механизми на работа, а чрез новите промени им се дава възможност за провеждане на по-атрактивна образователна политика\", коментира депутатът доц. Милен Михов.От БСП избраха да се въздържат при гласуването. Причината - според социалистите университетите и сега имат добра връзка с икономиката и бизнеса.\"Подобни общи предложения няма да подобрят системата на външното образование, а напротив – ще доведат до влошаване на проблема\", коментира народният представител от левицата Николай Цонков.ГЕРБ подчертаха, че университетите са съгласни с измененията в закона.", "date": "2018.09.26", "title": "На първо четене: Разрешават на бизнеса да преподава в университетите"}
{"url": "https://offnews.bg/politika/borisov-obarna-na-shega-snimkata-s-tramp-pusna-nova-s-prezidenta-i-p-688789.html", "text": "Премиерът Бойко Борисов публикува в профила си във фейсбук нова снимка с президента на САЩ Доналд Тръмп и се пошегува с .Този път премиерът позира на протоколна снимка с президентското семейство Доналд и Мелания Тръмп, а домакините са с широки усмивки.\"Чистосърдечно давам възможност за нови “анализи”, “препоръки”, “тълкувания” и изяви по повод тази снимка :-) иначе, просто протокол на Белия дом\", написа Борисов.В момента министър-председателят е в САЩ като ръководител на българската делегация за годишното Общо събрание на ООН.", "date": "2018.09.26", "title": "Борисов обърна на шега снимката с Тръмп - пусна нова с президента и първата дама"}
{"url": "https://offnews.bg/volejbol/volejnatcionalite-ni-ostanaha-na-9-o-miasto-na-svetovnoto-688794.html", "text": "Мъжкият национален отбор по волейбол завърши на девето място в крайното класиране на световното първенство за мъже, на което страната ни е домакин заедно с Италия.Това стана ясно след публикуване на подреждането след шесто място в официалната страница на Международната федерация FIVB. Деветото място носи 45 точки на тимовете за световната ранклиста, като най-вероятно всичките четири страни ще получат равен брой точки.Нашите момчета делят тази позиция заедно с Франция, Холандия и Словения. 13-16 място си поделят Аржентина, Австралия, Финландия и Иран.17-20 място е за Камерун, Куба, Египет и Япония. На 21-24 място завършват Китай, Доминиканска Република, Пуерто Рико и Турция. ", "date": "2018.09.26", "title": "Волейнационалите ни останаха на 9-о място на световното"}
{"url": "https://offnews.bg/tehnologii/aleksandar-krastev-poveche-kompanii-i-profesionalisti-u-nas-triabva-d-688783.html", "text": "Александър Кръстев е създател на най-големия сайт за книги и четене у нас „Аз чета“. След 10 години, прекарани в сферата на връзките с обществеността, прави кратка почивка преди в края на 2017 г. да създаде дигиталната агенция BookMark. Като част от семейството на „Аз чета“, тя е насочена предимно към работа с проекти в областта на книгите, културата и образованието, но Кръстев запазва като част от услугите и друга своя страст – LinkedIn комуникацията.През последните няколко години преподава ефективна работа с най-голямата професионална мрежа в магистърска програма в Нов български университет. На 27 септември Александър Кръстев ще бъде водещ лектор на семинара, което ни накара да му зададем няколко въпроса за социалната мрежа, за дигиталния маркетинг и особеностите на онлайн комуникацията.Започнах да уча журналистика преди повече от 15 години – тогава, когато медийната среда беше много по-различна и подобно образование все още имаше смисъл у нас. Постепенно обаче интересите ми се изместиха към комуникацията и най-вече нейните онлайн аспекти. Започнах с лични и корпоративни блогове и постепенно голяма част от професионалното ми ежедневие бе заета от управлението на профили в различните социални мрежи за клиенти от разнообразни сфери на бизнеса. През цялото това време LinkedIn комуникацията беше специален фокус и то под формата на услуга, която почти никой друг на пазара не предлагаше. Това продължава да е така и до днес.След кратка „творческа пауза“, която използвах, за да оптимизирам работата на дотогава страничен мой проект – сайта за книги и четене „Аз чета“ – на преден план изпъкна празната доскоро ниша за дигитална агенция в областта на културата и образованието. Така като част от семейството на „Аз чета“ и с големия опит на екипа в областта на комуникацията се появи дигиталната агенция BookMark. Гледам на това като бизнес с кауза, защото предлагаме услуги на достъпни цени за бранш, в който „маркетинг“ продължава да е до голяма степен мръсна дума – книгоиздаването.Разбира се, нямаше как да се откажа и от другата си голяма страст – LinkedIn, една все още подценявана платформа у нас, която обаче по света отдавна е доказала ефективността си. Това също е донякъде кауза – понеже за мен LinkedIn е място за развиване на таланта и създаване на бизнес възможности, бих искал много повече компании и професионалисти у нас да се възползват оптимално от предимствата на мрежата.Балансът идва с удовлетворението. Когато намираш съмишленици, а партньорите ти успяват да изпълнят целите, които сте си поставили заедно, тогава работиш спокойно и без особено голямо напрежение. А и от 8 месеца е доста по-лесно да си дам почивка – бебетата винаги са добри в това (смее се).Дигиталният маркетинг е точно толкова голям, колкото са онлайн потребителите по света. И отвъд данните за общото проникване на интернет по света и уникални седмични потребители на отделните платформи, разбирането, че всеки човек днес е медия, е по-валидно от всякога. И точно затова е важно всеки от нас да разбира отговорността от това, което публикува в социалните мрежи. Затова и по време на моите обучения за работа с LinkedIn винаги обръщам внимание, че като професионалисти всички ние работим с две валути – собствените си познания и доверието, което сме спечелили заради тях. И точно в тези социални валути се крие и размерът на дигиталния маркетинг и ефективността, която има всяко едно действие.Аз вярвам, че книгите са основният извор, но те са много повече от хартиен носител. Книгата може да има различни форми и това не е нещо, което се появява със създаването на интернет преди няколко десетилетия. Благодарение на мрежата обаче имаме най-бързата форма на хипертекстуалност в историята на човечеството, което означава, че имаме шанса да достигаме до нужнат информация и съответно да учим най-бързо.„Омрежването“, както го нарекохте, ни дава почти безкрайни възможности за учене през целия живот – един толкова важен навик. Как всеки от нас обаче се възползва от тези възможности, е друг въпрос.Всичко това и много повече от това! Аз го наричам „място за развиване на таланта и създаване на бизнес възможности“, защото професионалната мрежа включва не просто възможността да създадеш CV или да разгледаш обяви за работа, но и да изградиш дългосрочни контакти, основани на доверие меджу отделните страни. През последните LinkedIn инвестират много усилия и финанси в развитието си и като платформа за учене с цел да помагат за формирането на „активна“ работна сила – хора на всякакви възрасти, които да се чувстват достатъчно спокойни, че могат да направят добър кариерен избор или дори завой, ако се налага.В LinkedIn също има много емоции – дори точно тези професионалисти, които успяват да излязат от суховатото разбиране за бизнес комуникацията са най-успешни там. Признавам, че дори на мен понякога ми е трудно да създавам достатъчно атрактивно съдържание, но това е умение, което се придобива с практиката.Има едно неписано правило в маркетинга, че отиваш първо там, където е твоят клиент, а след това опитваш да разшириш пазара си. Така че – всяка от мрежите има различна ефективност в зависимост от бизнес сектора, в който оперира компанията или потребителят. Ако сте B2B ориентирани, то LinkedIn е вашето място, докато за маркетиране на шоколади за масовия пазар то по-скоро няма да е релевантно. Но пък би било идеалната среда, в която производителят на шоколадови изделия да намери онези служители, които да вдигнат самата компания на още по-високо ниво.Тук отговорът също зависи от конкретния случай, но спокойно можем да кажем, че LinkedIn е сред най-скъпите по показател CPM – разход за достигане до 1000 потребители. Затова и аз съм привърженик на ефективните методи за достигане на аудитория чрез качествено съдържание – те спестяват немалка част от разходите за реклама, а и имат значително по-високо ниво на доверие от класическите рекламни формати дори в онлайн пространството.Ако искаш да си фънки бранд за тийнове, можеш да джиткаш яко жаргон и пак да ти върже. (Смее се.) Но иначе е по-важно да се пише разбираемо и увлекателно – вече споменах точно за залитанията към суховати статуси и текстове на административен език. Има обаче хора, на които това им е вродено – да се изразяват интересно. Те винаги са една крачка пред останалите и остава само да реализират този потенциал чрез стратегия.Моят личен упрек към LinkedIn като потребител винаги е бил, че дизайнът на много от функционалностите е доста остарял. През последните 2 години обаче те работят активно върху това и дори най-сложните (и скъпи) инструменти на компанията се адаптират първо за мобилни устройства.Буквално преди десетина дни беше пуснат и новият формат на LinkedIn групите. Те от много време са от най-важните функционалности на мрежата и се освежават редовно. След като Facebook акцентираха върху своите групи, конкуренцията стана доста ожесточена и сега LinkedIn Groups дават много повече възможности за мултимедийно съдържание и съответно създаване на по-оживени дискусии.В много страни по света корпоративните страници в LinkedIn са основен формат в процеса по изграждане на работодателска марка. Позволяват таргетираното достигане към потребители на различни услуги или продукти чрез т.нар. Showcase Pages, или много насочена комуникация към потенциални кандидати за работа с платения формат Career Pages. Ефективността на тези формати обаче се постига с добре разработена стратегия, която включва не само администраторите на страниците, но и достатъчно на брой представители на организацията, включително и мениджърите от най-високо ниво.В LinkedIn журналистите могат да откриват и много новини и професионалисти, които да представят в своята медия, което не е никак маловажно. Всичко започва от хората – ако медията има разпознаваеми журналисти, които създават и споделят важно съдържание, то се получава синергия между техните лични профили и корпоративната страница. Същото е и когато имаме кауза. Ако нейните посланици и хората, които оперативно работят по нея, успяват да привлекат интереса, посланията на страницата достигат до много повече хора.Мисля, че основна роля за това има усещането за равнопоставеност. Никога преди появата на социалните медии не сме били толкова близо до идолите си – срещата с любима звезда досега е била преживяване, което се случва веднъж в живота, а сега можем да се включваме в общ видеочат на живо всяка вечер. И понеже езикът е по-разговорен, често като потребители си позволяваме да прекрачваме границите на добрия тон. Така че определено има своите недостатъци.Вие го казахте – за прекалено много хора те са точно това. Затова са толкова разпространени и шегите за хора, които „работят във Facebook“ или са „в Дубай“ или „на Бали“. Или пък „на бали“, придружено с подходяща снимка върху купа сено (Смее се). Комуникацията е и винаги ще бъде нещо отговорно, но за сметка на това действа като лупа на собствените ни навици, възпитание, отношение към света. Резултата от това виждаме точно в социалните медии – капсулиране и разделяне на общности, лош език, изкарване на преден план на лични или национални комплекси. Разбира се, те са чудесен канал за личностно израстване и развитие на бизнеса, върху което се опитвам да се съсредоточавам самият аз.За съжаление, тролове има навсякъде и те се ползват, за да влияят на различни процеси. И хора тролове, и фалшиви профили. Проблемът е в това, че има правителства като руското, които са превърнали това в основно оръжие за развитие на своята външна политика. Немалко са доказателствата за пряка намеса по подобен начин не само в изборите за президент в САЩ през 2016 г., но и в Brexit и изборите във Франция през миналата година. Това е актуалният модел за „изнасяне на революция“, защото е много по-евтин, а очевидно достатъчно ефикасен.Иска ми се да отговоря с „да“, но прекалено често наблюдавам разговори в интернет, където тези неща липсват. Затова и преди няколко години имах инициатива за часове по медийна грамотност в училище, където учениците от ранна възраст да научават колко важно е поведението в онлайн пространството, защо трябва да се отнасят с уважение към останалите участници в разговорите и как да се пазят от злоупотреби и тролове.Инфлуенсърите работят със същата социална валута, която ползват и медиите – доверието. То се печели трудно и се губи много лесно. Разбира се, дигиталната комуникация има значително по-голяма скорост и гъвкавост и процесът на печелене на последователи е ускорен, но това не го прави по-лесен. Всички искат да са инфлуенсъри, но не е така елементарно това да бъде постигнато – нужни са постоянство, конкретна ниша и искреност с аудиторията. Защото аудиторията разбира много ясно дали нейният фаворит я лъже и рядко прощава прегрешенията.LinkedIn има специална програма за бизнес лидери, на които дава по-голяма трибуна. LinkedIn Influensers са хора, които са добре познати на световната сцена и от които определено можете да научите нещо ново всеки ден. А и те – или техните екипи – не се притесняват да споделят познанията си. Аз винаги съветвам курсистите и студентите си да търсят максимално голям брой инфлуенсъри в LinkedIn и да ги последват. Винаги трябва да си в крак с това, което правят най-добрите в твоята област.През последните няколко години преподавам в магистърска програма за онлайн комуникация в Нов български университет и студентите там са много различни. Част от тях искат да се занимават с PR и това е задълбочаване на техните познания в конкретната област. Други пък имат собствен или семеен бизнес и това е техният начин да подсигурят добрата комуникация за неговото разрастване в новите условия.Не мисля. Когато клиентите виждат твоята работа като „цъка си нещо във фейса“, както май е широкото вярване, няма как те да искат да плащат висока цена. А резултатите могат да са наистина грандиозни. Но разбира се, всичко зависи от това кой си ти като специалист, какви резултати постигаш, как оценяваш труда си и дали намираш кой да плати цената.От малък съм възпитаван, че трябва да се отнасям отговорно към общността, града, страната, в която живея. В много държави това е начин на живот, макар тук да не е крайно разпространено като част от възпитанието на децата. Затова и не мога да кажа дали се дължи на бранша или по-скоро на самосъзнанието на всеки един от нас.Аз обаче съм категоричен, че книгите създават възможности и навикът за четене е точно толкова важен, колкото навика да ядем и да поддържаме лична хигиена всеки ден. Няма как да си добър човек, ако не познаваш различните форми на емпатия например – те се виждат предимно в книгите, особено днес. Няма как да си добър професионалист, ако не познаваш поне малко от теорията в своята област и опита на успелите хора в своя бранш. И понеже след опита идва и споделянето, намирането и създаването на нови читатели се превърна в кауза за мен и всички, с които работя в различните проекти на „Аз чета“ и BookMark.", "date": "2018.09.26", "title": "Александър Кръстев: Повече компании и професионалисти у нас трябва да се възползват оптимално от предимствата на LinkedIn"}
{"url": "https://offnews.bg/politika/ek%c2%a0preporacha-na-mvr-da-svie-niakoi-razhodi%c2%a0po-ohrana-na-granitcata-688781.html", "text": "Европейската комисия е дала препоръка на МВР за съкращаване на непреките разходи, свързани с обществените поръчки по охраната на границата. Това е станало след проведен одит в периода 11-14 октомври 2016 г. С доклад от началото на годината ЕК препоръчва ограничаване на харченето на евросредствата от фонд \"Вътрешна сигурност\" - Инструмент за финансово подпомагане на външните граници и визите\".Една от дейностите по този инструмент в момента е ресурсното осигуряване на армията на границата.Тъй като дейностите по този инструмент са свързани най-вече с провеждането на обществени поръчки, от ЕК препоръчват т. нар. непреки разходи по него от 7 на сто да се свият до 2.5 процента, става ясно от  на Министерския съвет от 2015 г.В мотивите към промените се посочва, че:В същото време за първи път се въвежда и таван на разходите за управление на проекти. Такъв до момента не е имало и в постановлението се предвижда той да бъде 10 процента от общите допустими преки разходи за съответния проект.Въпреки това с промените се отваря една вратичка за допустимостта на преките разходи, които са свързани предимно със заплатите и социалните осигуровки на персонала и за редица дейности като строителство и доставка на техника. Сега тези разходи се считат за резонни, ако в длъжностната характеристика на служителя са включени дейности по изпълнение на проекти, когато е налице писмено решение на крайния бенефициер и при сключен договор за услуга със служителя за изпълнение на проекти извън установените му по служебно или трудово правоотношение работно време и задължения. С новите промени се предлага тези разходи да бъдат оправдани при изпълнение на само едно от тези условия. Промените са публикувани за обществено обсъждане и предстои да бъдат приети на заседание на правителството.Това не е първият път, при който от ЕК критикуват изразходването на средства. През юли бившият вече вътрешен министър Валентин Радев  на МС заради препоръки на ЕК. С тях комисията съветва да се подобри механизма по фонд „Убежище, миграция и интеграция“ и фонд „Вътрешна сигурност“ за периода 2014 - 2020 г. Проверката на ЕК тогава показа непрозрачност в процедурите по обжалване на исканията за безвъзмездно финансиране.От 2014 г. досега по двата фонда - „Убежище, миграция и интеграция“ (ФУМИ) и „Вътрешна сигурност“ (ФВС), страната ни е получила близо 150 млн. евро, които са определени за купуване на техника и за подобрение на управлението на мигрантските потоци.", "date": "2018.09.26", "title": "ЕК препоръча на МВР да свие някои разходи по охрана на границата"}
{"url": "https://offnews.bg/zdrave/reformata-v-zdraveopazvaneto-zadalzhitelna-zastrahovka-i-uzakoneno-do-688790.html", "text": "Здравната каса да има статута на застраховател или добавяне на още разходи за здраве и узаконяване на доплащането от страна на пациентите. Така могат да се обобщят с няколко думи предложените модели за реформа в здравеопазването, които бяха представени днес от здравния министър Кирил Ананиев на Национална кръгла маса пред представители на всички заинтересовани страни - съсловни организации, депутати, застрахователи, пациентски и бизнес организации. Ананиев предложи два варианта за реформа, като обяви, че това не са крайни варианти, а по-скоро поставят темата за разглеждане. Няма и краен срок за постигане на консенсус по предложенията за реформа. Първият модел е за пълна демонополизация на Здравната каса. В този случай Касата ще трябва да се конкурира със застрахователи. В този случай здравната вноска остава 8%, като пациентът сам ще избира къде да отиват тези пари. Личните лекари ще трябва да са сключили договори с всички застрахователи и да препращат пациентите си към тези болници, с които е сключил договор техният застраховател.НЗОК ще има статут на застраховател. И Здравната каса, и застрахователите ще трябва да са лицензирани и да отговарят на определени условия, които ще са дефинирани със закон. Всички осигурители ще формират Осигурителен пул. Застрахователите ще получат национален статут - ще могат да оперират на територията на цялата страна. Касата и застрахователите ще сключват договори с изпълнители на медицински услуги на конкурентен принцип. Конкуренцията ще е на основата на качеството на договорените с доставчиците здравни услуги, както и на бонусите и отстъпките, които те предоставят.Законодателно ще се определя система за управление на риска на основата на критерии като пол, възраст, регион и формулата ще се усъвършенства ежегодно. Целта е застрахователите да приемат всички пациенти и да няма селекция на риска в зависимост от здравния статус на пациента.В първия модел за реформа се предвижда създаване на гаранционен фонд, който ще се формира от здравните вноски, събрани през първата година от въвеждането на модела. Парите във фонда ще могат да се ползват само за здравноосигурителни плащания при фалит на застраховател.Вторият модел е с три стълба. Първият стълб е задължителното осигуряване. Средствата в него ще са от здравните вноски, които остават в размер на 8%. Вторият стълб е задължителна фиксирана здравна застраховка от 12 лева на месец, а третият - доброволно здравно застраховане. Всеки пациент ще е длъжен да се застрахова за покриване на допълнителни дейности над основния пакет - критични заболявания и злополуки. Застрахователите няма да имат право да отказват такава застраховка. Държавата ще покрива застраховките на пенсионерите, безработните, социално слабите и децата. Държавните служители сами ще заплащат допълнителната задължителна застраховка. НЗОК също ще може да се конкурира за участие във втория и третия стълб.В този вариант ще има рамково договаряне на цени и обеми на медицинските дейности, като тези цени ще са задължителни за основния пакет в цялата страна. Договарянето ще е за срок от поне 1 година. По същия начин ще се определят национални цени за лекарствата и медицинските изделия. Всяка болница ще може да избира на какви цени да работи, като ако те са по-високи от определените при рамковото договаряне, разликата ще се заплаща от пациентите или с доброволната застраховка. Ще бъде определена критична линия - сума, над която престоят в болница ще се заплаща от задължителната застраховка. Ако сумата не надхвърля границата, сметката ще се плаща от НЗОК и от пациента в съотношение съответно 90% и 10%.Именно тази идея доведе и до най-много критики от страна на присъстващите на обсъждането. Тя на практика позволява на болниците да вдигат свободно цените си, за да компенсират недофинансираните клинични пътеки, а пациентите ще трябва да плащат разликата, като с това се узаконява доплащането, което в момента съставя близо 50% от плащанията за здраве при 15% средно за ЕС. Според здравното министерство с това доплащане пациентът ще бъде включен по-активно в контрола на парите, които отиват за здраве. Очакванията са с плащанията от 12 лева на месец за втория стълб в здравеопазването да влязат около 860 млн. лева допълнително, което обаче пак няма да е достатъчно на фона на доплащаните от пациентите в момента около 3,6 млрд. лева. Този факт беше посочен като друга критика към МЗ. Омбудсманът Мая Манолова подчерта, че тези предложения се отнасят до голяма степен за приходната част в системата, но не става ясно как това ще доведе до решаване на проблемите в здравеопазването. Примерите за увеличаването на парите, които се вливат в здравеопазването през годините, са показателни, че повече пари не означават по-добро здравеопазване, категорична бе тя. Представителите на застрахователите пък посочиха, че е добре първо да се изясни кое колко струва в системата и съответно за какво е достатъчен публичният ресурс. Остана без отговор въпросът как ще се гарантира, че пациентите няма да доплащат над регламентираното в модела за реформа. Не стана ясно и как тези промени ще подобрят качеството на българското здравеопазване. ", "date": "2018.09.26", "title": "Реформата в здравеопазването: задължителна застраховка и узаконено доплащане за здраве"}
{"url": "https://offnews.bg/kultura/ara-malikian-se-zavrashta-za-vtori-kontcert-v-sofia-688769.html", "text": "Ара Маликян идва за втора среща с българската публика, след като миналия февруари изпълни до краен предел Зала 1 на НДК. На 1 ноември на същото място той ще изнесе втори концерт в София, за да продължи да разказва „Невероятната история на една цигулка“.„Лудият цигулар”, както го наричат, е роден в Ливан, с арменска кръв и испански паспорт. Такава е и музиката му – цветна и космополитна. Ара е музикантът, който съчетава класика и барок с ритми от Близкия изток - арабска и еврейска музика, елементи на циганска музика, испанско фламенко до джаз и рок. Казва, че познава и българския фолклор от Теодосий Спасов и Васко Василев, с когото са били състуденти в Лондон.„Невероятната история на една цигулка“ е името на неговия 25-и пореден албум и на турнето, с което вече трета година обикаля света. Историята на цигулката не е обикновен сетлист от мелодии - това е семейната история на Ара – на неговия дядо, намерил спасение от арменския геноцид в Ливан благодарение на една цигулка, пропътувала пътя от Модена до Бейрут.В концертите си Ара Маликян пътешества през различни култури, музикални епохи и стилове. Цигулярят пренася публиката от класиката на Бах, „Лятото” на Вивалди през арменски и испански ритми, музика от филм на Тарантино, Джими Хендрикс, Лед Цепелин, та чак до “Life On Mars” на Бауи.Ара Маликян е роден през 1968 г. в Бейрут. Баща му е арменец любител – цигулар. Той е първият му учител по музика и благодарение на него Ара хваща цигулката още тригодишен. На 15 години вече учи музика в Хановер със стипендия от германското правителство, след това продължава в Лондон, където негов състудент е Васко Василев.Избира да живее в Испания и в продължение на 7 години е концерт – майстор на Кралския симфоничен оркестър на Мадрид. Музикантът, който се издържа като студент със свирене по еврейски сватби и с турнета на Ванеса Мей, по-късно става носител на всички най-престижни призове в цигулковото изкуство, а през2015 г. е номиниран за „Латино Грами“.Педро Алмодовар го кани да запише музиката за два от най-емблематичните си филма - „Говори с нея“ и „Лошо възпитание“. А Карлос Саура го снима в последния си филм „Хота: Отвъд фламенкото“.Концертът на Ара Маликян се организира от БГ Саунд Стейдж. Билети се продават в  и на касите на НДК.", "date": "2018.09.26", "title": "Ара Маликян се завръща за втори концерт в София"}
{"url": "https://offnews.bg/obshtestvo/su-poiska-liubomir-spasov-da-ostane-natcionalen-konsultant-po-transpla-688793.html", "text": "Под 60% успеваемост на стандартен международен тест е равна на оценка Слаб (2). Под 60% успеваемост на операционната маса е невероятен успех, а хирургът е безспорен авторитет. Нищо, че в първия случай става въпрос за теоретични знания, а във втория - за това колко деца ще живеят и колко ще умрат.Звучи ви налудничаво? Нищо подобно! Това е оценката, която Академичният съвет (АС) на първия български университет - Софийския - даде тази вечер на проф. д-р Любомир Спасов - директор на бившата Правителствена болница (настояща Университетска болница \"Лозенец\"). АС на СУ го предложи на министъра на здравеопазването за национален консултант по трансплантология и през 2019 г.Като такъв проф. Спасов ще може да остане в Комисията за лечение в чужбина и да се произнася за всяко дете, нуждаещо се от трансплантация - дали то да остане в България (и по всяка вероятност да бъде оперирано от ръководен от същия проф. Спасов екип в УБ \"Лозенец\"), или да замине за чужбина и да го оперират далеч по-опитни в трансплантациите хирурзи.Струва ви се, че има конфликт на интереси? Отново нищо подобно! Отново според преподаватели в Софийския университет. Миналия септември, когато същото предложение бе сложено на масата за обсъждане от Академичния съвет Пенка Георгиева от името на пациентските организации \"Заедно с теб\" помоли преподавателите да не гласуват със \"за\", защото това е конфликт на интереси. Тогава никой не я чу. Тази вечер дори нямаше кой да повдигне въпроса.Докладът с предложението проф. Спасов да бъде включен в списъка на националните консултанти в областта на трансплантологията внесе ректорът на СУ проф. Анастас Герджиков.22-ма преподаватели гласуваха \"за\". Двама се въздържаха. Един-единствен член на АС (студент) гласува \"против\".Последната дума ще има здравният министър - финансистът Кирил Ананиев, който ако иска, може да прегледа данните за преживяемостта на трансплантираните деца. А те са следните: от 2008 г. до 2017 г. у нас са извършени 22 чернодробни трансплантации на деца на възраст от 0 до 18 години. Само две от тях са във ВМА, останалите са при проф. Спасов - в УБ \"Лозенец\". В същия период ретрансплантирани са две деца. От всички 22 деца към момента живи са 13. Това прави преживяемост от 59%.", "date": "2018.09.26", "title": "СУ поиска Любомир Спасов да остане национален консултант по трансплантология"}
{"url": "https://offnews.bg/obshtestvo/niama-da-ima-ostavki-za-gafovete-s-nastaniavaneto-v-obshtezhitia-na-su-688796.html", "text": "Няма да има оставки заради гафовете при настаняването в общежития на СУ - сред които излагане на лични данни на показ, откази от настаняване в разрез с правилата, допускане на администратори на СУ до данните на студентите - отново в разрез с правилата на СУ. Студентите чакаха с часове на опашки, за да стигнат до Комисията по настаняване.Вместо това ще има комисия. Тя ще е външна, ще я прати ректорът проф. Анастас Герджиков и ще има за задача да провери имало ли е нередности.Това стана ясно тази вечер, на заседанието на Академичния съвет на висшето училище, в чийто дневен ред допълнително бе включено обсъждането на доклад на председателя на Студентския съвет по въпроса. В доклада се искаха оставките на двама души - на директора на поделение \"Социално-битово обслужване\" (ПСБО) в СУ инж. Росен Костов и на главния инспектор в поделението Евелина Ликова.По предложение на първия, утвърдено от ректора, в комисията бяха включени двама администратори (в разрез с правилник на СУ), един от които е Ликова. Клипче, публикувано от OFFNews показа как тя гони студент, отишъл да пита защо му е отказано настаняване при положение, че има право на такова. Оплакването е едно от стотиците във връзка с тазгодишната кампания.Тази вечер ректорът Герджиков коментира, че не би определил случващото се като сериозен проблем, заяви, че в доклада студентите не представят доказателства за твърденията си, че опашки имало всяка година. Не разбирал защо точно сега е станало проблем, но щял да разбере.", "date": "2018.09.26", "title": "Няма да има оставки за гафовете с настаняването в общежития на СУ. Вместо това ще има комисия"}
{"url": "https://offnews.bg/futbol/levski-vdiga-biudzheta-za-zaplati-za-da-zadarzhi-zvezdno-trio-688760.html", "text": "Ръководството на Левски е готово да вдигне бюджета за заплати с цел да задържи водещите си футболисти на всяка цена, пише \"Тема Спорт\".Този ход ще бъде предприет с идеята на \"Герена\" да преподпишат с Габриел Обертан, Жерсон Кабрал и Давид Яблонски. Договорите и на тримата изтичат другото лято, а същото се отнася и за Милош Цветкович.За да останат въпросните играчи в Левски ще е нужно параметрите по договорите им да бъдат завишени, а това трябва да стане възможно най-скоро.В противен случай от зимата футболистите ще могат да преговарят свободно, с който клуб ги поиска, а Левски ще рискува да ги изпусне без трансферна сума.Това вече се случи няколко пъти на \"Герена\", а пресни са примерите с Роман Прохазка и Васил Панайотов.", "date": "2018.09.26", "title": "Левски вдига бюджета за заплати, за да задържи звездно трио"}
{"url": "https://offnews.bg/obshtestvo/izbrani-sa-novite-chlenove-na-saveta-na-detcata-688792.html", "text": "Вече са избрани 28 момичета и момчета, които в следващите 2 години ще бъдат част от Съвета на децата - националния детски консултативен орган към Държавната агенция за закрила на детето (ДАЗД). Те са от административните области, които в момента нямат представители, представителите им са навършили 18 г. или изтича 2-годишния им мандат.Комисията на национално ниво за избор на нови членове е сформирана със заповед на председателя на ДАЗД д-р Елеонора Лилова и включва видни общественици, представители на неправителствените организации, академичните общности, бизнеса и експерти. Тя разгледа автобиографиите и мотивационните писма на 90 деца и след гласуване определи представителите и техните заместници. Съветът на децата към председателя на ДАЗД е създаден през 2003 г. и работи в изпълнение на основните принципи на Конвенцията на ООН за правата на детето и Закона за закрила на детето.В Съвета членуват 33 деца, чийто мандат е 2 години. Всяка област се представлява от двама човека (титуляр и заместник), има 5 квоти за деца от уязвими групи.Заседанията на Съвета се провеждат до 4 пъти годишно.", "date": "2018.09.26", "title": "Избрани са новите членове на Съвета на децата"}
{"url": "https://offnews.bg/bojni/kubrat-ne-iskam-da-ubia-fiuri-a-da-go-nadigraia-688762.html", "text": "Звездата ни в профибокса Кубрат Пулев е уверен, че може да се справи с петима като Хюи Фюри. Кобрата се изправя срещу 24-годишния британец на 27 октомври в \"Арена Армеец\".\"Смятам, че ще ми бъде много удобен, защото има необходимата височина. Такъв тип боксьори са ми по-удобни. Ще пасне. Обичам предизвикателствата. Не ме притесняват и петима като него да излязат срещу мен, а какво остава той сам. Аз смятам, че съм по-добрият, но на ринга ще го покажа. За да ме победи, трябва да ме убие\", заяви Пулев в предаването \"Без ръкавици\" по Диема спорт.Това изказване предизвика незабавен отговор от Фюри: \"Ще го убия\". Въпреки заканата обаче българинът продължи невъзмутимо:\"Аз не искам да го убия, а да го надиграя. Не искам нито да го нокаутирам, нито да го убивам. Ще бъдем приятели както преди, така и след мача. Ще те откажа не от бокса, а от самия мач. Аз съм по-техничен. Винаги си добре дошъл в България. Ние сме гостоприемни хора, от щаба ми ще се погрижат за него, но на ринга няма да има гостоприемство.Имам много опит в аматьорския бокс, имам чупени ръце, много контузии и така съм си извадил изводите. На това ниво опитът е безценен. Готов съм. И тук в студиото, ако ни дадат ръкавици можем да започнем\", допълни Пулев.Двубоят между дваната е от ключово значение за развитието на кариерата на 37-годишния българин. Успех ще му позволи да предизвика Антъни Джошуа за пояса на IBF в тежка категория, докато поражение ще го върне назад в световната ранглиста и може да сложи край на мечтата му да спечели титлата.", "date": "2018.09.26", "title": "Кубрат: Не искам да убия Фюри, а да го надиграя"}
{"url": "https://offnews.bg/medii/sled-statia-v-gardian-za-vanko-1-nova-tv-veche-niama-da-dopuska-osa-688764.html", "text": "Участието на осъдения за трафик на хора и склоняване към проституция рапър Ванко 1 в шоуто \"ВИП Брадър\" попадна във фокуса на британския всекидневник \"Гардиън\", който разказва за българина в поредицата си за съвременното робство.Интересът на британския вестник е станал повод Нова телевизия да обяви влизането на Ванко 1 в предаването като неуместно и да се ангажира повече да не допуска участници, съдени за тежки престъпления, в програмата си, става ясно от материала на изданието.През 2003 г. българският рапър Иван Главчев, по-известен като Ванко 1, получи присъда за склоняване към проституция и трафик на жени към различни страни в Европа. Неговата звезда изгря отново в началото на септември тази година, когато влезе като участник в новия сезон на шоуто \"ВИП Брадър\".\"Присъствието на Ванко 1 в къщата на популярното в България не привлече особено вниманието на медиите\", пише в. \"Гардиън\". След това обаче зрители и активисти изразиха сериозни критики към медията, че е допуснала участника.Членът на СЕМ Бетина Жотева нарече появата на Ванко 1 в популярното шоу \"проява на много лош вкус\", а тенденцията с канене на престъпници по телевизията \"нещо, което българските журналисти смятат за огромно постижение\".\"Гардиън\" е потърсил коментар и от „Модърн таймс груп“ (MTG), шведската компания собственик на Нова телевизия. В тяхното изявление се посочва, че предстои Нова да промени „стратегията си за подбор на участници“ в риалитито.В понеделник по време на живото предаване рапърът Ванко 1 обяви, че напуска \"VIP Брадър\", защото имал нужда от специално лечение. Tой сподели, че физическото му състояние е претърпяло рязко влошаване през последните дни - имал силни болки в корема и обострен гастрит.", "date": "2018.09.26", "title": "След статия в 'Гардиън' за Ванко 1: Нова тв вече няма да допуска осъдени в предаванията си"}
{"url": "https://offnews.bg/politika/dbg-obvini-gerb-i-patriotite-v-mutrenski-reket-688768.html", "text": "„Движение България на гражданите“ започна допитване до местните си структури за начина на явяване на изборите за Европейски парламент. То ще продължи до 20 октовмри, обяви вчера в Добрич Димитър Делчев, председател на ДБГ.Делчев беше в града заедно със заместник-председателя на ДБГ Найден Зеленогорски по покана на кмета на Добрич Йордан Йорданов и общински съветници от партията, за да участват в честванията по повод празника на града. Те се срещнаха и с местните структури на ДБГ и други партии от демократичната общност.Като демократична партия ние искаме да чуем мнението на хората относно формулата за явяване, посланията и критериите за европейски депутати, добави Зеленогорски.Той добави, че 7 месеца са твърде кратко време за подготовка за избори и е необходимо платформата за явяване да е готова по-скоро.Делчев определи желанието на управляващите да премахнат печалбата на производителите и търговците на хляб като мутренски рекет.Зеленогорски беше категоричен, че това предложение е чист популизъм.Той е доказателство, че нито управляващите, нито БСП имат решение на проблемите с големия скок на цените на основни стоки. Имат една торба, пълна с ретроградни идеи и лъжи, и толкова, каза той.Затова ние от ДБГ сме на мнение, че само една демократична алтернатива би могла да преведе страната през задаващата се криза, добави Делчев.Попитан как трябва да изглежда тази алтернатива, председателят на ДБГ беше лаконичен – различна от досегашните десни коалиции, със сила да обединява демократичните хора, а не да ги отблъсква и разделя.", "date": "2018.09.26", "title": "ДБГ обвини ГЕРБ и патриотите в мутренски рекет"}
{"url": "https://offnews.bg/politika/vazhna-popravka-kevr-stava-posledna-instantcia-za-sdelki-kato-tazi-za-688754.html", "text": "Комисията за енергийно и водно регулиране (КЕВР) ще се произнася последна по сделки с дялове на дружества, осъществяващи пренос и разпределение на електрическа енергия и газ, каквато например е тази за продажбата на ЧЕЗ.Това решиха депутатите с приемането на второ четене на промени в Закона за енергетиката. Поправката, засягаща комисията, гласи: . Така народните представители ремонтираха измененията, които приеха по-рано тази година, когато и вмениха новите задължения на КЕВР в опита да има механизъм да бъде спряно придобиването на ЧЕЗ от Гинка Върбакова. Още тогава обаче депутатите влязоха в спор дали това е възможно за вече сключени сделки.С приетите днес поправки депутатите просто определиха, че комисията ще се произнася последна. Така обаче все пак въведоха някакви критерии, на базата на които КЕВР да взима решение, защото досега такива напълно липсваха. Както досега, КЕВР ще има решаващ глас и ще може да спира сделка, коментира председателят на парламентарната комисия по енергетика Делян Добрев. На въпрос чие решение ще натежи, ако някой преди комисията не е одобрил сделката, но тя е, той отговори: \"Всяко едно \"не\" от която и да е държавна институция в България има съответните законови последствия\". Добрев отказа да коментира дали КЕВР ще може да се произнесе по сделката с ЧЕЗ. \"Защото още в самото начало казаха, че той важи, понеже сделката не е приключила. Друга част от тях обаче казват, че сделката е все пак подписана и единствено плащането не е извършено. Това е въпрос към регулатора - какво смятат юристите в комисията\".По време на дебатите ДПС пък възразиха срещу това, че от текста за КЕВР отпада изискването комисия да взима решение по сделките, засягащи \"националната сигурност и обществения ред\". Те видяха закононарушение в поправките, защото така КЕВР ще се намества в частни сделки, извън тези за националната сигурност.\"С такива предложения, които се правят между първо и второ четене, има огромни съмнения. Става въпрос за това КЕВР да се намесва в части сделки. По този начин се нарушава Конституцията. Правим изменения за законопроекта, приет на 8 юли, което ни вкарва в още по-голяма задънения улица. Става въпрос, че отпада изречение, което посочва, че КЕВР регулира естествените монополи в интерес на гражданите“, обясни Рамадан Аталай от ДПС.Той определи измененията като \"поредното безсмислие\" и предложи депутатите да не го приемат, но това не стана. От ГЕРБ обаче обявиха, че притесненията на ДПС са неоснователни. \"Господин Аталай, използвате трибуната да се заяждате с народните представители\", репликира Добрев.„Единствената редакцията, която правим, е да се уточни редът и поредността, за да не се лутат регулаторните органи в България кой след кой трябва да се произнесе и да не чака всеки друг да се произнесе преди него. Тоест сделките по този закон трябва да минат по надлежния ред, като КЕВР се произнася след всички“, обясни Добрев.", "date": "2018.09.26", "title": "Важна поправка: КЕВР става последна инстанция за сделки като тази за ЧЕЗ"}
{"url": "https://offnews.bg/politika/v-parlamenta-ne-znaiat-koi-deputati-se-proveriavat-za-koruptcia-688765.html", "text": "Партиите в Народното събрание обявиха, че не знаят кои депутати са разследвани от Комисията за противодействие на корупцията и отнемане на незаконно придобито имущество (КПКОНПИ) по сигнали за корупция.Коментарите дойдоха, след като по-рано днес председателят на комисията Пламен Георгиев обяви, че се . ГЕРБ, БСП, \"Обединените патриоти\" и ДПС коментираха, че нямат идея срещу кого от техните групи са сигналите. Всички обаче принципно одобриха проверките - именно това била работата на отговорните институции.Един от депутатите обяви, че бил сигурен - в парламента има корумпирани народни представители. \"Категорично не се съмнявам. Не мога да дам примери. Тук трябва да се изкажат компетентните органи\", каза Славчо Атанасов от \"Обединени патриоти\".\"Само им вижте костюмите и обувките, с които ходят някои. И ще установите, че с една депутатска заплата такива костюми не могат да се купят. Истината е, че както се казва в библейския израз: по дрехите ще ги познаете. Един костюм, който струва 7-8 хиляди лева, как се купува с една депутатска заплата?\"Той отказа да посочи имена.Атанасов приветства проверките и добави, че всички депутати трябва максимално да бъдат проверявани. \"За да е абсолютно всичко чисто и прозрачно, аз смятам, че един народен представител, той е публична личност, трябва целият му живот да е прозрачен. Ако щете - дори личният му живот. Има държави, в които това се приема, и такива, в които не се. Във Франция на всеки един политик му се ровят и в личния живот. Аз смятам, че така трябва да бъде. Защото ако в края на краищата той не може да си оправи личния живот, то как ще управлява цяла една държава\", каза още той.По повод проверката Антон Кутев от БСП беше лаконичен: \"Нямам представа. Комисията трябва да се занимава с тези, които имат възможност да упражняват корупция. Аз чух, че е имало проверка и на Делян Пеевски и са установили, че всичко е наред. Вероятно комисията работи.\"На въпрос дали знае кои депутати от ДПС са проверявани по сигнали за корупция, Йордан Цонев отговори: \"Идеята на органа беше такава - да проверява всички, за които има съмнения, сигнали, постъпила информация. Никъде в закона не е казано, че ще се уведомяват проверяваните. Може и да има, може и да проверяват. Трябва да питате комисията. И те вероятно няма да ви отговорят, защото ще се позоват на тайната, която трябва да пазят\".От ГЕРБ също не бяха многословни по темата. \"Нямам информация. Този орган е извън обхвата на парламента\", коментира Тома Биков по повод проверките.", "date": "2018.09.26", "title": "В парламента не знаят кои депутати се проверяват за корупция"}
{"url": "https://offnews.bg/volejbol/kubinetc-mozhe-da-zaigrae-za-natcionalnia-otbor-po-volejbol-688770.html", "text": "Българската федерация по волейбол е стартирала процедура по издаване на български паспорт на кубинската звезда Робертланди Симон.Високият 208 сантиметра състезател е роден преди 31 години в Гуантанамо. През 2010 година като капитан извежда Куба до сребърните медали на световното първенство в Италия. От новия сезон Робертланди Симон е съотборник на Цветан Соколов в италианския Лубе, а в първите приятелски срещи на тима се изявява като диагонал на разпределителя.От БФ Волейбол се надяват максимално бързо да извадят български паспорт и гражданство на Робертланди Симон, за да може той да играе за България на Олимпиадата в Токио 2020 година.“Подали сме всички необходими документи за натурализирането на Робертланди Симон. Сега чакаме. След като му излязат документите му, ще се договорим с Кубинската федерация по волейбол и очакваме период от 2 години, през който Робертланди Симон ще трябва да изчака, за да играе за националния отбор на България, според правилата на Международната федерация по волейбол (FIVB)”, заяви шефът във федерацията Любо Ганев пред Sportal.bg.", "date": "2018.09.26", "title": "Кубинец може да заиграе за националния отбор по волейбол"}
{"url": "https://offnews.bg/dw/absurdi-i-isterii-zaradi-tcenata-na-hliaba-688773.html", "text": "Да ни е честита есента. Летовниците се прибраха, улиците се задръстиха, тв-аудиторията се завърна. И изпитаните средства за привличане на вниманието ѝ вече влизат в употреба. Безотказно като магнит действат шокиращите новини на тема цени, които прерастват в медийно-политически истерии. По принцип те имат цикличен характер - като възникващите понякога без видими причини пристъпи на страх и тревожност. Но имат и ясно изразена връзка със смяната на годишните времена и политическите сезони.Тревога за \"насъщния\"В това отношение условията тази година са благоприятни. Почти цяло лято валяха дъждове, които се отразиха на житната реколта - и в България (с около 6% надолу), и по света. Съответно изкупните цени на пшеницата се повишиха в сравнение с миналогодишните (първоначално с 25 на сто, после с по-малко). И ето ти новина: „хлябът скача“. Първите прогнози за 15-20% (20-30 стотинки) не се потвърдиха, но тревогата за „насъщния“ набра скорост, като същевременно влезе в резонанс с поредния цикъл в друга тревога. Международното положение остава напрегнато, тъй че петролните цени не проявяват никаква склонност към понижаване. А това по силата на договора с единствения ни доставчик неизбежно води към ново поскъпване на природния газ (с 13-14 на сто). Тъй че тази и следващата седмица по веригата на суровините и производството неизбежно ще изскочи темата за парното (тъкмо когато и времето застудя, като по поръчка).Безсмислени идеиНо засега на мода е цената на хляба. Не се съмнявам, че наистина има хора, за които няколко стотинки повече за хляб са от значение. Не подценявам и проблема с бедността. Но истеричният хор около поскъпването на хляба (а и на газа) като цяло е силно непропорционален на неговото реално социално-икономическо изражение и отражение. И е в пълен контраст с мълчанието, което цари, когато същите цени, при друго независещо от нас стечение на конюнктурата, тръгнат в обратната посока.Освен медиите, тона в този хор задават и политиците, които на пожар се впуснаха да задържат цените. Идеите им обаче са или напълно безсмислени и абсурдни, или силно спорни и с противоречив ефект.Към първата категория спада . За целта бил започнал „индивидуални срещи“, а накрая щяло да има и обща среща при премиера. Засега не е ясно дали такива срещи наистина се провеждат. Но дори и да е така, дори и търговските вериги благородно да се отзоват на молбата, няма никакви гаранции, че после няма да прехвърлят въпросната надценка върху други стоки. По-скоро обратното.Във втората категория идеи влиза съживеното от опозицията . То очевидно няма (а според много експерти и не бива) да бъде прието. Но дори и да бъде, няма никакви гаранции, че съответните търговци ще намалят цените със съответния процент. По-скоро обратното.Въобще, като при всички популистки идеи крайният ефект от цялото това чесане на езиците е предизвестен - абсолютно никакъв. Каквото трябва да поскъпва, ще поскъпне (както друг път поевтинява), а накрая всичко ще се забрави, до следващия път. Точно както стана през 2012 година, когато един друг земеделски министър обиколи около сто пъти телевизионните студиа, за да заплашва с масови проверки на ценообразуването и да се хвали, че бил уговорил две търговски вериги да замразят цените. Днес никой не помни какво точно, с колко и дали въобще е поскъпнало тогава.Какво би могло да се направиВсичко това не означава, че нищо не може да се направи. Напротив. Вместо да се занимава с глупости, едно добро управление би могло да направи много, за да подкрепи конкуренцията на пазара и да подобри условията за бизнес. Тогава ефектът би бил много по-голям - както върху цените, така и върху икономическия растеж и доходите. Когато става дума за хляба например, „сивият“ сектор по веригата зърно-брашно-хляб би могъл да бъде изваден на светло. А ако говорим за газа, в продължение на десетилетия не бе направено нищо за разбиване на руския монопол в доставките.Тук обаче много обичаме да кършим ръце за неща, които не зависят от нас. И да не правим онова, което зависи от нас. Затова опитът да се задържат цените на хляба прилича на молебен за (или против) дъжд, на литийно шествие срещу автомобилните катастрофи или на преговори на министъра на туризма със синоптиците, за да пускат само прогнози за хубаво време по плажовете.Защо го правят?Самият министър на земеделието със сигурност прекрасно знае, че акцията му около цената на хляба е напълно безсмислена. Защо тогава разиграва този театър? Отговорът е лесен. Притеснени за властта си, управляващите непрекъснато се опитват да убеждават избирателите, че са страшно загрижени за тях. Но вместо да им кажат истината и да подобрят живота им чрез реални реформи и политики, те им пробутват успокоителни хапчета. Ефектът от тях обаче е вреден за всички, защото създава грешни представи и очаквания и поражда илюзии и халюцинации. А защо им е толкова мила властта и за какво я употребяват - това е съвсем друга тема.", "date": "2018.09.26", "title": "Абсурди и истерии заради цената на хляба"}
{"url": "https://offnews.bg/obshtestvo/ogranicheno-e-dvizhenieto-po-severnata-tangenta-na-sofia-688774.html", "text": "До 7 октомври ще е ограничено движението в посока Ботевград по Северната скоростна тангента от нулевия километър до 9-ти км, съобщиха от Агенция \"Пътна инфраструктура\".Временната организация на движението се налага заради ремонтни дейности. Извършват се гаранционни дейности, които са за сметка на изпълнителя.Ограничението на движението е за участъка от пътен възел „Западна дъга“ до пътен възел „Ботевградско шосе“ (от км 0+000 до км 9+200). Необходимо е шофьорите да карат внимателно и да спазват поставената сигнализация, предупреждават от АПИ.От 9 октомври до 20 октомври ще бъде ограничено движението в посока Калотина в участъка от пътен възел „Чепинско шосе“ до пътен възел „Ботевградско шосе“ (от км 0+000 до км 9+200).По време на ремонтните дейности трафикът ще бъде пренасочен по път II-18 - Софийски околовръстен път.", "date": "2018.09.26", "title": "Ограничено е движението по Северната тангента на София"}
{"url": "https://offnews.bg/politika/poptodorova-dva-pati-sam-bila-na-gosti-na-tramp-toj-niama-da-pomni-s-688771.html", "text": "Истерията за среща между премиера Бойко Борисов и американския президент Доналд Тръмп се създаде тук, у нас, от отделни журналисти, които очевидно са имали подкана да създадат впечатление, че ще има такава среща. Сега се теглят последиците. Това каза бившият посланик на България в САЩ Елена Поптородова.Според нея в случая става дума за \"много нашенско, неизживяно юношество в политиката\".След това бившият дипломат разкри, че е гостувала в имението на американския президент два пъти.По думите ѝ Тръмп няма и да запомни с кого се е ръкувал, ако няма предварително познанство.Работата на един посланик е да се среща с лидерите на политическите партии – така Поптодорова коментира снимката в централата на ДПС на американския посланик у нас Ерик Рубин, почетния председател на ДПС Ахмед Доган и лидера на движението Мустафа Карадайъ.Според нея от снимката по-голям интерес има ДПС.", "date": "2018.09.26", "title": "Поптодорова: Два пъти съм била на гости на Тръмп, той няма да помни с кого се е ръкувал в ООН"}
{"url": "https://offnews.bg/kultura/esenno-kino-za-uchashti-i-tazi-godina-predstavia-naj-dobroto-ot-sveta-688767.html", "text": "С новата учебна година стартира и есенният \"семестър\" на програмата „Европейско кино за учащи“.Селекцията отново предлага на публиката най-интересното от съвременното българско и европейско кино.На 1 октомври от 16:00 часа може да бъде видяна немско-исландската копродукция „Адам“, която бе представена в рамките на Международния конкурс на 22-рия София филм фест. Режисьорът Мария Солрун разказва вълнуващата история на глухото момче Адам и неговата майка, като снима в собствения си апартамент и кани сина си за главната роля във филма. Любопитен факт е, че в разработването на сценария тя дискутира всеки епизод с младия Магнус и използва неговото разбиране за живота. Това превръща филма в универсален „гайд за оцеляване като тийнейджър“.За любителите на оперното изкуство на 8 октомври от 16:00 в програмата е включен документалния филм „Мария и Калас“ (режисьор Том Волф), представящ забележителния живот на оперната дива и пътя й на търсене на себе си между славата и желанието за интимност. Филм, който със сигурност ще ви накара да запеете.„3/4“ на режисьора Илиян Метев е портрет на едно семейство през последното му лято заедно. След редица родни и международни успехи („Златен леопард“ – „Режисьори на настоящето“ Локарно ’17 и „София – Град на киното“ СФФ ’18) с неговия екип ще се срещнем на 15 октомври от 18:00 часа.Още едно българско игрално заглавие ще гледаме на 26 ноември от 17:00 – „И после светлина“ (режисьор Констатин Божанов). И тук, подобно на „Адам“, един младеж е изправен пред труден избор. Бягайки от къщи и с надежда да открие своя идол, той поема по път, който ще му помогне да разбере и да се помири със себе си.На 22 октомври от 17:00 най-запалените киномани ще гледат филма „Люмиер!“ - компилация от 98 кратки филмчета, заснети от братята, реставрирани за дигитална презентация и представени с любов от киноисториците Тиери Фремо и Бертран Таверние.Вим Вендерс за пореден път присъства в нашата селекция със своя най-нов игрален филм „Потапяне“ – великолепно заснета любовна история с участието на Алисия Викандер и Джеймс Макавой. Творбата ще бъде представено на 29 октомври от 18:00 часа.Макар и в съвсем различен контекст, любовта е тема и на филма „За тялото и душата“ (режисьор Илдико Енеди), със „Златна мечка“ от Берлин 2017 и с номинация за чуждоезичен Оскар ’18, любим филм на публиката на тазгодишния София Филм Фест и на самия проф. Георги Дюлгеров, който ще го представи лично на 10 декември от 18:00.Бежанската тема е част от живота ни и продължава да събужда различни въпроси – на част от тях се опитва да отговори по необичаен, дори фантастичен начин режисьорът Корнел Мундруцо с филма си „Луната на Юпитер“ – прожекцията е на 5 ноември от 18:00 часа.В програмата и на предстоящия есенен „семестър“ на проекта „Европейско кино за учащи“ ще бъдат представени 2 документални филма – документалното разследване за истините в едно семейство – „Червено, твърде червено“ (режисьор Божина Панайотова) и един до болка реалистичен портрет на четирима селски лекари из България „Миниатюра за пиано“ (режисьор Елдора Трайкова). Гледаме ги заедно с техните екипи в два поредни понеделника – 12 и 19 ноември от 17:00 часа.Непосредствено след Световния ден за борба със СПИН, на 3 декември от 18:00 часа, ще бъде представен филма „120 удара в минута“ – най-награждавания филм от програмата на миналогодишния фестивал в Кан.За финал на есенния семестър, предпразнично ще видим носителя на „Златна палма“ от Кан, може би най-важният европейски филм за 2017 година, „Квадратът“ на режисьора Рубен Йостлунд – прожекцията е на 17 декември от 18:00 часа.", "date": "2018.09.26", "title": "Есенно кино за учащи и тази година представя най-доброто от света на филмите"}
{"url": "https://offnews.bg/futbol/noel-galahar-otnovo-se-posheguva-s-manchestar-iunajted-688779.html", "text": "Бившият китарист и автор на песни от популярната през 90-те години британска група Оейзис Ноел Галахър отново се изгаври с отбора на Манчестър Юнайтед.Рокзвездата никога не е криел пристрастията си към Манчестър Сити и сега в епоха на мениджъра Джосеп Гуардиола изживява най-радостните си дни като фен. Галахър беше част от церемонията на ФИФА The best в Лондон. На него се падна честта да обяви авторът на най-хубавия гол през годината Мохамед Салах.\"Толкова е приятно да си в едно помещение с най-великите футболисти на планетата. А, макар и да има играчи на Манчестър Юнайтед\", не пропусна да пусне стрели в посока градския съперник Галахър.Наскоро в интервю той определи оставката на сър Алекс Фъргюсън преди няколко години като \"най-великия ден в историята на английския футбол\".На церемонията в Лондон единственият играч на Юнайтед, който получи награда, беше испанският вратар Давид де Хеа. Ноел и брат му Лиъм са един от най-верните ВИП-фенове на Сити, като са доказвали верността си и в най-тежките години на \"гражданите\".", "date": "2018.09.26", "title": "Ноел Галахър отново се пошегува с Манчестър Юнайтед"}
{"url": "https://offnews.bg/112/4-trupa-namereni-v-kashta-v-kaspichan-688780.html", "text": "Четири мъртви тела са били намерени в къща в Каспичан.Предполага се, че става въпрос за убийство, не е изключено и последващо самоубийство.Полицията разследва случая.По непотвърдена информация жертвите са семейство. Убити са с кухненски сатър.Труповете са открити тази сутрин от роднина, като вероятно престъплението е било извършено ден или два по-рано.На място са окръжният прокурор на Шумен Мариана Георгиева и шефът на ОД на МВР-Шумен Ялчън Расим. Районът на улица \"Раковска\" е отцепен.По неофициална информация има задържан мъж, който е роднина на жертвите, живее е в съседство и има психически проблеми. Очаква се малко по-късно разследващите да дадат брифинг на място.", "date": "2018.09.26", "title": "4 трупа намерени в къща в Каспичан"}
{"url": "https://offnews.bg/obshtestvo/testvat-sirenite-za-ranno-preduprezhdenie-na-1-oktomvri-688763.html", "text": "Националната система за ранно предупреждение и оповестяване (НСРПО) ще бъде тествана на 1 октомври в 13:00 ч.Сирените предупреждават населението при въздушна опасност или при бедствия.Тестът е в изпълнение на чл. 37, ал. 1 от Наредбата за условията и реда за функциониране на системата, в която е разписано, че сирените трябва да бъдат тествани два пъти годишно - в първия работен ден на месец април и на месец октомври в 13:00 ч.Целта е проверка на техническото състояние на системата, придобитите умения от длъжностните лица за работа с нея, както и обучение на населението за разпознаване на сигналите, излъчвани от акустичните сиренни устройства.", "date": "2018.09.26", "title": "Тестват сирените за ранно предупреждение на 1 октомври"}
{"url": "https://offnews.bg/obshtestvo/87-ot-balgarite-nedovolni-ot-patishtata-v-stranata-sochi-prouchvane-688778.html", "text": "87 на сто от българите считат, че качеството на пътищата у нас е ниско. Едва 9% оценяват положително тяхното състояние.Това са изводите от проучване на „Галъп интернешънъл“, проведено сред 932 души между 12 и 14 септември. Сега действащият модел на практически споделена отговорност между институциите очевидно се възприема като основен проблем в обществото ни, когато става дума за пътна безопасност – 82% го оценяват негативно, а само 10% позитивно, се посочва в изводите от проучването.Хората възприемат подчертано негативно и цялостната законодателна рамка и имат много повече изисквания към формите на контрол по пътищата. 74% от анкетираните оценяват ниско сега действащото законодателство по темата. 21% дават положителна оценка, а останалите не могат да формират мнение.Според 73% от анкетираните контролът върху пътното строителство е незадоволителен. 24 на сто са на обратното мнение.", "date": "2018.09.26", "title": "87% от българите недоволни от пътищата в страната, сочи проучване на 'Галъп интернешънъл'"}
{"url": "https://offnews.bg/sviat/tramp-se-hvali-pred-liderite-v-oon-zalata-mu-otvarna-sas-smiah-video-688766.html", "text": "Американският президент Доналд Тръмп разсмя държавните лидери, присъстващи на Общото събрание на ООН в Ню йорк, с хвалба за постиженията по време на управлението си. Реакцията в залата, която избухна в неочакван смях, очевидно изненада Тръмп.\"За по-малко от две години моята администрация постигна повече от почти която и да е от предишните в историята на страната ни... Истина е\", каза президентът. В този момент присъстващите в залата започват да се смеят, а той поглежда озадачено и отговаря с чувство за хумор: \"Не очаквах тази реакция, но всичко е наред.\" Репликата му предизвика още смях и аплодисменти.", "date": "2018.09.26", "title": "Тръмп се хвали пред лидерите в ООН, залата му отвърна със смях (видео)"}
{"url": "https://offnews.bg/sviat/turski-zhurnalist-zatvorat-e-moiata-rodina-688743.html", "text": "Турският журналист Емре Сонджан (36), който близо 800 дни вече е в затвора написа отворено писмо, в което осъденият за 7 години и 6 месеца Сонджан с обвинение за „членство в терористична организация“ разказва за нощите в турския зандан.Накрая на писмото си турският журналист описва въжделенията си за свободата с думите:Журналистът Ахмед Дьонмез публикува писмото на колегата си Емре Сонджан в социалната мрежа Туитър.Ето и превода на български език на пълния текст на писмото на Емре Сонджан. Той е на журналиста и главен редактор на сайта  Мехмед Юмер:Нощите в затвораВ тъжните сънища през нощите без лунна светлина в затвора има възлюбени, чиито изтъкани от лунна светлина коси падат върху раменете им. Възлюбените не се появиха, а може би те никога не са обичали.През пустите и безмълвни нощи в затвора, понякога звучат подсвиркванията на жандармеристите, а понякога кънтят виковете на осъдените. И подсвиркванията, и виковете са мрачни; тишината остава ненарушена.През нощите в затвора нежният и изтънчен секундарник напредва също толкова бавно, колкото и по-малката часовникова стрелка, а тиктакането на часовника се отразява върху снимките на съпругата, майката, детето, бащата, които са окачени или вътре в шкафа, или прикрепени в крайчеца на някой прозорец, или пък напъхани вътре в една тетрадка. Времето тече бавно, а снимките и спомените, които те ни навяват се отдалечават скорострелно.През нощите в затвора по изтощеното радио, с което се улавя само една честота слушаме любовни песни със заглушен, но за сметка на това усилен звук. Песните ехтят в ушите ни, а любовта е прикована за бодливата тел.През нощите в затвора има книги, а по страниците на книгите са Назъм Хикмет, Неджип Фазъл, Тургут Уяр, Якуп Кадри, Пеями Сафа, Достоевски, Орхан Кемал, Цвайг, Пушкин, Орхан Памук, Ахмет Алтан, Хасан Али Топташ, Неджати Джумалъ, Пънар Кюр, Кемал Тахир, Сабахаттин Али, Намък Кемал, Шемсеттин Сами, Сами Пашазаде Сезаи, Ахмет Митхат Ефенди, Набизаде Назъм… Беше прекрасно човек да ги чете, но още по-прекрасни са споделените чувства с писателите, които лежат в затвора.През нощите в затвора се разпространяват най-различни истории. Те се разказват на съкилийниците през облака от цигарен дим; или на съседите по килия през долната пролука на вратата, или през някаква амбразура. Всеки затворник има лична история, животът на всеки затворник е отделен разказ.През нощите в затвора има самотни, безпомощни, изоставени, обидени, сърдити, натъжени, засегнати, проклинащи мечти, които чакат да бъдат прегърнати и наведени напред с надеждата някой нежно да ги погали. Мечтите са точно толкова скръбни, колкото истината.През нощите в затвора слабите блещукащи светлини, които се мъчат да осветят дългата девет крачки вентилация се отразяват върху побелелите коси. Лампите светят всяка нощ и всяка нощ по един побелял косъм блести сред черните.През нощите в затвора има объркани надежди – колкото са объркани, толкова са и натъжени, които са изгубили пътя си. Те може би се лутат, криволичат, но никога не се отказват да продължат напред. Може би тичат, или дори летят. Лошите мъже си помислиха, че са разпънали на кръст надеждите, но надеждите отдавна бяха отлетели към небето.През нощите в затвора се забелязват срамежливи усмивки; буци, заседнали в гърлата; гняв, който се отприщва с пълни шепи от дъното на душата. Кафявата сянка на решетките пада върху отхвърлените, линчуваните, забранените, нахоканите, презрените клюмнали идеали. Нощите в затвора са тъмнокафеви.През нощите в затвора хубавите пожелания за една свободна страна прескачат от ухо на ухо, от мисъл на мисъл, от сърце на сърце. Там където съм е моята родина, а там където липсвам, се намира свободата. Затворът е моята родина. Родината е по-ценна от свободата.Емре СонджанЗатворът „Силиври“, септември 2018 г.", "date": "2018.09.26", "title": "Турски журналист: Затворът е моята родина"}
{"url": "https://offnews.bg/kultura/preporachvame-vi-grandiozen-spektakal-na-ansambal-filip-kutev-v-zal-688728.html", "text": "Над 50 музиканти, певци и танцьори от ансамбъл „Филип Кутев“ ще представят пред зрителите за първи път в София самостоятелен концерт-спектакъл „Фолклорни класици“.Тази вечер от 20:00 часа в зала 1 на НДК зрителите ще имат възможността да видят и чуят творческите постижения на музикално-танцовите образци от създаването на ансамбъла (1951 г.) до 80-те години на ХХ век, завещано от фолклорните класици Филип Кутев, Маргарита Дикова, Кирил Дженев, Живка Клинкова, Иван Кавалджиев, Йордан Янакиев, Михаил Йорданов, Красимир Кюркчийски.", "date": "2018.09.26", "title": "Препоръчваме ви: Грандиозен спектакъл на ансамбъл 'Филип Кутев' в зала 1"}
{"url": "https://offnews.bg/obshtestvo/spirat-vodata-v-mnogo-blokove-v-zhk-gotce-delchev-688703.html", "text": "Днес, във връзка с подмяна на спирателен кран на ул. „Георги Измирлиев“, жк. „Гоце Делчев“, се налага спиране на водоподаването от 10:00 до 19:00 часа на клиентите на „Софийска вода”, живеещи в:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бл. 235 вх. К.Във връзка с монтаж на водомер до бл. 208, жк. „Бъкстон“, се налага спиране на водоподаването от 10:00 до 18:00 часа на клиентите на „Софийска вода”, живеещи в:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: зад бл. 208.Реконструкцията на уличен водопровод на ул. „Васил Левски“, с. Негован, налага спиране на водоподаването от 09:00 до 20:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Лъката“ ъгъла с ул. „Бели брези“.Заради подмяна на сградно водопроводно отклонение на ул. „Малина“, с. Волуяк, се налага спиране на водоподаването от 09:30 до 14:30 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Малина“ ъгъла с ул. „Зорница“.Подмяната на сградно водопроводно отклонение на ул. „Софийска“, с. Световрачене, налага спиране на водоподаването от 09:30 до 14:30 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Софийска“ ъгъла с ул. „Синчец“.Във връзка с подмяна на сградно водопроводно отклонение на ул. „Асен Игнатов“, с. Бусманци, се налага спиране на водоподаването от 09:30 до 19:30 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Асен Игнатов“ №12.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.09.26", "title": "Спират водата в много блокове в жк. Гоце Делчев"}
{"url": "https://offnews.bg/obshtestvo/podkrepa-iskat-otcenka-po-vazpitanie-v-uchilishte-predlagat-dogovor-688777.html", "text": "Назрял е моментът в училище да бъде въведена оценка по възпитание, смята ръководителят на синдикат \"Образование\" в Конфедерацията на труда \"Подкрепа\" д-р Юлиян Петров.В статия, публикувана в сп. \"Предучилищно и училищно образование: управление-възпитание-обучение\", той твърди, че оценката може да \"стимулира и възнагради учениците с добро семейно възпитание и успешна социална интеграция\", а също така тя би демонстрирала \"важността от формирането на ценности в училище\" и би била \"стимул за тези ученици, за които възпитанието е дефицит\".Подобно оценяване в момента няма, преди 1989 г. обаче поведението на ученика можеше да бъде \"намалено\" при провинения.Според синдикалния лидер в общинските и държавните училища е необходимо да се направи още нещо, което вече е въведено от частните - договори между родителите и директора.\"В България договорите между родител и образователна институция са задължителна практика в частните учебни заведения. За първи път с новия КТД тези споразумения вече са и препоръчителни за държавните и общинските училища, но това не означава, че бързо и безпроблемно ще станат реалност. Все още родители, общество и законотворци не са узрели за такъв договор, който гарантира права и задължения на двете страни – обучавания и обучителя, ученика/семейството/ и учителя. И колкото по-бързо в България узреем за този договор, толкова по-бързо училището ще започне да формира граждани, а не маса от индивидуалисти!\"", "date": "2018.09.26", "title": "'Подкрепа' искат оценка по възпитание в училище, предлагат договори между родителите и директора"}
{"url": "https://offnews.bg/obshtestvo/ostariavame-barzo-vnoskite-stigat-za-vse-po-malko-pensii-biudzhetat-688761.html", "text": "Негативната демография оказва все по-голямо влияние на социалните плащания у нас. Осигурителните вноски на работещите хора в България стигат за все по-малък дял от задължителните социални плащания. Все по-голяма част от тях се осигурява от държавния бюджет, показват данните на Националния статистически институт за 2016 г., които бяха публикувани днес.През 2016 г. отчетените приходи за финансиране на системата за социална защита в страната са в размер на 16.664 млрд. лв. 8.153 млрд. от тях са от държавния бюджет, 8.233 млрд. - от осигурителни вноски, 278.3 млн. лв. - от други приходи. Спрямо 2015 г. намаляват приходите от вноски с 4.4%, увеличават се с 1.5% парите от бюджета.Социалните разходи са 17.5% от БВП през 2016-а. Те се увеличават с около 4.1% за година, а делът им от БВП намалява с 0.4 процентни пункта.Най-големият дял заемат разходите за старост (44.6%) с основен компонент разходи за пенсии. Значителен е делът на разходите за болнични и здравни грижи (27.5%) и разходите в графата \"Семейство и деца\" (10.4%).Над 60% от паричните обезщетения се изплащат по функция „Навършена възраст/Старост“, като за основната част от тях не се изисква покриване на допълнителни условия при получаването им, тъй като са резултат от участие в социалноосигурителната система. Изплатените по функции „Инвалидност“ и „Семейство/Деца“ парични обезщетения заемат съответно 9.0 и 9.5% от общите парични разходи.Здравни грижиТук се включват обезщетенията при болест или злополука, както и покриваната от държавата медицинска помощ.През 2016 г. по тази функция са платени 4.400 млрд. лв. (27.5% от всички изплатени обезщетения за социална защита). Най-висок е относителният дял на разходите за медицинска и болнична помощ, профилактика и рехабилитация - 44.6%, следвани от разходите за лекарства - 24.2%.За парични обезщетения (периодични или еднократна сума) са отишли 11% от обезщетенията (485.2 млн. лева). Периодичните парични обезщетения обхващат платен отпуск поради трудова злополука, професионална болест или общо заболяване. Разходите за обезщетения за временна нетрудоспособност са 10.5%. Като еднократни суми се включват предоставените средства за лечение на деца под 18 г. в чужбина и финансовото подпомагане за асистирана репродукция. 3.915 млрд. лв. са платени за болнична, първична и специализирана извънболнична помощ, дентална помощ, медико-диагностична дейност и плащания за лекарствени продукти и медицински изделия. Тук се включват не само плащанията на НЗОК, а и тези на Министерството на здравеопазването за центровете за спешна медицинска помощ, домовете за медико-социални грижи и държавните психиатрични болници, както и плащанията по здравни пакети, договорени чрез допълнителното здравно осигуряване.ИнвалидностПрез 2016 г. разходите са 1.178 млрд. лв. (7.4% от общо изплатените обезщетения за социална защита). В парична форма те са 83.8% от обезщетенията по функцията.Включват се инвалидните пенсии, пенсиите за военна и гражданска инвалидност, социална пенсия за инвалидност, които заемат най-висок относителен дял 58.9% (693.38 млн. лева). Добавката за чужда помощ е 8% от разходите по функцията (94.82 млн. лева).Месечната добавка за социална интеграция на хората с увреждания е с най-малък относителен дял - под 1% (0.72 млн. лева).Плащанията за месечна целева помощ за телефонни услуги за военноинвалиди, месечна добавка за диетично хранене и лекарствени продукти и месечна добавка за социална интеграция заемат 11.7% от разходите и са по-малко от 138 млн. лева.Еднократните суми в размер на 60.2 млн. лв. са предназначени за финансиране на проекти за трудова реализация на хора с увреждания, за целеви помощи за хора с увреден слух или увредено зрение, както и за изработване, покупка и ремонт на помощни средства, приспособления, съоръжения и медицински изделия. Разходите за обезщетения в натура през 2016 г. са 191.4 млн. лв., или 16.2% от разходите по функцията. Основният дял (51%) е за разходите за домашен социален патронаж, социален и личен асистент. Към обезщетенията в натура се включват и разходите за домове за възрастни хора с увреждания, защитени жилища, класифицирани като разходи по настаняване, както и разходите, свързани с рехабилитация и дневни центрове за лица с увреждания.СтаростФункцията „Навършена възраст/Старост“ обхваща помощи и обезщетения, които „осигуряват заместване на доходите, когато възрастният човек се оттегли от пазара на труда, гарантират определен доход, когато дадено лице е достигнало определена възраст, и/или предоставят стоки и услуги, чиято необходимост произлиза от личните или социалните обстоятелства при възрастните хора“.Разходите по тази функция заемат най-голям относителен дял от изплатените обезщетения за социална защита (малко над 44% за всяка година от периода 2014 - 2016 г.). Тук са всички видове пенсии за навършена възраст за пенсиониране. През 2016 г. по функцията са платени 7.138 млрд. лв., от които 7 091.9 млн. лв. за обезщетения, свързани с участие в осигурителната система, и 6.8 млн. лв. за обезщетения, които се получават след прилагане на подоходен критерий.НаследнициФункцията обхваща помощи и обезщетения, които „осигуряват временни или постоянни доходи на лицата, които са претърпели загуба на съпруг/а или близък роднина, обикновено когато последният е представлявал основният източник на доходи за бенефициента, компенсират наследниците за направените разходи за погребение и за всякакви трудности, причинени от смъртта на член на семейството, предоставят стоки и услуги на наследниците, отговарящи на условията“ .Наследници могат да бъдат съпругът/ата, бившият/ата съпруг/а на починалото лице, неговите или нейните деца, внуци, родители или други роднини. Обезщетенията, отпускани по тази функция, не зависят от подоходен критерий.През 2016 г. по функция „Наследници“ са изплатени 869.2 млн. лв. (5.4%) от общо изплатените обезщетения за социална защита.Тук са включени наследствените пенсии, които заемат 31.6% от общата сума на разходите. С най-голям относителен дял е добавката към пенсията на починал/а съпруг/а - 65.8% от изплатените обезщетения по функцията.Еднократните суми, изплатени на наследници на починало осигурено лице или пенсионер от Универсален пенсионен фонд/Професионален пенсионен фонд, са 2.5% от изплатените обезщетения.Разходите за обезщетения в натура по функция „Наследници“ през 2016 г. са в размер на 0.28 млн. лв. и представляват предоставени еднократни целеви помощи за погребение по Закона за военноинвалидите и военнопострадалите.Семейство и децаТук влизат помощи и обезщетения, които „предоставят финансова подкрепа на домакинствата при отглеждане на деца, финансова помощ на лица, които подпомагат роднини, различни от деца, и/или социални услуги, специално предназначени да подпомагат и защитават семейството, особено децата“.През 2016 г. тези разходи са 10.4% от всички обезщетения за социална закрила. Изплатени са 1.671 млрд. лева - с 0.6% по-малко.През 2016 г. за парични обезщетения, свързани с определени условия за получаването им, са отделени 379.7 млн. лв., или 22.7% от разходите по функцията. Обезщетенията включват месечна помощ за отглеждане на дете до една година за неосигурен родител, месечна помощ за отглеждане на дете до завършване на средно образование, еднократна помощ при бременност и еднократна целева помощ за деца в първи клас.Без условия се отпускат:• Обезщетения за бременност и раждане, при трудоустрояване поради бременност и кърмене, които са в размер на 355.07 млн. лв., или 21.2% от плащанията по функцията.• Обезщетения по време на отпуск за отглеждане на малко дете, при осиновяване на дете от 2 до 5-годишна възраст, месечна помощ за отглеждане на дете с трайни увреждания до 2-годишна възраст - в размер на 157.06 млн. лв., или 9.4% от обезщетенията по функцията.• Обезщетения, свързани с месечни средства за отглеждане и възпитание на деца в приемни семейства, месечни стипендии за подпомагане на ученици с трайни увреждания и за ученици без родители след завършено основно образование - в размер на 118.9 млн. лв., или 7.1% от разходите по функцията.• Eднократна помощ при раждане на дете - изплатени обезщетения в размер на 26.46 млн. лв., или 1.6% от разходите по функцията.• Еднократна помощ за отглеждане на дете от майка студентка и еднократна помощ за отглеждане на близнаци - в размер на 4.63 млн. лв., или по-малко от 0.5% от разходите по функцията.Обезщетенията в натура се отнасят до разходи за детски ясли, разходи за настаняване, които обхващат звената „Майка и бебе“, центровете за настаняване от семеен тип и домовете за деца, както и целева помощ за пътуване на многодетни майки и социални надбавки в натура, изплащани от работодателя. Изплатените обезщетения в натура през 2016 г. са в размер на 619.8 млн. лв., или 37.1% от разходите по функция „Семейство/Деца“, като спрямо предходната година размерът на обезщетенията в натура е нараснал с 1.6%.БезработицаПрез 2016 г. по функция „Безработица“ са изплатени обезщетения в размер на 514.6 млн. лв., или 3.2% от общо изплатените обезщетения за социална защита. Спрямо предходната година разходите по функцията се увеличават с 15.5%. С най-висок относителен дял (75.5%) са периодичните парични плащания за обезщетения, компенсиращи загубата на доходи, когато човек е в състояние да работи и е на разположение за работа, но не е в състояние да намери подходяща заетост, включително хора, които преди това не са били наети.През 2016 г. относителният дял на еднократните плащания (обезщетения при съкращения) от паричните обезщетения по функцията (16.2%) се запазва на същото ниво както предходната година.Обезщетенията в натура включват разходи при наемане на безработни извън населеното място по постоянен адрес, за обучение и услуги по търсене и предлагане на работа. Включени са разходите по Оперативна програма „Развитие на човешките ресурси“, програми „Младежка заетост“, „Обучения и заетост на младите хора“ и „Обучение и заетост“. В рамките на Национална програма „Асистенти на хора с увреждания“ на Агенцията за хората с увреждания са изплатени 9.372 млн. лв. за заплати и осигуровки на безработни лица, наети като асистенти на хората с увреждания. Относителният дял на обезщетенията в натура намалява от 8.2% през 2015 г. на 6.6% през 2016 г., или с 1.6 процентни пункта.", "date": "2018.09.26", "title": "Остаряваме бързо: Вноските стигат за все по-малко пенсии, бюджетът доплаща все повече"}
{"url": "https://offnews.bg/obshtestvo/vremeto-dnes-slanchevo-no-hladno-688746.html", "text": "Днес ще преобладава слънчево време на територията на цялата страна, но в същото време и ще е доста хладно, показва прогнозата за времето на НИМХ.Максималните температури ще са между 14 и 19 градуса, за района на столицата - 14 градуса.В следобедните часове ще има временни увеличения на облачността, предимно в централна и източна България.Ще духа умерен, в югоизточната половина на страната и временно силен североизточен вятър.", "date": "2018.09.26", "title": "Времето днес: Слънчево, но хладно"}
{"url": "https://offnews.bg/obshtestvo/lovtci-blokirat-feribota-za-turnu-magurele-zaradi-zapoved-na-porozhano-688748.html", "text": "Ловци имат намерение да блокират ферибота Никопол - Турну Мъгуреле в събота в знак на протест срещу заповед на министъра на земеделието Румен Порожанов. Заради африканската чума по свинете е издадена заповед, ограничаваща ловните дейности в районите около Дунав и Варна. Това предизвика серия протести на ловци в навечерието на новия ловен сезон, който ще бъде открит на 29 септември. Ловците излизат на мирен протест още днес, но намеренията им са да стигнат и до крайни действия. Председателят на управителния съвет на Ловно-рибарското дружество в Никопол Красимир Халов побясни, че след ползотворна двумесечна кореспонденция между ловците и държавните институции и изпълнени указания, в един момент тихомълком се появила на сайта на министерството въпросната, която озадачава ловците. Били са изградени бетонови съоръжения и площадки за обработка на дивечовото месо.„Тази заповед ни казва, че няма да излезем на лов. Тя е доста противоречива. Преди два месеца се разсъждаваше от компетентните органи, че популацията трябва да се намалява с отстрел, за да се спре разпространението. Сега се разсъждава обратното“, коментира Красимир Халов.Той обяви, че въпреки обявения за мирен предстоящ протест днес, ловците могат да блокират ферибота Никопол – Турну Мъгуреле:Разпространението на африканската чума по свинете стане факт у нас и ще блокира лова за период от пет до седем години. За това предупреди пред БНР председателят на Ловно-рибарския съюз Асен Пиперков.Той вижда проблем и във възможността прекалено голям брой животни да бъдат отстреляни още в първия ловен ден:Освен, че популацията няма да се намали с подборен отстрел, както предлага министерството, забраняването на груповото ловуване просто ще допринесе за по-сериозното разпространение на болестта, смята Пиперков.", "date": "2018.09.26", "title": "Ловци блокират ферибота за Турну Мъгуреле заради заповед на Порожанов"}
{"url": "https://offnews.bg/ikonomika/kpkonpi-proveriavala-signali-za-koruptcia-sreshtu-deputati-ot-vsichki-688749.html", "text": "„Има сигнали за корупция срещу депутати от всички политически сили. Въпросът е дали ще можем да съберем достатъчно данни, които да предоставим на прокуратурата”. Това заяви в сутрешния блок на Нова телевизия председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев.Той уточни, че и депутатът Делян Пеевски е бил проверяван по подаден до комисията сигнал. Тъй като срещу Пеевски няма повдигнати обвинения, експертите не можели да направят проверка по същество на цялото му имущество, а само по документи. При тях нямало никакви нередности.Георгиев каза още, че общо 148 души от тези, които по закон са длъжни да подават имуществени декларации, не са сторили това. Сред тях били 23-ма кметове, председатели на Общински съвети, главни архитекти, 66-има директори на болници, един бивш депутат. Настоящите народни представители, както и министрите от кабинета „Борисов 3”, вече са предоставили изискваните документи.В ръцете на съда пък имало 288 дела, свързани със запор на имущество, по които се очаквало магистратите да се произнесат.Ето защо съдът е запорирал 1/2 от апартамент, ателие, дворно място, паркомясто, акции, както и влогове и депозити на настоящия общински съветник. Проверката срещу Трайков е заради обвинението му за продажбата на остатъчния държавен дял на ЕВН.Според него работата на комисията по случая „Арабаджиеви” ще отнеме поне 7-8 месеца. Трябвало да се анализират много документи, тъй като това били лица с голяма икономическа активност.Тече проверка и за имуществото на бившата кметица на столичния район „Младост” Десислава Иванчева. Тя е подсъдима за вземане на подкуп в особено големи размери.От основаването на КПКОНПИ до момента е поискан запор на различни активи на стойност 3,8 млрд. лева. Отнета е собственост за 120 млн. лева.", "date": "2018.09.26", "title": "КПКОНПИ проверявала сигнали за корупция срещу депутати от всички партии"}
{"url": "https://offnews.bg/obshtestvo/kampania-sabira-kapachki-za-da-pomogne-na-nedonoseni-bebeta-688775.html", "text": "Кампанията “Капачки за бъдеще” ще се проведе за трети път, а целта и е масово събиране на капачки в помощ на недоносени бебета.Датата на събирането е 29 септември.След като се съберат, капачките се транспортират до фабрика за рециклиране на пластмаса, където се сортират, смилат се на много малки парченца, след което отново могат да се използват за производството на пластмасови изделия. Срещу предадените капачки организаторите получават пари - 100% от които отиват за закупуване на кувьози, които след това даряват на малки общински болници.Само за първите шест месеца от старта на кампанията “Капачки за бъдеще” успяха да съберат и рециклират 33 тона пластмасови капачки (и не само), което като обем се равнява на около 11 камиона пълни до горе с пластмасови отпадъци.С парите от първата кампания организаторите даряват кувьоз на болницата в Червен бряг. Съвсем скоро трябва да бъде доставен и втори - за болницата в град Чирпан.Ако искате да се включитеВсеки желаещ може да донесе събраните пластмасовите 29.09 пред Националния стадион между 9:00 и 16:00 ч.В допълнение към събитията 100 пункта в 50 български града също ще приемат капачки. Вижте пълния списък на пунктовете .", "date": "2018.09.26", "title": "Кампания събира капачки, за да помогне на недоносени бебета"}
{"url": "https://offnews.bg/ikonomika/manolova-ne-e-chestno-kogato-niakoj-krade-voda-vik-ne-gubi-zashtot-688752.html", "text": "Всеки гражданин да има индивидуален договор с ВиК оператора, настоява омбудсманът Мая Манолова. Според нея така ще се реши проблемът с липсата на справедливост при определянето на сметките за вода.Според омбудсмана проблемът е, че при разпределянето на отговорностите всички задължения и ангажименти падат върху потребителите.„ВиК дружествата нямат абсолютно никакви ангажименти. Когато има кражба на вода, всъщност ВиК дружеството нищо не губи, защото етажната собственост плаща от джоба си през това общо потребление. Така дружеството няма интерес да отчита и контролира реално”, отбеляза Манолова.„Нормите в България обикновено се пишат в полза на монополистите. Важният баланс в интересите между потребителите и монополистите не се спазва”, допълни омбудсманът.По думите ѝ тези, които плащат най-много вода, поемат и най-голяма част от сметката. Затова тя настоява наредбата да бъде променена.„Плащаме и течовете, и авариите, всичко се стоварва върху главата и джоба на потребителя. Трябва да се създаде заинтересoваност във ВиК дружествата да съблюдават за спазването на закона, да отчитат реалното потребление и да осъществяват контрол. Тъй като в момента гражданите плащат сметките и на нередовните, вИк дружествата нямат подобрен интерес”, посочи Манолова.Според омбудсмана не е нормално парното да поскъпва при повишаването на цената на природния газ, тъй като когато неговата цена намалява, сметките на парно не падат.„Заради тази политика на регулатора се стига до ситуации, при които , по признание на самия КЕВР, например „Топлофикация София” има надвзети суми за един ценови период в рамките на 18 млн. лева от столичани зарази несъответствие между повишаването, респективно намаляването, на цената на природния газ и на парното”, коментира Манолова.Тя допълни, че същата цена на природния газ е била определена през юли 2015 г., каквато ще бъде определена след повишението от регулатора сега. „Цената на парното през 2015 г. е обаче е била 74 лв., а сега след увеличението, което се предлага, тя ще стане 93 лв. Тоест разликата е 20 лв., при положение че инфлацията от 2015 г. до октомври 2018 г. е в рамките на 5%, тоест 4 лева. В момента плащаме 25% по-висока цена на парното при същата цена на природния газ”, изчисли Манолова.", "date": "2018.09.26", "title": "Манолова: Не е честно! Когато някой краде вода, ВиК не губи, защото съседите плащат"}
{"url": "https://offnews.bg/sviat/kalin-terzijski-po-kakvo-si-prilichat-borbata-s-glavovite-vashki-i-ig-688751.html", "text": "Чета си всяка сутрин аз с песен на уста за това – какво става. Това, казвам си, е съвършената, мегадемонична, ултраскапана формула на самопрецакването!Да четеш в интернет и оттам, разбирате ли ме правилно, да си вадиш заключенията за това „какво става”!!!Да четеш вестници и оттам, разбирате ли ме правилно, да си вадиш заключенията за това „какво става”! О, Божичко!Да гледаш телевизия хаха и да си...Абе, какво да ви разправям!Най-малкото, че комбинирането (а нима в тоя свят именно съпоставянето на „нещата” не ни дава представа за нещата в света?) на новините и информациите е гротескно!Бъркам плитко-плитко (защото няма как в тая плитичка локва да се бърка дълбоко) в информационната локва на интернет и чета на едно място: Вечната борба с главовите въшки!На три милиметра от тази, как да я нарека, новина, се намира един журналистически материал за игрите между ЕС, Техеран, Русия и САЩ.Човешкото съзнание е кофа, казвам си, в нея хвърляме какво ли не и то в абсолютно произволни комбинации.С радост се сещам колко неединни и разнопосочни са и постъпките на хората (тоест – действията, родени от техните съзнания).Примерно един професор неврохирург отива на работа. Там той ще направи изключително сложна операция на мозъка на един пианист, който е прочут с интерпретациите си на Стравински. Операцията ще бъде връх на човешката прецизност, знание и технологично съвършенство. Но на едно кръстовище професорът е засечен от колата на един ядрен физик, който пък е прочут в своите среди с умението си да решава бинарни векторни уравнения без помощта на ЕИМ. Това засичане довежда професора до лека криза, изразяваща се в изблик на гняв, ярост и нетърпение. Ние виждаме как професорът псува на майка – като същински бурлак на Волга – как забравя изискания език, който така добре е усвоил и се връща към корените си. Псува на врачански, на езика, на който са псували и дедите му – овчари по Балкана.И така. Животът е калейдоскоп, мили хора, кюфтетата стоят до симфониите и въобще не си пречат. Ние само присвиваме очи, охкаме, ахкаме, въздишаме, усмихваме се с тъжно разбиране и казваме полугласно: Егати живота!Какво е, казвам си, общото... и как може да стоят (в това наше шантаво и прекалено шарено съвремие) едно до друго две такива „напълно различни неща” като Мерките на ЕС и Техеран срещу санкциите на САЩ и Борбата с главовите въшки? Би могло, казвам си, това да е любимата ми Десенсибилизация!Тоест – този известен от алергологията пиниз (но много отдавна познат и в пропагандата и любим на много други социални практики), с който обезчувствяваме един организъм. За да не реагира бурно на алергените или пък – на новините, да речем.Принципът на десенсибилизацията е такъв: Подават се малки в началото, а по-нататък – все по-големи дози от алергена. Или от дразнителя, от дразнещата информация. И тъй като нарастването на дозите е много бавно и постепенно – организмът не реагира. Той привиква, той се десенсибилизира, обезчувствява. Това се забелязва най-добре в експериментът с жабите в тенджера, в която водата много бавно се загрява.И така. На нас ни подават нарастващи дози абсурд, а ние не реагираме.Тръмп се появява с женска рокля, да речем. Но ние преди това вече сме му свикнали на идиотската коса и на куп други идиотизми и това вече не ни прави впечатление.Ами ако Тръмп вместо да се появи с рокля реши да завладее Европа с танкове? Хм, пак няма да се учудим.Тук и един нюанс – не става въпрос за абсурдна сама по себе си информация – нито статията за борбата с главовите въшки, нито тази – за мерките на ЕС и Русия срещу санкциите на САЩ са излишни, абсурдни или идиотски информации. Но съчетани – те определено придобиват гротесков облик.И човек ги зяпа и цъка с език и си казва: Егати света – едни се борят с Тръмп, други – с въшките...Просто да полудееш! Някой подреден и акуратен ананкаст (от тия пипкавите, себенеуверените и прекалено подредените психопати) ще каже: Трябва да си имаш критерии, избирателна способност, приоритети. Аз примерно въобще не поглеждам статиите за въшки, но поглеждам статиите за Тръмп винаги и само те ме впечатляват.Да, човек си въобразява, казвам си, че като изключва част от възприятията си от сметката – и те вече не съществуват. Примерно някой филателист ще го водят да го бесят. Бият барабани, него го влачат вързан към бесилката, тълпата шуми. Но той си мисли само и единствено за страхотната, изключителна марка от Либерия, която със страшни усилия е придобил преди седмица и е включил в невероятната си, огромна колекция от редки пощенски марки.Каква е връзката, по дяволите, между главовите въшки, Техеран, Русия и санкциите на Тръмп?Връщам се на професора по неврохирургия. Той само професор ли е? Щом го наричам така, явно го приемам само за професор. Ама ако беше блъснал засеклия го ядрен физик – щеше да стане освен професор и „нарушител, извършил ПТП”. А нима докато псуваше на врачански той не престана да е изискания професор, и не стана ли в миг дивия овчарин от Балкана? Дали, казвам си, чрез този омешан поток на информациите не ни приучават на нещо?Нима, казвам си, това не е нещо като обучението на Киану Рийвс в Матрицата? Подаване на извънредно разнообразна, несъчетаема на пръв поглед и абсурдна информация? В огромни, разбъркани количества, безумна, калейдоскопична, влудяваща: само за да изостри нашата интуиция?Защото със старата и бавна логика на рационалния човек в тия потоци от налудничаво струяща информация няма как да се оправиш!Със старите декартовски и аристотеловски хватки няма как да живееш в среда, в която главовите въшки пълзят направо по Мерките на ЕС срещу санкциите на САЩ срещу Техеран! Трябват ти нови сетива и нова интуиция.За по-бързите в мисленето ще кажа един пример: Дъщеря ми изглежда като Извънземното на Спилбърг. Все едно има не три, а четири и то – дълги – фаланги на пръстите на ръцете. Това, знам аз, е от шаренето от най-невръстна възраст по клавиатурите на компютри и мобифони.Създават се хора с нова антропология! Това е изводът, като че ли. Хора, способни да поемат потоци от информация, която на хората от миналото (каквито сме всички по-възрастни от 40) им изглеждат като безсмислие, като дразнещ, ужасяващ и безсмислен сън...Това добро или лошо е?Тук ще направя опит за най-генерален извод. Именно излизането извън рамката на „добро или лошо” е червеният печат на Новото Време. Това не е ни добро, ни лошо. Никакво е.Както би казала дъщеря ми, която учи медицина в Берлин, но когато и пиша по нещо там (фейсбук или скайп или някоя от тия нови какафонични съноподобни щуротии) тя винаги се оказва или в Милано, или в Барселона, а веднъж даже се оказа в Казанлък: Нек`во такова сек`во.Струва ми се, че изводът се налага сам. Хората, ние хората...всъщност наистина еволюираме. И това може би е...Добро, Лошо и Всякакво...Но се случва, случва се пред очите ни.А връзката между въшките и Мерките на ЕС срещу санкциите на САЩ е най-вероятно косата на Тръмп. В такава коса никоя нормална въшка не би и припарила. Ако припари, ще се поболее от шизофрения, струва ми се.", "date": "2018.09.26", "title": "Калин Терзийски: По какво си приличат борбата с главовите въшки и играта между САЩ и останалите"}
{"url": "https://offnews.bg/zdrave/balgarski-i-italianski-lekari-si-partnirat-v-unikalni-operatcii-na-sht-688755.html", "text": "Днес в МБАЛ \"Сити клиник - Свети Георги\" Монтана, ще се извърши първата по рода си в България, а и в цяла Югоизточна Европа, операция на щитовидна жлеза с EchoLaser, съобщават от лечебното заведение.За иновативната процедура у нас пристига проф. Ренато Еспозито, който има над 600 успешни интервенции досега.Българските лекари, които ще вземат участие в операцията днес, са доц. Цветин Генадиев и д-р Георги Чакъров от МБАЛ \"Сити клиник - Свети Георги\" Монтана. Двамата български хирурзи ще партнират на проф. Ренато Еспозито.Доц. Генадиев и д-р Чакъров са и първите родни лекари сертифицирани за пълноправно приложение на иновативната технология, преминали специализирано обучение за безкръвна и микроинвазивна терапия в Бергамо, Италия.По данни на медиците, с възли на щитовидната жлеза са 24,8% от населението у нас, тоест - всеки четвърти българин, като заболяването по-често засяга жените – съотношението е 1:8. 95% от възлите са доброкачествени, до определен момент те протичат безсимптомно, но когато достигнат по-големи размери, започват да пречат на храненето и това води пациента при ендокринолога.Монтанската клиника е пионер и в операциите на доброкачествена хиперплазия на простата с EchoLaser – в началото на юни т.г., проф. Джианлуиджи Патели, с изключително богат опит в безкръвна и микроинвазивна терапия в Италия, Полша, Швейцария и Китай, заедно с д-р Чакъров, уролог, от МБАЛ \"Сити клиник - Свети Георги\" Монтана, извършиха три успешни операции. Това бяха и първите подобни интервенции в България и Югоизточна Европа.Термотерапията с EchoLaser вече има над десетгодишна история и в рамките на обширни клинични проучвания, хиляди пациенти в Западна Европа (Италия, Франция, Испания, Германия) и Китай са преодолели заболявания на простата, щитовидната жлеза, черен дроб и други органи. Безкръвната и иновативна технология става все попопулярна и в Полша, Чехия, Русия, Румъния, Турция и др. Краткото времетраене на процедурата (около 20-30 минути), липсата на обща анестезия и медицински риск, както и липсата на последваща лекарствена терапия, са само част от преимуществата на термотерапията с EchoLaser, заради които в Полша и Словакия вече има и листи начакащи пациенти.", "date": "2018.09.26", "title": "Български и италиански лекари си партнират в уникални операции на щитовидната жлеза"}
{"url": "https://offnews.bg/politika/borisov-ochakva-problemi-za-stranite-v-evropa-kupuvashti-ruski-gaz-688753.html", "text": "Премиерът Бойко Борисов заяви пред журналисти в Ню Йорк, че от думите на президента на САЩ Доналд Тръмп може да се направи извода, че „които ще купуват руски газ в Европа, ще имат проблеми“, съобщава БНР.„Единствено газовият хъб ще ни спаси“, каза премиерът късно във вторник, коментирайки речта на Тръмп пред Общото събрание на ООН, в която той разкритикува намеренията на Германия да увеличи доставките на синьо гориво от Русия.„Които ще купуват руски газ в Европа, ще имат проблеми. Тук вече идва въпросът, най-важният, за цената. Кой ще бъде по-евтиният газ? Затова предлагаме европейския газов хъб „Балкан“, интерконектор с Гърция, който да може, ако цената е по-добра на американския втечнен газ, или от Египет, или от Израел, или откъдето и да било, разбира се, да се търгува на газовия хъб. Ако руският е по-евтин, съответно слагаме на бизнесплоскост… и само това може да ни спаси - европейският газов хъб. Където да дадем възможност на конкуренцията да определи цената и българската икономика и потребители да имат възможност да купят на най-ниската цена“, каза Борисов.", "date": "2018.09.26", "title": "Борисов очаква проблеми за страните в Европа, купуващи руски газ"}
{"url": "https://offnews.bg/obshtestvo/narodat-na-republika-balgaria-ili-nrb-iziavlenieto-na-borisov-pred-oo-688756.html", "text": "Като изразявам най-дълбока почит към политическото дело и общочовешкото и духовно наследство на великия Нелсън Мандела, бих искал на това тържествено честване да засвидетелствам най-искрената съпричастност на народа на Република България към неговите идеали за свобода, равноправие и справедливост в отношенията между хората навсякъде по света.Това заявява българският премиер Бойко Борисов в изявлението си от трибуната на ООН по време на срещата на върха, посветена на мира и носеща името на \"Нелсън Мандела\". Изказването беше възприето противоречиво заради неяснотата около това дали Борисов казва \"народа на Република България\" или \"Народна Република България\".На срещата на върха Борисов е отчел и постигнатото по време на българското европредседателство, по време на което е приет мандат от ЕС за сключване на ново споразумение за партньорство със 79 държави от Африка, Карибите и Тихоокеанския басейн. \"Постигането на Целите за устойчиво развитие, заложени в План 2030, е ключът към посрещането на съвременните глобални предизвикателства. Гордеем се, че по време на Българското председателство беше приет мандатът на Европейския съюз за започване на преговори за сключване на ново споразумение за партньорство със 79 държави от Африка, Карибите и Тихоокеанския басейн. Преговорите имат за цел модерно и динамично партньорство с тези страни, като важен инструмент за справяне с глобалните предизвикателства - от борбата с бедността и неравенството до насърчаването на мира, сигурността и устойчивия растеж за всички\", заявява Борисов.Друг отзвук от присъствието на българския премиер в годишната среща на ООН в Ню Йорк е негов пост в социалната мрежа Фейсбук, в който той съобщава за свое участие в \"кампания срещу антисемитизма\".От него излиза, че България няма да \"допусне\" да пази \"своите евреи\" отново:", "date": "2018.09.26", "title": "Народът на Република България или НРБ: Изявлението на Борисов пред ООН (видео)"}
{"url": "https://offnews.bg/sviat/rusia-s-proekt-za-sazdavane-na-stantcia-na-lunata-688750.html", "text": "Русия разглежда проект за създаване на научна станция на лунната повърхност, като не изключва сътрудничество с други държави, като САЩ или държавите от БРИКС - Бразилия, Русия, Индия, Китай, Южна Африка, съобщава БНР, цитирайки ТАСС.Тази тема ще бъде в дневния ред на срещата между директора на \"Роскосмос\" Дмитрий Рогозин и ръководителят на НАСА Джим Брайдънстайн на 10 октомври.През лятото на 2016 г. от \"Роскосмос\" разкриха, че разработва проект за създаване на лунна база за 12 души. След това стана известно, че съветът по космоса на Руската академия на науките е одобрил параметри за научно-изследователска работа по построяване на обсерватория на Луната. Роскосмос и НАСА разпространиха съвместно изявление през септември 2017 г., че планират да създадат международна станция на окололунна орбита, като проектът стана известен под името \"Дийп спейс гейтуей\".През септември 2018 г. се появиха съобщения, че руската страна се отказва от проекта, но от \"Роскосмос\" опровергаха тези твърдения. Говорителят на Роскосмос каза, че преговорите с НАСА продължават. Дмитрий Рогозин обаче каза, че не \"харесва много\" идеята за участие в проекта, ако той се реализира като американска национална програма и допълни, че Руската федерация \"не може да си позволи да участва в чужди проекти във второстепенна роля\".", "date": "2018.09.26", "title": "Русия с проект за създаване на станция на Луната"}
{"url": "https://offnews.bg/temida/1-2-apartament-garazh-i-maze-sa-nezakonno-pridobiti-da-za-hora-ko-688758.html", "text": "\"Ама разбира се, че половин апартамент, гараж и мазе са \"незаконно придобито имущество\"... в представите на хора, които, без да гепят, и Астра на лизинг не могат да си вземат.\" Така Радан Кънев от ДСБ/Демократична България коментира новината за запора над имущество на бившия министър на енергетиката и настоящ общински съветник в София Трайчо Трайков.Запорът е наложил Софийският градски съд по искане на Комисията за противодействие на корупцията и за отнемане на незаконно придобитото имущество (КПКОНПИ), оглавявана от Пламен Георгиев.Комисията твърди, че е извършила проверка за последните 10 години и че е открила несъответствие между доходите и имуществото на Трайков в размер на 2,4 млн. лв.Запорирани са 1/2 от апартамент, ателие, дворно място, паркомясто, акции, както и влогове и депозити на политика.В 14-дневен срок Трайков да представи декларация пред КПКОНПИ за произхода на средствата. Той има и месец да предяви възражения. Бившият министър е обжалвал решението на градския съд за запора.По този повод Радан Кънев коментира още:\"Трайчо (Трайков - бел. ред.), разбира се, ще докаже в съда доходи, които ще обяснят дори и велосипеда в мазето. Но гаврата остава - най-вече автогаврата, с която съсипват българските институции\".", "date": "2018.09.26", "title": "1/2 апартамент, гараж и мазе са незаконно придобити? Да - за хора, които и Астра на лизинг не могат да вземат, без да гепят"}
{"url": "https://offnews.bg/politika/saiuzat-na-komunistite-s-palna-podkrepa-za-vmro-poiska-ostavka-na-dia-688757.html", "text": "Движение „Че Гевара\" и Съюзът на комунистите в България декларираха пълна подкрепа към , обявиха от двете крайнолеви организации. Според тях така се реализира тяхната идея за въвеждане на ценови борд по отношение на стоките от „малката потребителска кошница\" и за въвеждането на регулирано ценообразуване.В същото време Движение „Че Гевара\" и Съюза на комунистите в България порицават лидера на БСП Корнелия Нинова, която подкрепяла капиталистическия режим и пазарния фундаментализъм.Те приканват Нинова да напусне БСП, защото нейната \"бакалска идеология няма нищо общо със социалистическата идея\".Позицията на двете формации завършва с думите: Власт на народа! Venceremos!Ето и пълната позиция на крайнолевите:От името на автентичната българска левица – Движение „Че Гевара\" и Съюза на комунистите в България – изразяваме своята благодарност и подкрепа към ВМРО, че предложиха реализирането на нашата идея за въвеждане на ценови борд по отношение на стоките от „малката потребителска кошница\" и за въвеждането на регулирано ценообразуване спрямо тях.Изразяваме своето възмущение, неодобрение и презрение към председателката на БСП Корнелия Нинова, която с последното си изказване в подкрепа на капитализма и пазарната икономика, в което нарича „популизъм\" нашето и на ВМРО предложение, се обяви в интерес на капиталистическия режим и пазарния фундаментализъм в България.Тя заяви следното: „Намираме предложението на г-н Каракачанов за популистко и за невъзможно за изпълнение. В съвременна пазарна икономика да налагаш регулирани цени на търговски стоки просто няма как да се случи. Хубаво е, сигурно на народа много ще му хареса държавата да регулира цените на основната кошница от храни и стоки, но е невъзможно.\"Тези нейни думи за пореден път показват кой е истинският враг на левицата в България!Считаме за недопустимо социалистическа партия да бъде ръководена от крайно дясна персона, защото с присъствието си същата дискредитира до крайност социалистическата идея.Приканваме лицето Нинова да напусне БСП, защото нейната бакалска идеология няма нищо общо със социалистическата идея.Власт на народа!Venceremos!Павел Иванов –председател на Съюз на комунистите в БългарияДвижение „Че Гевара\"", "date": "2018.09.26", "title": "Съюзът на комунистите с пълна подкрепа за ВМРО, поиска оставка на дясната Нинова"}
{"url": "https://offnews.bg/bojni/hiui-fiuri-imam-otgovor-za-vseki-hod-na-kubrat-688759.html", "text": "Съперникът на звездата ни в профибокса Кубрат Пулев - Хюи Фюри демонстрира сериозно самочувствие преди сблъсъка на 27 октомври в \"Арена Армеец\".\"Няма да говоря. Ще оставя юмруците ми да говорят. Знам, че съм най-добрият и мога да победя всеки и по всяко време. Не ме интересуват парите и славата, а само титлите. Не подценявам Пулев! Надявам се да покаже най-доброто, а аз ще имам отговор за всеки негов ход\", каза Хюи.Той дори вече си прави планове за следващ мач и мечтае негов съперник да е световния шампион в тежката категория Антъни Джошуа.\"Умирам да се бия с него! Наблюдавал съм го доста и знам къде са слабостите и как да го уязвя. Мисля, че мога да се възползвам. Щом победя Пулев, идва ред на Джошуа. Потривам ръце за такъв мач\", добави Фюри.Именно победителят в двубоя в София ще стане основен претендент за титлата на IBF, която е притежание на Джошуа. 24-годишният Хюи има 21 победи на професионалния ринг (11 с нокаут) и 1 загуба по точки от Джоузеф Паркър през 2017 година.", "date": "2018.09.26", "title": "Хюи Фюри: Имам отговор за всеки ход на Кубрат"}
{"url": "https://offnews.bg/offtopic/neveroiatno-no-fakt-kit-vleze-v-reka-temza-video-688747.html", "text": "Кит белуга бе забелязан да плува в река Темза, съобщи Би Би Си.За първи път морският бозайник е забелязан от еколога и орнитолог Дейв Андрюс. Симпатичното животинче търсело храна около баржи близо до Грейвсенд в Кент.От организацията за съхраняването на китовете и делфините заявиха, че е \"очевидно китът е силно заблуден и може би в беда\".Британската общественост вече бе призована да не се приближава твърде много, за да не притеснява белугата и да я наблюдава само от брега.Таня Фери, мениджър по околната среда в пристанище Лондон, която наблюдава 4-метровия кит, заяви, че не е ясно какво може да яде бозайникът докато си плува в реката.Засега надеждите са морският бозайник сам да се ориентира и да намери своя път от Темза към среда, която е по-подходяща за него. С изходящия прилив белугата има шанс да стигне до по-безопасни води.Белугата е арктически вид, което прави пристигането ѝ в Темза още по-странно. Реката се намира на хиляди километри от мястото, където трябвало да бъде животното.", "date": "2018.09.26", "title": "Невероятно, но факт: Кит влезе в река Темза (видео)"}
{"url": "https://offnews.bg/obshtestvo/shte-zavisiat-li-transplantatciite-v-chuzhbina-ot-shefa-na-pravitelstv-688714.html", "text": "Ректорът на Софийския университет предлага директорът на бившата Правителствена болница (сега \"Лозенец\") проф. д-р Любомир Спасов за национален консултант по трансплантология и през 2019 година. Докладът на проф. Анастас Герджиков е включен в дневния ред на предстоящото заседание на Академичния съвет. Ако съветът го одобри, последната дума ще има министърът на здравеопазването - финансистът Кирил Ананиев.В доклада ректорът посочва и мотивите си:Ректорът Герджиков изтъква чернодробните трансплантации под ръководството на д-р Спасов, но не споменава най-важният показател, по който се съди за качеството им - колко време след операцията пациентът остава жив. Ръководеният от Спасов екип извършва детски чернодробни трансплантации от 2004 г. насам. Първите три години оперира заедно с френски екип и преживяемостта тогава е отлична. Но от 2008 г. спада чувствително. Според , от 2008 г. до 2017 г. у нас са извършени 22 чернодробни трансплантации на деца на възраст от 0 до 18 години. Само две от тях са във ВМА, останалите са при проф. Спасов - в Университетска болница \"Лозенец\". В същия период ретрансплантирани са две деца. От всички 22 деца към момента живи са 13. Това прави преживяемост от 59%. Притеснително ниският процент е проблем, който, наред с други фактори, е причинен от факта, че у нас трансплантациите не са много на брой, следователно специалистите няма как да натрупат нужния опит. Но той се усложнява от факта, че и сега проф. Спасов е националният консултант по трансплантология и като такъв дава становище дали едно дете да бъде трансплантирано у нас (тоест много вероятно от него и екипа му), или да бъде изпратено в чужбина.Горе-долу по същото време миналата година - . Тогава гост на заседанието бе Пенка Георгиева като член на обществения съвет на Фонда за лечение на деца и председател на пациентски организации \"Заедно с теб\".Вопълът ѝ остана глас в пустиня. Ректорът попита някъде регламентирано ли е, че това е конфликт на интереси и чу контра въпроса: \"Вие бихте ли оставили 5-месечно бебе да бъде оперирано тук, при положение, че има 1 трансплантация годишно?\". Герджиков не отговори. Намеси се бившият министър на образованието и преподавател в Юридическия факултет проф. Даниел Вълчев. \"Какъв конфликт на интереси - попита той. - Ние предлагаме, те, ако искат, да го изберат.\"Тогава Съветът гласува \"за\". Какво ще решат този път членовете му? Дали ще чуят родителите на болните деца, или ще надделеят други интереси? .", "date": "2018.09.26", "title": "Ще зависят ли трансплантациите в чужбина от шефа на Правителствена болница и през 2019 г.?"}
{"url": "https://offnews.bg/politika/borbata-s-falshivite-novini-za-evroizborite-dogodina-zapochna-ot-dnes-688788.html", "text": "Големите онлайн платформи и рекламната индустрия представиха днес Кодекс за саморегулиране. Той включва широк спектър от ангажименти за борба с дезинформацията в интернет, предаде пресслужбата на Европейската комисия.Подписалите този Кодекс се ангажират да предприемат действия в няколко области. Те се задължават да направят политическата реклама по-прозрачна, както и да спрат рекламните приходи на някои акаунти и уебсайтове, които разпространяват дезинформация.Онлайн платформите трябва да се справят с фалшивите акаунти и ботовете. Предвидено е потребителите да докладват за случаи на дезинформация и да имат достъп до различни източници на новини, като същевременно се подобрява видимостта и откриваемостта на качественото съдържание.Кодексът за добри практики трябва да допринесе за провеждането на прозрачна, справедлива и надеждна онлайн кампания преди изборите за Европейски парламент през пролетта на 2019 г. Тази стъпка допълва препоръката, направена от Европейската комисия и представена от председателя ѝ Жан-Клод Юнкер на 12 септември. Тя е насочена към мрежите за сътрудничество в контекст на изборите, онлайн прозрачността, защитата срещу инциденти, свързани с киберсигурността и борбата с дезинформационните кампании.Тя призовава онлайн платформите и рекламната индустрия незабавно да започнат да прилагат действията, договорени в Кодекса за добри практики. \"Очаквам все повече и повече онлайн платформи, рекламни компании и рекламодатели да се придържат към него и ги насърчавам да проучат допълнителни възможности за борба с дезинформацията\", заяви още Мария Габриел.Мария Габриел ще се срещне с подписалите Кодекса през следващите седмици, за да обсъдят конкретните процедури и политики, които предприемат.", "date": "2018.09.26", "title": "Борбата с фалшивите новини за евроизборите догодина започна от днес"}
{"url": "https://offnews.bg/kultura/23-instituta-i-posolstva-se-predstaviat-v-sofia-v-dneshnia-evropejski-687261.html", "text": "Къде да учим унгарски, чешки, шведски? И защо ни е - какви възможности открива владеенето на тези езици? На тези и още въпроси ще отговорят не три, а 23 посолства и културни институти днес, в Европейския ден на езиците.Те ще се представят в София, в музея \"Земята и хората\" от 17 до 20:30 ч.\"Ще се забавлявате, печелите награди и научите любимите си думи на много езици\", обещават съорганизаторите от Британския съвет и зоват: \"Доведете деца, близки и приятели! Нека и те видят какви възможности предлагат знанията на чужди езици. Ще можете да разговаряте с представители на различни културни центрове и да проверите какви са най-добрите възможности за езиково обучение\".Събитието е инициатива на мрежата на културните центрове на страните от Европейския съюз EUNIC и се организира от:1. Британски съвет;2. Чешки център;3. Институт \"Сервантес\";4. Европейска комисия ГД „Писмени преводи“;5. Френски институт;6. Гьоте институт;7. Център за развитие на човешките ресурси;8. Унгарски културен институт;9. Италиански културен институт10. Полски институт11. Руски културно-информационен център12. Посолство на Австрия13. Посолство на Финландия 14. Институт за български език, БАН15. Посолство на Словакия16. Посолство на Грузия17. Посолство на Швеция18. Посолство на Румъния19. ОПТИМА20. Фондация „Заслушай се“21. Португалски културен и езиков център22. Културно-информационен център на Република Македония23. Холандия - VNTCS - Koningin Maximaschool", "date": "2018.09.26", "title": "23 института и посолства се представят в София в днешния Европейски ден на езиците"}
