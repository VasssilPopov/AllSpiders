{"url": "https://offnews.bg/zdrave/shefat-na-ia-meditcinski-nadzor-vneseniat-ot-evropa-donorski-materi-717042.html", "text": "През последните години нараства тенденцията за внос на донорски материал от Европа и не се увеличава донорският материал, събиран в България. Затова трябва да направим всичко възможно, за да знаят гражданите да дарят органи и надежда на други българи, които да получат радостта да отгледат свое дете“, заяви изпълнителнията директор на ИА \"Медицински надзор\" Росен Иванов.Днес той присъства на откриването на станалите традиционни  „Дни на донорството“ в столичната болница „Надежда“. Росен Иванов посочи, че равнището на донорството не е високо не само в органната част, но и в репродуктивното здраве.Статистиката в ИАМН показва, че внесеният от Европа донорски материал – яйцеклетки и сперматозоиди, през 2018 г. е бил 159 броя и до края на октомври 2019 г. – 192 броя. В същия период равнището на донорство у нас се запазва – средно 400 донора на година. През 2017 г. те са били – 372, през 2018 – 430, а до края на октомври 2019г. – 379.Според данните в ИАМН броят на децата, родени от донорски материал през 2016 г. е 368, а 2017 г. – 219 деца. За 2018 г. все още се очаква болниците в страната да предоставят информация на агенцията.Днес и в следващите два дни ИАМН разполага със свой щанд в централното фоайе на лечебното заведение, на който се раздават информационни и рекламни материали от кампанията „Да! За живот!“.", "date": "2019.12.06", "title": "Шефът на ИА 'Медицински надзор': Внесеният от Европа донорски материал за асистирана репродукция нараства"}
{"url": "https://offnews.bg/zdrave/grizhata-za-holesterola-zapochva-na-20-godini-717038.html", "text": "След 20 години трябва редовно да проверяваме нивото на холестерола си. Това подпомага профилактиката срещу сърдечносъдови заболявания много преди появата им, твърди публикация в The Lancet.Прието е да се смята, че грижата за холестерола е правило за средната и третата възраст. Ново изследване, чиито резултати бяха оповестени наскоро показва, че холестеролът трябва да се следи след 20-та година. Така може да се прецени рискът от болести на сърцето и инсулт. Изводът е от най-мащабното изследване, провеждано до този момент, посветено на дълготрайните здравни рискове при излишък от лош холестерол в кръвта на младия човек в следващите десетилетия от живота му.Авторите на проучването подчертават, че ако в млада възраст се вземат мерки за снижаване на холестерола с правилен хранителен режим, вероятността да се сблъскаме с инфаркт или инсулт по-късно значително се снижава.Холестеролът е подобна на мазнините субстнация, която се съдържа в някои продукти и се произвежда от черния ни дроб. Той е необходим за работата на естрогена, тестостерона, Витамин Д и др.Съществуват липопротеини с висока плътност, които се смятат за добър холестерол и поддържат здравето на организма, и липопротеини с ниска плътност, които се приемат за лош холестерол и запушват артериите. Авторите на изследването са анализирали информация от 19 държави. Това им позволява да открият убедителна връзка между контролирането на лошия холестерол на 20 години и риска от сърдечно-съдови заболявания през следващите 40.", "date": "2019.12.06", "title": "Грижата за холестерола започва на 20 години"}
{"url": "https://offnews.bg/obshtestvo/hakerat-kristian-bojkov-v-institutciite-svaliat-piratski-softuer-fil-717039.html", "text": "Хакерът Кристиян Бойков, който бе обвинен за теч на данни от НАП, публикува списък с IP адреси на компютри в държавни инситуции, теглили пиратски софтуер, филми от торенти и порно съдържание.Бойков посочва, че данните са от компютри на \"Информационно обслужване\" AД, Министерството на транспорта, Министерство на отбраната и други държавни структури. Извлечени са чрез софтуер, който може да прави мониторинг на Bittorent протокола (протоколът, който се използва за теглене на торенти от интернет). Този протокол е публичен, документацията и информацията също, уточнява \"белият хакер\".\"Наистина не знам кое е по-тревожно – това, че се сваля и използва пиратски, т.е. незаконен софтуер за стотици хиляди левове или това, че държавните чиновници гледат извратено порно на работните си места\", коментира той.Проверка на OFFNews показа, че сред цитираните IP адреси действително има такива на МС и \"Информационно обслужване\".Специално внимание Бойков отделя на \"Информационно обслужване\" - структурата, която бе ангажирана и с разследването на теча в НАП.Вчера съдът реши окончателно да остави в ареста шефа на \"ТАД Груп\" Иван Тодоров за аферата с изтеклите данни на данъкоплатците.", "date": "2019.12.06", "title": "Хакерът Кристиян Бойков: В институциите свалят пиратски софтуер, филми и порно"}
{"url": "https://offnews.bg/kultura/nash-tcigular-s-nagrada-ot-konkursa-vasko-abadzhiev-717048.html", "text": "Българският цигулар Мартин Зайранов спечели втора награда от петото издание на международния конкурс „Васко Абаджиев“, който се проведе в София.20-годишният Зайранов, който е наследствен музикант, раздели втория приз с Михал Орлик от Полша и с украинеца Роман Колматов. Първата награда също беше поделена - между японката Макико Ивакура и 19-годишната Лаура Лоци от Албания, а третият приз отиде у Сара Мацарото (Ит) и Абигейл Тцаи (САЩ). Кулминацията на конкурса беше гала концертът в зала „България“, на който носителите на първа награда свириха със Симфоничния оркестър на Пазарджик под диригентството на Григор Паликаров.В надпреварата, организирана от Клуб ЮНЕСКО „Леонардо да Винчи” София под патронажа на Министерство на културата на Република България и на Почетния консул на България за Пиемонте и Вал Д'Aоста, Италия Н.Пр. Джани Мария Сторнелло, участваха 20 млади цигулари от 14 държави. По традиция председател на авторитетното жури беше проф. Ангел Станков, а сред членовете за първи път беше и проф. Стефан Камиларов. Проф. Камиларов, който е син на известните цигулари Дина Шнайдерман и Емил Камиларов, преподава във Виенския музикален университет.„Символичен е фактът, че тази година целият конкурс се проведе в зала „България“ - залата, в която публиката се е тълпяла на легендарните концерти на Васко Абаджиев“, заяви проф. Станков.Наградният фонд беше осигурен: първа награда - от Лайънс Клуб „Св. Иван Рилски“, втора – от Антония Лавайн в памет на Стефан Балкански, трета – от сестрата на Васко Абаджиев – Янка Караджова, а наградата за млад талант – от Иво Кусев, фирма „Диафат“-Сливен и изба \"Афузов\". Призът за млад талант беше присъден на Кситонг Ванг (Кит) и Александрос Димос (Гър). Специална награда взе и Таисия Зинова (Рус), която ще участва в майсторски клас на проф. Камиларов в Плевен от 21 до 30 август 2020 г. Александрос Димос взе още едно отличие – участие в майсторски клас на проф. Павел Венков в Лятна академия на изкуствата Созопол.В зала „България“ Мартин Зайранов обра овациите с изпълнение на „Етюд във форма на валс“ от К. Сен-Санс и Йожен Изаи. Младият талант свири на изключителен инструмент, който получава за първото си място от конкурса \"Анри Марто\" в Лихтенберг (Гер). Зайранов е студент в Университета по музика и сценични изкуства във Виена в класа на проф. Антон Сороков.Международният конкурс за цигулари „Васко Абаджиев” доказа убедително своята устойчивост със създаването на възможност за сцена и изява на младите цигулари от цял свят, като се превърна в стимул за тяхното развитие и вдъхновение. Конкурсът постигна и другата си цел - утвърждаване в националната и международна памет на името и личността на великия български цигулар Васко Абаджиев.", "date": "2019.12.06", "title": "Наш цигулар с награда от конкурса 'Васко Абаджиев'"}
{"url": "https://offnews.bg/politika/sadat-otkaza-da-registrira-partiata-na-slavi-trifonov-717043.html", "text": "Софийски градски съд отхвърли молбата за регистрация на политическа партия „Няма такава държава“, съобщиха от СГС. Мотивът на съдебния състав, с председател Татяна Костадинова е, че „Използване на знамето в символа на партията е налице не само когато има пълна идентичност в двата знака, но и когато внушението е достатъчно силно, че да създаде възможност гражданите да свържат символа със знамето на Републиката.Според съдебния състав представеното графично изображение не само не разколебава, а засилва формирания по-горе извод, че „интегрираните цветове бяло, зелено, червено“ биха могли да внушават за използване на знамето на Републиката. Относно името на партията съдът приема, че „изразът „няма такава/няма такъв …“ би могъл да е противен на добрите нрави, само когато се отнася до държавността, схваната като комплекс от държавни органи и институции. Когато обаче той окачествява не държавността, а състоянието на държавата, изразът се явява по-скоро оценка, а не обида.Решението може да се обжалва или протестира пред Върховния касационен съд в седемдневен срок от връчване на препис.", "date": "2019.12.06", "title": "Съдът отказа да регистрира партията на Слави Трифонов"}
{"url": "https://offnews.bg/bojni/tervel-pulev-s-unikalna-blagotvoritelna-initciativa-717052.html", "text": "Уникална по рода си благотворителна инициатива поставя началото на присъствието на Тервел Пулев на пловдивска земя малко повече от седмица преди големия му сблъсък срещу американеца Дешон Уебстър за межуднародната титла в полутежка категория, версия Световна боксова асоциация (WBA).Последният българин – носител на олимпийски медал в историята на летните игри и организаторите на чаканата с интерес боксова гала на 14-ти декември в „Колодрума“, подават ръка към всички деца в Пловдив.Събитието под надслов „ДЕН НА МАЛКИТЕ ШАМПИОНИ С ТЕРВЕЛ ПУЛЕВ“ е утре – събота (7.12) на хълма Бунарджика.Точно в 11:00 часа, на новооткритата детска площадка до фонтаните с бялата мечка на Бунарджика, ТЕРВЕЛ ПУЛЕВ ще очаква най-смелите и най-жадните да се докоснат до него и до магията на спорта малчугани и техните родители за съвместна тренировка.Добре дошло е всяко дете! Без значение от неговата възраст и пол! Защото боксът е изкуство и боксът възпитава от ранна възраст редица добродетели в нашите деца!Всяко момченце и момиченце, престрашило се да тренира с по-малкия от братя Пулеви и да научи от него А-то и Б-то на боксовата азбука, ще получи незабравими емоции и шанс да се снима и да получи автограф от Тервел и неговите приятели, които също като него не отстъпват по качества, блясък и възможности!А ето ги и тях:ДЖОАНА НУАМЕРУЕ - на боксови умения децата на Пловдив ще имат възможността да се учат от изключително колоритната и атрактивна европейска шампионка по кикбокс и една от перлите в короната на боксовата гала в „Колодрума“. Екзотичната красавица с нигерийски корени има зад гърба си солиден стаж и в националния отбор по таекун-до, а освен с бойните си умения на ринга, тя изумява публиката и като невероятен танцьор. Джоана нашумя покрай участието си в шоуто „България търси талант“ и кастинга за танцьори „Магаданс – стани една от нас“, който „Шоуто на Слави“ организира преди няколко години.ИГОР ШЕВАДЗУТСКИЙ - редом до Тервел и нея в откритата тренировка с малките ще застане и исполинът от Украйна и участник, който се очаква с огромен интерес на шоуто на 14-ти декември. Боксьор, който има зад гърба си две шампионски титли на Украйна, може да се похвали и със солидна кариера и на аматьорския ринг под флага на Грузия.ПАТРИК МАЙЛАТА - още един боксьор, който определено си тежи на мястото и категорично впечатлява, но не само с габарити: става въпрос за двуметровата 24-годишна надежда на Нова Зеландия при професионалистите, който ще видим между въжетата следващата събота в „Колодрума“. Седемкратен шампион на Нова Зеландия и сребърен медалист от Commonwealth Games.ПЕНЧО ЦВЕТКОВ - на разположение на малките шампиони на Бунарджика ще бъде и големия талант на пловдивската боксова школа. На 19-годишния боксьор специалистите предричат бляскаво бъдеще, мнозина го сочат за наследник на Кубрат Пулев при най-тежките, а самият той даде сериозна заявка за това със зрелищния си дебют. На 11-ти ноември във Вупертал той нокаутира далеч по-опитния от него Самуел Заде, а в „Колодрума“ е твърдо решен да продължи положителната си серия.И след като изброихме боксовите звезди, които канят на среща децата на Пловдив, ред е да обърнем внимание и на солидния треньорски щаб, който ще очаква и малките герои, и техните майки и бащи на Бунарджика.А имената на тези хора са впечатляващи:МИХАИЛ ТАКОВ – син на легендата и носител на купа „Странджа“ за 1957 г. Атанас Таков и бивш капитан на националния отбор по бокс. Възпитаник на школата на ЦСКА, бронзов медалист в кат. до 71 кг от световното първенство през 1982 г. в Мюнхен, трикратен бронзов медалист от европейски първенства, световен шампион за военнослужещи, осем пъти шампион на България. Треньор №1 на България за 1991 и 2012 г. Дългогодишен национален селекционер, едно от най-големите имена в родния бокс сред треньорите, понастоящем личен треньор и на Тервел Пулев, а в миналото именно Таков е човекът, който пръв се докосва и работи с таланта на прохождащите в бокса братя Кубрат и Тервел Пулеви в ЦСКА.АЛЕКСАНДЪР ХРИСТОВ – една от легендите на българския бокс и една от най-големите гордости на спортен Пловдив! Олимпийски вицешампион кат. до 54 кг от летните игри в Сеул 1988, световен шампион от Тампере през 1993 г., носител на Световната купа от Банкок през 1994 г., двукратен европейски шампион от Будапеща през 1985 г. и от Торино през 1987 г. Дългогодишен състезател на „Локомотив“ в родния си град. В 380 двубоя има едва 15 загуби, а носът му никога не е бил чупен! След края на кариерата си остава отдаден на бокса, основава собствената си школа „Пловдив-1998“, а негово откритие е звездата ни при жените на ринга Станимира Петрова.КРАСИМИР ГЕРГИНОВ – основател на един от най-старите клубове по бойни спортове в България ABC FIGHT CLUB . Дългогодишен състезател и треньор по таекуон-до ITF , многократен шампион на България, един от двамата носители на 7-ми дан в таекун-до в България, международен инструктор, съдия и треньор по кикбокс.СТЕФАН ПАНАЙОТОВ И ЕМИЛ МИТКОВ – двама млади, изключително талантливи и амбициозни български треньори от боксов клуб „Юнайтед“ към пловдивското спортно училище, които са нетърпеливи да запалят още деца по любимия ни спорт. А това ще се случи още утре – събота, на Бунарджика!ПРОГРАМАТА ВКЛЮЧВА:11:15 – старт на загрявката и леки тренировъчни упражнения, бой с лапи11:30 – лек крос до паметника на Альоша11:45 – междинна тренировка на Альоша", "date": "2019.12.06", "title": "Тервел Пулев с уникална благотворителна инициатива"}
{"url": "https://offnews.bg/tehnologii/dvojno-poveche-megabajti-za-izbrani-planove-smart-ot-vivacom-717053.html", "text": "Мобилни планове на VIVACOM от SMART M+ нагоре вече са с двойно повече МВ на максимална скорост за първите 6 месеца на договора. Плановете имат включен достъп до интерактивния медиен портал TV GO за различен период от време спрямо тарифния план. Клиентите, които подпишат договор на план SMART L+ за 29.99 лв./месец ще получават неограничени минути и 20 000 MB, от които 10 000 MB ще бъдат само за първите 6 месеца. В допълнение ще имат пълен достъп до TV GO съдържанието, включващо филмов пакет MAXI, HBO On Demand, ексклузивното спортно съдържание от пакетите MAX Sport и DiemaXtra, а за най-малките – Disney English.Като бонус всеки месец VIVACOM предоставя допълнителни 10 000 МВ трафик към приложението TV GO, а към безплатния абонамент за музикална услуга TIDAL за избрани планове клиентите ще получат и безплатен трафик до края на 2019 г.", "date": "2019.12.06", "title": "Двойно повече мегабайти за избрани планове SMART от VIVACOM"}
{"url": "https://offnews.bg/lajfstajl/nad-50-prikazki-za-gotvene-v-naj-novata-iznenada-ot-lidl-717049.html", "text": "В навечерието на най-семейния празник – Коледа, Lidl ще зарадва своите клиенти с традиционни български рецепти, събрани в специалното издание „Любимо от родната кухня с Манчев и Шишков“. През декември веригата ще даде възможност на своите потребителите да се сдобият с новата книга, представяща не само рецепти, а истории за родната кухня, събрали интересни факти и легенди около произхода на всяко ястие.В периода от 2 до 22 декември при пазаруване в търговската мрежа на Lidl за всеки 25 лв. от стойността на покупката в една касова бележка клиентите ще получават по 1 точка, а при 5 събрани точки ще могат да се сдобият с книгата „Любимо от родната кухня с Манчев и Шишков“. Повече информация и пълните условия на активацията могат да бъдат открити на . В книгата всички потребители ще могат да открият как да приготвят ястия от традиционната национална кухня, както и споделени рецепти, предавани поколения наред в родове от различни региони в страната. „Любимо от родната кухня с Манчев и Шишков“ е създадена под редакцията на Мария Маркова, гл. ас. д-р към Института за етнология и фолклористика с Етнографски музей към БАН, която представя и историята на основните продукти и продуктови групи, известни в България от векове.Всяка рецепта е придружена от етнографска бележка с информация за произхода на ястието или продуктите, използвани в него. Написани увлекателно и придружени с изящни фотографии, рецептите са превърнати в истински приказки за готвене. Сред тях има отдавна забравени български ястия като барабойника, суджучената каша, белия мъж, петмеза от круши, както и любимите традиционни гозби като пататник, чомлек и добруджанска яхния, които оживяват през кулинарния прочит на Шеф Иван Манчев и шеф Таньо Шишков. През топлината на домашния уют, пресъздаден на страниците на книгата, читателите ще могат да надникнат далеч назад към корените на българското и да научат повече за традициите ни.В новата книга Лидл България представя и едни от най успешните български производители, с които компанията работи в посока съхраняване и развиване на родните вкусове и продукти. Репортажните фотографии от срещите между шеф-готвачите и производителите разнообразие от автентични български продукти, отглеждани с любов и отговорност у нас. Компанията активно работи съвместно с български производители за разработване на местни продукти, защото вярва, че качествените локални продукти са в основата на любимите ни родни ястия.", "date": "2019.12.06", "title": "Над 50 'приказки за готвене' в най-новата изненада от Lidl"}
{"url": "https://offnews.bg/nashite-avtori/trevoga-716842.html", "text": "Не обичам банални изказвания, но сега веднага ще направя едно. Защото понякога в най-баналните изказвания има досадно много истина.Струва ми се, че нашата страна не върви на добре!Това го казват всички по улиците и обикновено това изказване не е подплатено с никакви аргументи. Освен с някакви дълбоко лични недоволства, болежки и сърбежи.А аз го казвам, защото прочетох, че при едно изследване на четенето (умението да се чете и разбира текст) сред ученици от 79 страни от целия свят, българчетата са се подредили на 54-то място.Което е доста ниско, като погледне човек.И още повече – на първо място са китайчетата, на второ – децата от Сингапур. Което (без да е задължително така) навява мисълта, че умението да се чете е правопропорционално на икономическото състояние на страната. Китай отдавна надмина по БВП всички страни в света, превърна се в абсолютно неконкурируема сила и сега се съревновава само с марсианците. Евентуално. Сингапур, който е малък и блатист (изхождайки от литературата) е също една от най-стабилно и силно стоящите на световната сцена страни. Някак математически просто: децата четат = страната е богата!А българчетата паднали надолу в класацията и по математика, и по природни науки – прочетох аз.И ми се ще да взема клепалото (има ли вече китайски електронни клепала по мегданите?) и да забия тревога.То хората бият тревога от години, ти сега се сети!Така ще кажат свирепстващите банди от хейтъри и критици. Но аз ще им отговоря, че черногледството е едно – то си е българска черта и аз гледам на него като на хлебарките в някоя хотелска стая – с досада и отвращение; но тревогата от истинските, отчетени по научен начин резултати – е друго нещо. Аз съм учен, в поредица от стари български учебни заведения, да вярвам на науката. Кой знае защо.И ето – статистиката казва, че децата ни стават все по-малко грамотни.Защото тази статистика, показваща нашето тъжно 54-то място, говореше и за спад. Ако растяхме – от 58-мо да речем, към по-високите места – щеше да е добре. Но ние падаме. И аз се замислих за „Под игото”; и за огромния оперетен спор около него.Прищя ми се да се извиня за неинформираността ми – защото и аз говорих за това, че не е много хубаво да се подменят думи в един класически роман. Говорих така по телевизии и писах за това – без да съм попроучил детайлите (вижте как използвам думи като „попроучил” и потривам ръце – богатството е в използването на целия спектър на езика, мили мои!).А се оказа, че думите в скандалното издание не били заменени, а просто били много скрупульозно обяснени в скоби – вътре в текста.Какво да направя, като във всяка статия, която прочетох по въпроса, всичко беше толкова неясно обяснено! И неяснотата идваше не от друго, а от позорното желание на журналистите да превърнат една не кой знае колко впечатляваща случка в скандал.Да – казах си – хората са имали съвсем добри намерения: издали са учебно помагало! Като основа (нека го приемем и от тази гледна точка) е използван един класически български роман, пълен с архаични и трудни думи, които – с цел обогатяване на речника на децата - издателите старателно са обяснили. За да накарат учениците да четат, а не да се отказват още при третата неразбираема дума.Това, което схванах като основна причина за негодуванието на критиците, които заклеймяваха това ново издание, беше очевидното желание на издателите да обясняват. И по този начин (според критиците) - да покажат снизходително отношение към учениците.Все едно им казват: вие сте тъпички, но ние ще ви обясним!Усетих огромността на проблема! Видях пред очите си един огромен трансфер. Пренос.Нека обясня. Знаете – крадецът вика „Дръжте крадеца!”. За комплексаря най-мъчителното и обидно нещо е някой да се...не да се усъмни в способностите му или в знанията му, а дори да си помисли, че би могъл да се усъмни в тях!За селстия и свръхмнителен комплексар всеки намек за усъмненост в стабилните му и велики познания е страшна обида!И той трансферира (пренася б.а. – използвам термина със задна цел – за да намекна за нюансите на значенията) своята мнителна всеобиденост към децата. Вие мене ли ме обиждате, бе? – казва комплексарят.Вие мене ли обиждате, че не разбирам? – вика той.Не, не, не теб. Дечицата не разбират и ние им обясняваме! – казват издателите.А това са моите дечица, дечицата от моя народ! – виква комплексарят - Значи вие мене обиждате, а? Че съм селянин? Че не разбирам? Как на дечицата ми...на моите народни дечица вие ще си позволявате да обяснявате като на олигофрени, бе? Вие и на половината на тяхното не знаете!Мда. Селска чест от Маскани.Познавате вероятно доста хора, които биха повели война, ако им намекнете че те, децата им или съгражданите им или сънародниците им или въобще някой, върху когото се разпростира болнавото им самомнение, не е на ниво!Обикновено (според някакъв такъв обратен Дънинг-Крюгер) незнаещият и простият най-силно и злобно се обижда, когато му се каже, че не знае и е прост.И аз ще кажа накрая само това: Не че ще ви обяснявам, не че ще пиша думи в скоби, които не разбирате (защото очевидно все по-малко разбирате)... но аз и пръчката ще взема!Аз съм потомък на поколения учители. Когато заспивах в стаята на дядо и баба – в задрямващите ми детски ретини се отпечатваха образите на „Еразъм, Магелан, Фуше” на Стефан Цвайг и „Критика на чистия разум” на Имануел Кант. Тези книги, заедно с много други – си стояха по рафтовете. Милият Кант. Никога не бил излизал от родния си Кьонигсберг. Моят дядо Съйко Табански беше ходил насам натам. И беше чел, чел, чел.И въпреки цялата си блага премъдрост нямаше нищо против пръчката. Сам я отрязваше от някое от облагородените от него дръвчета.И обясняваше, обясняваше, обясняваше.", "date": "2019.12.06", "title": "Тревога"}
{"url": "https://offnews.bg/temida/danail-kirilov-se-sreshtna-s-dzhok-polfrijman-717044.html", "text": "Министърът на правосъдието Данаил Кирилов прие днес австралийския гражданин Джок Полфрийман - в качеството му на представител на Българското затворническо сдружение за рехабилитация.Срещата се състояла в Министерството на правосъдието - дни след като  Тогава предсрочно освободеният австралиец е попитал Кирилов за човешките права в затворите.Днес двамата са се разбрали да имат регулярни срещи, на които да обсъждат въпроси, свързани със \"средата в пенитенциарните заведения\". Джок Полфрийман ще подготвя и аналитични материали във връзка с подобряване на условията в местата за лишаване от свобода, съобщиха днес от пресцентъра на Министерството на правосъдието.", "date": "2019.12.06", "title": "Данаил Кирилов се срещна с Джок Полфрийман"}
{"url": "https://offnews.bg/politika/slavi-niama-da-ni-sprete-717045.html", "text": "Лидерът на Няма такава държава Слави Трифонов реагира във фейсбук на решението на Софийски градски съд да откаже регистрация на партията му.Според тв водещия причината за решението е несъстоятелна и зад него стои страхът, че ще се появи партия, която ще защитава хората и пряката демокрация.Той заявява и че ще обжалва, а ако и следващата съдебна инстанция \"потвърди това безумно и незаконно решение\", ще регистрира нова партия с друго име и цветове, но със същите политически цели.Ето текста на цялата публикация на Слави Трифонов в социалната мрежа:", "date": "2019.12.06", "title": "Слави: Няма да ни спрете"}
{"url": "https://offnews.bg/zdrave/vrachiha-godishnite-nagradi-daniela-seizova-v-imeto-na-zhivota-717015.html", "text": "Наградите \"Даниела Сеизова - в името на живота\" се връчват за 10-та поредна година от Федерация \"Български пациентски форум\". Над 100 журналисти, общественици, пациентски организации, медии и представители на бизнеса бяха номинирани в 12 категории. Голямата награда е за цялостен принос в здравната журналистика за защита на правата на пациентите.На тържествена церемония в столицата снощи журито с председател Георги Сеизов, съпруг на рано починалата журналистка Даниела Сеизова, оповести победителите.Голямата награда спечели Сутрешният блок „Здравей, България“ на Нова телевизия за разследването на журналиста Васил Иванов по проблема за поставянето на сърдечни стентове на пациенти без необходимост в областната болница на Пазарджик. В категорията „Онлайн издание“ призът беше присъден на журналистката Стаматина Никова от сайта „Зона Здраве“. Десислава Николова от вестник „Капитал“ бе отличена в категорията „Печатно издание“. Гергана Хрисчева от програма „Хоризонт“ на БНР получи отличието в категория „Радио“, а в категория „Телевизионен репортаж“ призът грабна Паулина Найденова от БНТ.В категория „Лекар на годината“ - бяха номинирани 13 български лекари. Наградата взе кардиологът д-р Ивайло Иванов от София.Художникът Димитър Анастасов бе отличен в категорията „Борец за правата на пациентите“. Той е с трансплантиран бъбрек, застъпник за каузата на донорството и правата на пациентите. В същата категория грамота получи Красимира Кръстева, пациентка на хемодиализа от Варна, която неотдавна организира подписка с настояването НЗОК да поеме заплащането на катетрите, необходими при диализно лечение, заради високата им цена.В категория „Институция, кореспондираща най-добре с пациентите“ журито присъди отличието на д-р Ангел Кунчев, главен държавен здравен инспектор. Наградата в категорията „Бизнесът в полза на пациента“ бе присъдена на Българската Асоциация за развитие на паралелната търговия с лекарства (БАРПТТЛ).В категорията „Смело сърце“ бяха отличени група шестокласници от Първо СОУ „Св. Седмочисленици“ в Търговище, подготвили аудиозапис на стихове на Валери Петров за деца с нарушен слух. Наградата „Човек с голямо сърце“ грабна учителката Теодора Арменкова. Тя преподава на деца, болни от рак, които се лекуват в Столичната онкохематологична болница.Кремена Кунева, която поде идеята да бъде ремонтирано Нефрологичното отделение на столичната Детска болница „Проф. Иван Митев“ и организира ремонта с помощта на съмишленици стана носител на наградата в категория „Пациентска организация или пациент“.Организаторите от Фондация „Български пациентски форум“ обявиха, че ще бъде включена нова категория - „Антинаграда“. Тя ще бъде присъждана на институция или личност, които с действието си нарушават правата на пациентите и им нанасят вреди.", "date": "2019.12.06", "title": "Връчиха Годишните награди 'Даниела Сеизова – в името на живота'"}
{"url": "https://offnews.bg/obshtestvo/krasimira-velichkova-golemiat-risk-e-zakonat-za-sotcialnite-uslugi-da-717020.html", "text": "Социалната система има много сериозна нужда от реформа, в нея има невероятни дефицити, от които страдат хората, заяви пред БНР Красимира Величкова от Българския дарителски форум, който вчера се обяви против отлагането на Закона за социалните услуги, който трябваше да влезе в сила от 1 януари 2020 г. Според нея най-големият риск е с отлагане законът да бъде замразен или отворен за сериозни промени.„Когато говорим за социални услуги, това означава за подкрепа на лица – не само деца, но и възрастни хора, за които държавата е поела ангажимент през социалната система да им оказва някаква подкрепа. Хората, които протестират, може би имат своите основания да имат страхове, но е роля на институциите да обясняват какво точно са социалните услуги и какво този закон ще подобри“, посочи тя в интервю за предаването „Преди всички“.Величкова припомни, че дебатът се е разгорял след темата за Стратегията за детето и всички други „страшни неща“, които последваха. „Не се чуват фактите, а страховете“, отбеляза тя.По думите ѝ само 15% от всички социални услуги в България се предоставят от граждански организации и фирми. Всички останали услуги се предоставят от общини, подчерта още Красимира Величкова и добави:„Именно поради това, че гражданските организации непрекъснато търсят допълнително финансиране през дарения, услугите наистина са по-добри за хората. в България в тази система се изливат много пари, но от друга страна тези услуги са много ниско платени. Това по скоро е един огромен плюс на системата, отколкото минус“, категорична е Величкова.", "date": "2019.12.06", "title": "Красимира Величкова: Големият риск е Законът за социалните услуги да бъде замразен"}
{"url": "https://offnews.bg/politika/s-izpravi-se-bg-manolova-shte-okazva-natisk-varhu-institutciite-da-rab-717016.html", "text": "Гражданската платформа на бившия омбудсман и кандидат за кмет на София Мая Манолова ще се нарича \"Изправи се. БГ\", а целта, която си поставя е да оказва натиск върху институциите така че те да работят в интерес на хората.В инициативата се включват много от членовете на инициативния комитет, който издигна Манолова за градоначалник на столицата, а на официалното учредяване идния понеделник ще бъдат обявени и колективните членове, които ще я подкрепят - сдружения, инициативни комитети, синдикати и браншови организации.Днес Манолова представи учредителната декларация на гражданската платформа. Според нея \"Изправи се. БГ\" има за задача да осигури защитата на гражданските права, базисните демократични ценности, както и подкрепа за решаване на проблемите на хората.Още в самото начало бившият омбудсман категорично заяви, че \"гражданската платформа не е партиен проект и няма да прерасне в партия\". Според Манолова \"Изправи се. БГ\" е платформа на обикновения човек.Манолова посочи, че инициативата е последната надежда за коректив и възстановяване на справедливостта и че гражданите имат право да изискват от властта, защото те плащат на институциите, на управляващите и опозицията да защитават интересите им.В програмната декларация на \"Изправи се. БГ\" основните акценти са в следните области - право на достойни доходи и работа, защита на обикновения човек срещу монополите, право на справедлива икономическа среда, право на съдебна реформа, подкрепа на малкия и среден бизнес, право на справедлива социална система, право на адекватно образование, свобода на медиите, право на честна изборна среда, право на чиста природа, чист въздух, чиста храна и против застрояването.Манолова обяви и че проекът ще се финансира чрез дарения и средства на учредителите като посочи, че доходите й като действащ адвокат са значително по-високи от заплатата й като омбудсман.Както и по време на предизборната кампания за кмет на София тя отново подчерта, че не дели на хората на леви и десни и не пропусна да разкритикува първите действия на новия стар кмет на столицата Йорданка Фандъкова.", "date": "2019.12.06", "title": "С Изправи се.БГ Манолова ще оказва натиск върху институциите да работят"}
{"url": "https://offnews.bg/volejbol/upravata-na-volejbola-razglezhda-vav-vtornik-iskaneto-na-opozitciata-717023.html", "text": "Управителният съвет на Българската федерация по волейбол ще се събере във вторник, за да вземе решение относно искането на опозицията за провеждане на Извънредно общо изборно събрание на 16 януари, информира \"Тема Спорт\".От Инициативния комитет за промяна входираха молба за свикването на такъв форум. Когато документацията беше изпратена до офиса на волейболната ни централа, в нея фигурираха 51 подписа. За да бъде удовлетворена молбата се изискват 1/3 от гласовете на клубовете, което е 43. Към момента няма индикации какво решение ще вземе Управителният съвет.Той може и да не уважи искането на опозицията, което ще доведе до следващи действия на Инициативния комитет и входирането на въпросната подписка в софийския съд. Изданието припомня, че не всички членове на УС са уведомени, че във вторник предстои сбирка.Според запознати целта била заседанието да остане \"скрито\", за да може настоящото ръководство да обсъди следващите си ходове в битката за власт с опозицията. Настоящият председател на федерацията инж. Данчо Лазаров е невероятно опитен в такива битки и няма загубени.Управителен съвет (данните са от сайта на федерацията):1. Данчо Лазаров Данчев Председател на УС2. Верка Лазарова Николова Член на Управителен съвет3. Владимир Петков Димитров Член на Управителен съвет4. Евгени Милтонов Иванов Член на Управителен съвет5. Пенчо Ангелов Ангелов Член на Управителен съвет6. Витка Атанасова Дончева Член на Управителен съвет7. Любомир Ефтимов Ганев Член на Управителен съвет8. Тодор Асенов Дапев Член на Управителен съвет9. Милко Петров Багдасаров Член на Управителен съвет10. Радко Петров Тумбев Член на Управителен съвет11. Борислав Кирилов Кьосев Член на Управителен съвет12. Сашо Михайлов Везенков Член на Управителен съвет13. Станислав Димитров Николов Член на Управителен съвет14. Деко Михайлов Григоров Член на Управителен съвет15. Николай Григоров Григоров Член на Управителен съвет16. Иван Сеферинов Димитров Член на Управителен съвет17. Илия Благоев Динков Член на Управителен съвет18. Любомир Александров Герасимов Член на Управителен съвет19. Иван Рачев Чомаков Член на Управителен съвет20. Валери Людмилов Андреев Член на Управителен съвет21. Огнян Стефанов Герджиков Член на Управителен съвет22. Христо Димитров Драмов Член на Управителен съвет23. Сашо Стефанов Александров Член на Управителен съвет24. Красимир Иванов Илиев Член на Управителен съвет25. Васил Атанасов Аргиров Член на Управителен съвет", "date": "2019.12.06", "title": "Управата на волейбола разглежда във вторник искането на опозицията"}
{"url": "https://offnews.bg/futbol/oshte-edna-superzvezda-na-real-propuska-el-klasiko-717024.html", "text": "Още един важен играч на Реал Мадрид по всяка вероятност ще пропусне дербито с Барселона на 18 декември, съобщава \"ESPN\".Уелският национал има травма в бедрото и от няколко дни тренира отделно от основната група. Нападателят със сигурност няма да е на разположение за следващите два мача на \"белия балет\". Те са срещу Еспаньол в Мадрид и Брюж в Белгия.Контузията на Бейл е поредният проблем пред треньора Зинедин Зидан. Специалистът няма да може да разчита за \"Ел Класико\" на Еден Азар, същото важи и за Хамес Родригес. Марсело пък ще е под въпрос до последно за сблъсъка.Бразилският защитник е с мускулен проблем в левия прасец, което на практика означава, че той също няма да бъде на линия за класическото дерби срещу Барселона на 18-и декември.Очаква се възстановяването на играча да продължи 2-3 седмици, което прави участието му в мача на \"Камп Ноу\" само теоритично.", "date": "2019.12.06", "title": "Още една суперзвезда на Реал пропуска Ел Класико"}
{"url": "https://offnews.bg/obshtestvo/okonchatelno-nito-trite-bolnitci-nito-lekarite-sa-vinovni-za-pochina-717051.html", "text": "Министърът на здравеопазването Кирил Ананиев получи окончателния доклад от проверката, която възложи на Изпълнителна агенция „Медицински надзор“ по случая с , съобщиха от министерството. Проверени са три лечебни заведения - СБАЛДБ „Проф. д-р Иван Митев“, УМБАЛСМ „Н.И.Пирогов“ и УБ „Лозенец“, както и личният лекар на детето.  Всички получени доклади - 2 предварителни и един окончателен, ще бъдат предоставени в Прокуратурата.Окончателният доклад потвърждава причината за смъртта на детето – тежка двустранна хеморагична пневмония (двустранни масивни кръвоизливи в белите дробове), причинена от вирусна инфекция, при която са възникнали и допълнителни усложнения – тежки двустранни кръвоизливи, полиорганна недостатъчност в надбъбречните жлези.Възникналите усложнения са от съществено значение за изключително бързото развитие на болестта. Проверката на Изпълнителна агенция „Медицински надзор“ не е констатирала пропуски в диагностично-лечебния процес, категорични са от здравното министерство.От днес директорите на трите болници са възстановени на работа, защото проверката е приключила.3-годишното момченце почина на 14 ноември в \"Пирогов\", където е закарано в крайно тежко състояние. По настояване на премиера министърът на здравеопазването острани временно шефовете на трите болници.", "date": "2019.12.06", "title": "Окончателно: Нито трите болници, нито лекарите са виновни за починалото 3-годишно дете"}
{"url": "https://offnews.bg/obshtestvo/agentciata-po-hranite-globiava-magazina-prodal-parzhola-s-igla-717055.html", "text": "Агенцията по безопасността на храните ще наложи административно наказание на търговския обект, продал .Глобата е заради допусната опасна храна на пазара.БАБХ е проверила всички обекти, през които е преминало месото - кланицата, в която са заклани свинете, предприятието, където трупното месо е транжирано на едри разфасовки и търговския обект, в чиято транжорна едрата разфасовка е нарязана под формата на пържоли и реализирана до краен потребител.Никъде не са открити видими признаци за наличие на чуждо тяло.Установено е, че свинското месо не е претърпяло допълнителна обработка (като например осоляване, мариноване, шприцоване, тумблиране и др.), а е предлагано като прясноохладена разфасовка.Технологията на добив и обработка на месото за производство на месни разфасовки не предполага използването на каквито и да е инжекционни пособия, в това число и игли.Поради тази причина БАБХ определя този случай като случаен инцидент - вероятно при ветеринарномедицинска манипулация на съответното животно.В БАБХ досега не са постъпвали други подобни сигнали.Преди дни дете откри в пържолата си почти 4-сантиметрова игла, закупена от квартален супермаркет. ", "date": "2019.12.06", "title": "Агенцията по храните глобява магазина, продал пържола с игла"}
{"url": "https://offnews.bg/sviat/60-godishna-balgarka-e-arestuvana-v-gartcia-za-telefonni-izmami-pribr-717029.html", "text": "60-годишна българска гражанка е била задържана в Гърция за съучастие в телефонни измами, предаде БНР.Жената е събирала парите от измамените хора. С разрешение на прокуратурата в град Янина местните медии са разпространили снимка и личните данни на задържаната - Русанка Христова Ангелова.Ангелова е уаствала в схемите на телефонните измамници, като е била \"касиер\" на групата. Към момента доказаните измами са за 146 500 евро, извършени за три месеца от 9 души. Разкрити са и още 30 опита за \"ало измама\" чрез лъжлива информация за близък човек, пострадал в катастрофа. Със съдействието на жена, която се опитали да излъжат, полицията задържала българката. Гръцките власти призовават за съдействие и от други измамени лица. На задържаната е повдигнато обвинение за съучастие в престъпна група, а наложената мярка е \"задържане под стража\".  ", "date": "2019.12.06", "title": "60-годишна българка е арестувана в Гърция за телефонни измами, прибрала 146 500 евро"}
{"url": "https://offnews.bg/drugi/premierat-na-rusia-prizna-za-problema-s-dopinga-717027.html", "text": "Русия има проблем с допинга и трябва да има по-строга позиция към тези, които използват забранени в спорта препарати. Това заяви руският премиер Дмитрий Медведев в разговор с журналисти, цитиран от вестник \"Сега\".\"Имаме ли проблем с допинга? Имаме. И очевидно това не е приемливо, като се отчитат общите подходи за това как трябва да се развива спортът в съвременния свят. Въпреки факта, че, знаете ли, това често е придружено с такива думи... На ниво лозунги е неприемливо (приемането на допинг), но на ниво конкретна работа със спортист е нормално.Към това се добавя и отговорността на спортиста - в крайна сметка той сам трябва да реши това - каза Медведев. - Смятам, че въпреки това ние трябва да заемем построга позиция по този въпрос - по отношение на всички тези, които решават да използват препарати. И все пак крайната отговорност пада върху спортиста и неговия лекар.\"Медведев говори и по новия допинг скандал с подправената база данни (LIMS) на московската антидопингова лаборатория, заради който на 9 декември се събира Изпълкомът на световната антидопингова агенция (WADA).Комисията по съответствие вече препоръча наказание на Русия заради манипулацията на LIMS, като то най-вероятно ще е неучастие на руски нейни спортисти на олимпийските игри в Токио 2020, а също и лишаване на страната от домакинства на международни състезания.\"Всичко, свързано с този допингов скандал, вече ми напомня на безкраен антируски сериал. Взеха решение, наказаха ни, отстраниха ни.След това някъде отново зачекнаха и решиха: Дайте още веднъж да разгледаме същите списъци, същите проби - дали не сме пропуснали нещо, и да подведем онези, които първоначално имаха второстепенна отговорност. В някои случаи пък ще разширим отговорността на спортистите, без да се съобразяваме със степента на тяхната вина\", заяви Медведев.По думите му правонарушение, което от гледна точка на спортното законодателство е допинг, \"може да бъде извършено само при наличие на вина\". Той счита, че ако спортист не е знаел и не е можел да знае, че приема допинг, тогава не е длъжен да отговаря за това.", "date": "2019.12.06", "title": "Премиерът на Русия призна за проблема с допинга"}
{"url": "https://offnews.bg/ikonomika/rumen-radev-balgaria-e-v-top-10-destinatcii-za-startirasht-biznes-717028.html", "text": "През последните пет години в България са създадени над 2000 стартиращи предприятия, разкрити са 15 000 работни места в тази сфера, София е сред топ 10 дестинациите за стартиращ бизнес, каза президентът Румен Радев на среща, организирана от български стартиращи компании и германския бизнес.Целта на срещата беше да се постави основата на устойчиви отношения между институциите, утвърдения бизнес и стартиращите компании. В събитието участваха президентът България Румен Радев, посланикът на Германия в България Н. Пр. Кристоф Айхорн и представители на Германо-българската индустриално-търговска камара.Срещата започна с едноминутно мълчание в памет на голямата актриса Стоянка Мутафова.Според президента страната ни има всички необходими компоненти за развитие на стартиращ бизнес - знание, хора, амбиция, смели идеи за предприемачество.По думите му това, което може да се направи, е да се способства тези елементи да се свързват по по-добър начин и българската екосистема за стартиращи предприятия да се свърже с други големи системи.Радев посочи, че ролята на държавата и на институциите е да способстват тези връзки и да дават възможност на таланта на младите предприемачи да се разраства.В приветствието си Румен Радев изтъкна още, че Германия е най-големият външно-търговски партньор на България и стратегически инвеститор.Във връзка с управлението на държавата Радев добави, че не може до безкрай да има не прозрачност, липса на отчетност и отговорност.Тим Курт, президент на Германо-българската индустриално-търговска камара, изтъкна важността на стартъпите и иновациите днес и посочи, че те създават връзката между настоящето и бъдещето.Курт посочи, че такива срещи и инициативи допринасят българските стартиращи компании да излязат на световната сцена.Н.Пр. Кристоф Айхорн, посланик на Федерална република Германия в България добави, че екосистемата има нужда от посланици и предложи себе си за такъв.Гледайте на камарата и на посолството като на ваши партньори, за подкрепа на българската стартъп екосистема, добави Айхорн.", "date": "2019.12.06", "title": "Румен Радев: България е в топ 10 дестинации за стартиращ бизнес"}
{"url": "https://offnews.bg/futbol/levski-puska-po-evtini-bileti-za-macha-s-vitosha-717031.html", "text": "Билетите за домакинския мач на Левски срещу Витоша от 19-ия кръг на efbet Лига вече са пуснати в предварителна продажба, съобщиха от клуба. Срещата е на 8 декември, неделя, от 16:30 часа на стадион \"Георги Аспарухов\".По решение на ръководството на клуба, пропуските ще са с намалени цени, както бяха и за мача с Черно море за Купата. В Сектор А (Блок 1,2, Блок 4, Блок 5, 6 и 7 и Прес ложа) ще се влиза срещу 10 лв., в Сектор В срещу 7 лв., а в Сектор Б срещу 5 лв.Билети се продават в официалния магазин на Левски в Сектор A на стадиона от 10:00 до 19:14 часа. Желаещите ще могат да си закупят пропуск също така от Еventim, както и в партньорските каси: бензиностанции OMV, Technopolis, Български пощи, книжарници Orange, билетен център НДК.В деня на мача (8.12.) билети ще се продават на касите пред Сектор A, на улица \"Тодорини кукли\" №47 и на улица \"Река Велека\" (арката пред Сектор А) от 12:00 часа до края на първото полувреме на срещата. Входовете на стадиона ще бъдат отворени в 15:30 часа.В сила остава кампанията на Левски, целяща да привлече все повече семейства и деца на стадиона. В мача срещу Витоша отново ще бъде отворен Блок 3 в Сектор A – редове от 1 до 22 вкл., в който срещу билет от 10 лв. всеки родител ще може да заведе до две деца на възраст до 14 г. Двама възрастни с до две деца до 14 г. пък ще влизат на тези места срещу 15 лв. Пропуските са с фиксиран вход 1 на Сектор A.Сектор A - 10 лв. (Блок 1,2, Блок 4, Блок 5, 6 и 7 и Прес ложа), 30 лв. (Ложа 2 и 3), 77 лв. (VIР - достъп до VIР салона с кетъринг).Сектор В - 7 лв.Сектор Б - 5 лв.Сектор Г - 7 лв. (гости)Гостите ще могат да си закупят билет от касата пред Сектор Г два часа преди началото на мача.", "date": "2019.12.06", "title": "Левски пуска по-евтини билети за мача с Витоша"}
{"url": "https://offnews.bg/sviat/borbata-za-stotitci-detca-koito-niamat-pravo-da-hodiat-na-uchilishte-717041.html", "text": "Едва ли съществува обществен въпрос, който да е способен да генерира по-широка подкрепа от различни социални групи от правото на образование за всяко дете. Разнообразието от политически, културни и социални възгледи в обществото създава палитра от мнения и разгорещени дебати, но по отношение на достъпа до образование обикновено се постига консенсус. Директно казано – всички искат децата да ходят на училище. Това е особено валидно за по-изолирани, поради езикови, културни или етнически фактори, групи или общности, които са в процес на интеграция в дадена държава или среда. Недопускането на деца да посещават училище създава огромен риск от обособяването на капсулирани общности. Това само по себе си води до невъзможност да се изградят стабилни връзки с връстници, които не са част от близката на децата общност, затруднява се процеса на асоцииране с обществото, от което детето е част и го поставя в риск. Всички тези елементи е силно вероятно да доведат до бъдеща безпомощност и безизходица на трудовия пазар, което, логично, наранява всички – както самото дете, така и обществото. Представете си, че изтриете от живота си всеки учител и всеки съученик, с които животът ви е срещнал. Представете си, че никога не сте ходили на училище. Едва ли бихте били същият човек, който сте днес.Бюрократичният танц на Мелия срещу децата„Всички деца в Сеута и Мелия трябва да имат правото да ходят на училище!“Това е битката на живеещия в Мелия испански фотограф Хосе Паласон, придобил световна известност със снимка, на която се вижда как двама души играят голф, а само на метри от тях десетки мигранти се опитват да прескочат оградата, ображдаща Мелия – един от двата испанския анклава в Северна Африка. От години Хосе Паласон посвещава значима част от времето си на опити да убеди властта, че всяко дете в града има право и трябва да ходи на училище.Испания не е сред държавите, в които децата, които се раждат на нейна територия, получават автоматично гражданство. Въпрос, който поражда много страсти и разгорещени дебати, а мнозина имат принципно мнение по въпроса. За стотици деца в двата испански анклава Сеута и Мелия въпросът изобщо не е принципен, а напълно реален. Те нямат право да посещават испански училища, независимо че са родени и живеят в Испания. Почти всички никога не са напускали страната, тъй като са в една от най-ужасяващите административни ситуации, в които един човек би могъл да попадне – тези деца не са граждани на нито една държава. Испания не ги признава за испански граждани и не ги допуска до образователната система, тъй като властите твърдят, че децата трябва да бъдат регистрирани като чужденци, за да бъдат записани в местните училища. Изискване, което децата не могат да покрият, тъй като те не са чужденци в административния смисъл на думата – те не са граждани на нито една държава, макар да са родени в Испания, а родителите им да са дошли преди 30 или 40 години. Обикновено тези деца са с марокански произход, но никога не са били в Мароко, а арабската страна не ги разглежда като свои граждани.Испанецът Хосе Паласон и неговата организация за права на децата PRODEIN отхвърлят изискването за регистрация, което поставя стена пред правото на децата да посещават училище. Според тях испанският закон категорично подкрепя тяхното становище, тъй като съществуват само две условия, на които едно дете трябва да отговаря, за да получи правото да посещава училище – да е на определената за това възраст и да живее в Испания. Изисквания, на които местните деца, макар и без документи, отговарят.Действията на Хосе ПаласонМного деца в Мелия и Сеута с усмивка наричат Хосе Дон Кихот – техният смел рицар. Той обаче не е съгласен с мнението, че се бори с вятърни мелници, а с реални проблеми, които могат и трябва да бъдат решени. Организира протести, изпраща сигнали, среща се с децата и техните родители, а през лятото на 2019-а година с помощта на доброволци създава подписка, в която са събрани над 100 000 подписа, които изпраща до Министерството на образованието на Испания в Мадрид и омбудсмана на страната. Целта е „да им се напомни задължението да осигурят възможност на децата да ходят на училище.„Училищното образование е задължително и не мога да разбера защо трябва граждански организации, а не институции, да се грижат да няма нито едно дете, което да не ходи на училище“ – отбелязва говорителят на PRODEIN.Усилията на гражданското общество в Мелия, което си е поставило за цел да няма деца, които не ходят на училище се развиват от няколко години, но постоянно решение все още не е открито. Нова година – нова битка, в която по-голямата част от децата успяват да пробият невидимите административни пречки и за първи път прекрачват прага на училищната стая. Други обаче не са приети и борбата за тяхното право на образование продължава. Най-болезнени са случаите, при които дете, което е било записано в предишния курс на обучение сега получава отказ.„Това са деца на града, може да нямат все още документи, но за причините не са отговорни те. Всяко дете има право да ходи на училище“ – допълва Хосе Паласон.През последните години ситуацията се е подобрила драматично след активната намеса и на Националния омбудсман Франсиско Маруган. В рамките на миналата година той се зае с разрешаването на случая на 160 деца, които са останали извън училище, от които 124 достигнаха до чиновете. Маруган поиска от правителството да разреши „административната невидимост“ на тези семейства, тъй като образователните закони и Конституцията признават правото на образование на всички деца в Испания, „независимо от положението на техните родители“.Може ли България да се поучи от опита на Мелия и борбата на Хосе Паласон?В към 15 септември 2018 г. необхванатите в образователната система в България са 159 077 деца и ученици – огромно число, зад което стоят бъдещи икономически и социални проблеми. Липсата на образование в 21-и век е гаранция за невъзможност за качествена професионална реализация, в който и да е бил сектор на икономиката, както и поставя необразованите деца под огромен риск от негативни социални, икономически и религиозни влияния, както и почти сигурно пълно изключване от обществения живот.Продължителната тежка демографска ситуация, в която се намира България и постоянното застаряване на населението налагат полагането на максимални усилия за образоването на всяко едно дете в страната. Днешните деца са утрешните двигатели на икономиката, утрешните генератори на пенсии, утрешните родители, които ще предадат на своите деца модела, по който те са израснали. Порочен кръг, който може да бъде нарушен единствено с поставянето на образованието на пиедестал и осъзнаването, че не можем да си позволим да оставим нито едно дете без право на образование. Мотивите са различни – социални, икономически, свързани с правата на човека, националната сигурност или битовата престъпност, но целта трябва да бъде една и съща – всяко едно дете да ходи на училище, за да има бъдеще във все по-сложния и изискващ знания и умения свят.", "date": "2019.12.06", "title": "Борбата за стотици деца, които нямат право да ходят на училище"}
{"url": "https://offnews.bg/ikonomika/taksite-za-obsluzhvane-v-bankovite-klonove-shte-rastat-za-smetka-na-on-717021.html", "text": "В бъдеще се очаква увеличение на таксите за обслужване в банковите клонове за сметка на по-ниски в електронното банкиране, за да бъдат пренасочени клиентите към дигиталните банкови услуги, прогнозира председателят на УС на Асоциация на банките в България у нас Петър Андронов в интервю за .Пътуващите в чужбина ще бъдат облагодетелствани, защото таксите на банкоматите ще бъдат същите като в България, заяви още председателят на УС на Асоциация на банките в България Петър Андронов.Според него увеличението на банковите такси на национално ниво в редица банки се стреми да компенсира и балансира трансграничното намаляване на тези такси.Не сме в рецесия, а има забавяне в ръста на икономическия растеж, заяви още Андронов. Затова, по думите му, лихвите ще останат ниски и Европейската централна банка няма да се намеси, за да ги регулира, защото целта ѝ е да се стимулира потреблението.Това е видимо и в България. Има ръст на потребителските кредити от 20% и на ипотечните от 16%. Това показва стабилност, което се доказва и от ниските нива на безработица, посочи още Петър Андронов.", "date": "2019.12.06", "title": "Таксите за обслужване в банковите клонове ще растат за сметка на онлайн банкирането"}
{"url": "https://offnews.bg/obshtestvo/pochina-stoianka-mutafova-716544.html", "text": "Обичаната от поколения българи актриса Стоянка Мутафова почина днес сутринта на 97-годишна възраст.Човек - виелица, фурия, чудо! Така я вижда драматургът Юрий Дачев и предрича, че тя ще спре да играе тогава, когато се  подстригват мравките.Мисля си: от какви парчета е направен този живот? Любов, смърт, чест, пощада... – споделя в автобиографичната си книга Стоянка Mутафова. - Знам, че зад гърба ми някои мърморят: „Тая, дъртата, няма ли най-сетне да се насити да играе!?” Ами няма! Не се наситих. Ще играя и за внуците ви!\"И Чудото Стояна играеше, учеше текста с лупа, падаше, ставаше и пак играеше. Родена е на 02.02.1922г. в София. Истинското име на актрисата е Стояна-Мария Константинова Мутафова, но объркано в един афиш остава завинаги като Стоянка.Играе в над 90 театрални постановки. Популярна с ролите си във филмови и телевизионни продукции като „Големанов“, „Вражалец“, „Милионерът“, „Новогодишна шега“, „Топло“, „Любимец 13“, „Кит“ и др. Известни нейни сценични партньори са Георги Калоянчев, Георги Парцалев, Апостол Карамитев, Невена Коканова.На 94-годишна възраст през 2016 г., осъществява мащабно турне в театрални зали в САЩ, Канада, Германия, Нидерландия, Швейцария и Великобритания.Сред многобройните награди са: Орден „Св. св. Кирил и Методий“, I степен; Почетно звание „Заслужил артист“; Награда на САБ за цялостно творчество“ (1999); Орден „Стара планина“ – 2002 г.; Награда „Аскеер“ – 2002 г.; Знак „Златен век“ – 2012 г.; „Златен Кукерикон“ на името на Георги Калоянчев - 2013г.„Иска ми се да се срещнем и на стогодишнината ми! Сигурна съм, че всички вие ще бъдете тук и аз ще бъда много щастлива!“, това каза легендата на българската култура на 95-ия си рожден ден.", "date": "2019.12.06", "title": "Почина Стоянка Мутафова"}
{"url": "https://offnews.bg/obshtestvo/mrasen-vazduh-v-stolitcata-i-oshte-5-grada-kojto-mozhe-da-ostavi-kol-717000.html", "text": "Фините прахови частици във въздуха на София днес са над нормата. Столична община призова гражданите да оставят колите и да използват екологично гориво при възможност. Според данните на AirBG.info в някои райони на столицата замърсяването с прахови частици е 5 пъти над нормата. Мръсен въздух дишат днес и в Пловдив, Враца, Кюстендил, Ямбол и Свищов. Пред дни кметът Йорданка Фандъкова обяви, че през декември ще монтират 180 филтъра на комини на домакинства, които се топлят на въглища и дърва. По данни на общината общо 50 000 домакинства в града използват твърдо гориво. Продължават и проверките за нерегламентирано изгаряне на отпадъци. ", "date": "2019.12.06", "title": "Мръсен въздух в столицата и още 5 града, който може, да остави колата"}
{"url": "https://offnews.bg/tenis/pobedata-na-grigor-nad-federer-e-v-top-3-na-senzatciite-v-tenisa-za-to-717050.html", "text": "Сензационният успех на най-добрия ни тенисист Григор Димитров срещу Роджър Федерер на 1/4-финалите в турнира от Големия шлем US Open е сред най-големите изненади в турнирите през 2019 година. Това гласи класация на ATP, която е наредила победата на българина над Маестрото на трето място.\"Григор започна участието си в Ню Йорк затънал в една от най-черните серии в кариерата си, губейки седем от последните си осем срещи преди старта на последния турнир от Големия шлем за сезона.Но заемащият 78-о място в ранглистата тенисист започна да налучква верния ритъм във “Флашинг Медоус” и прекъсна серията си от 7 поредни загуби от Роджър Федерер, правейки обрат от 1:2 сета, за да шокира петкратния шампион с 3:6, 6:4, 3:6, 6:4, 6:2 и да намери място на полуфиналите\", отбелязва сайтът на ATP.За най-голямата изненада пък е посочен мачът между Циципас и Федерер от четвъртия кръг на Australian Open, в който гръцкият тенисист елиминира Маестрото.На второ място от ATP класират победата на аржентинеца Гуидо Пея срещу канадеца Милош Раонич в четвъртия кръг на \"Уимбълдън\".", "date": "2019.12.06", "title": "Победата на Григор над Федерер е в Топ 3 на сензациите в тениса за този сезон"}
{"url": "https://offnews.bg/zdrave/sedmoto-izdanie-na-initciativata-dni-na-donorstvoto-zapochva-dnes-v-717001.html", "text": "Седмото издание на инициативата \"Дни на донорството\" започва днес в болница \"Надежда\". Събитието има за цел - да подпомогне двойки с репродуктивни проблеми да се сдобият с деца.Инициативата ще събере на едно място място донори на репродуктивен материал (яйцеклетки и сперматозоиди), реципиенти, очакващи донор, майки на деца, родени след ин витро процедура, както и специалисти в областта на репродуктивното здраве. Целта е да се популяризира донорството, казва Мариела Куртева от фондацията \"Майки за донорството\".За последните пет години с подкрепата на фондацията са родени близо 1 500 деца, а с всяка следваща година броят на донорите нараства с 20 на сто, благодарение на усилената работа за популяризиране на каузата.В рамките на инициативата ще бъдат прегледани 100 жени и 100 семейства ще получат шанс за първи преглед при репродуктивен специалист. Ще има и много подаръци.Всеки, който желае да подкрепи двойките, чиято единствена възможност за дете е донорският материал, може да закупи коледна изненада от благотворителния базар във фоайето на болницата.Седмото издание на инициативата ще бъде подкрепено от Изпълнителната агенция „Медицински надзор“. Като естествено продължение на националната кампания в подкрепа на донорството „Да. За живот!“, в болницата ще бъде открит специален информационен кът, посветен на донорството на органи, тъкани и клетки, а доброволци на Българския червен кръст ще раздават информационни материали. За децата е подготвена специална програма.", "date": "2019.12.06", "title": "Седмото издание на инициативата \"Дни на донорството\" започва днес в столицата"}
{"url": "https://offnews.bg/obshtestvo/spasi-sofia-iska-zelena-zona-v-ivan-vazov-i-iavorov-i-sinia-okolo-717004.html", "text": "Зелена зона да се разшири в кварталите \"Иван Вазов\" и \"Яворов\", а около Халите и Женския пазар да се въведе синя зона, искат от Спаси София. Ще продължим да настояваме и за реформа на градския транспорт и паркирането и готвим серия конкретни предложения, пишат от организацията във фейсбук. Те настояват да се намалят местата за \"служебен абонамент\" и да се въведе улеснена процедура за премахване на изоставени коли и незаконни гаражни клетки.  Сред предложенията им е и премахване на паркирането от тротоари и площади, особено пред институциите и на пл. \"Св. Неделя\". От Спаси София настояват и за ново ръководство на ЦГМ, което предстои да бъде избрано, след като досегашният му шеф Християн Петров стана общински съветник, а дружеството се сдоби с временен директор - Румяна Милова.  Ще настояваме още с бюджета за 2020 г. да бъде направена план-сметка за приходите от паркиране, планираните инвестиции и списък с конкретни обекти за изграждане, обявиха от Спаси София.  ", "date": "2019.12.06", "title": "Спаси София иска зелена зона в 'Иван Вазов' и 'Яворов' и синя около Женския пазар"}
{"url": "https://offnews.bg/analizi-i-komentari/dokato-nie-im-gledame-seira-te-si-urezhdat-kelepira-717002.html", "text": "Доживяхме и в нашия парламент да се постигне пълен консенсус! И то по много важен въпрос – как да се похарчат парите, които плащаме като данъци.Не! Консенсусът не е за увеличение на най-мизерните пенсии, както веднага бихте си помислили. Там промяна няма – Сребърният фонд, в който трябва да се трупат пари за повишението чрез приходите от приватизация и концесии, за пореден път ще остане празен. А, парите от продажбата на Летище „София“ ще отидат за покриването на дълговете на вечно кретащото БДЖ.Не! Консенсусът не е за подпомагане на майките. Там управляващите са непоклатими – ако майките получат повече от 380 лв. месечно за втората година от майчинството си, ще вземат да се разглезят и няма да се върнат бързо на работа, а това е в тяхна вреда.Не! Консенсусът не е и за грижата за най-уязвимите. Законът за социалните услуги, който трябваше да влезе в сила от 1 януари 2020 г. и който решително би подпомогнал хората с увреждания, бе отложен заради поредното разлюляване на коалиционния „мир“.Не! Консенсусът не е и за парите за здравеопазване. За реформа там няма нито визия, нито воля. Нищо, че хората доплащат над 65% от лекарствата една трета от лечението си. В резултат, ситуацията тук вече прилича на Дивия Запад – все по-често отчаяни пациенти се саморазправят с изнервени лекари под невъзмутимия поглед на държавата, която предпочита да запълва дупки вместо да укрепи фондамента на системата.Да! Както вече сте се досетили, Консесусът е за парите, които партиите ще получават като субсидия за 2020 г. Може да не ви се вярва, но най-важният дебат за всички нас – този за бюджета на държавата ни в голямата си част бе „претупан“ за един час, но за Нейно Величество Субсидията пренията продължиха цял един ден.По въпроса със субсидията всяка година се разиграват баталии. Депутатите прибягват до какви ли не спектакли, за да мотивират нуждата да се самофинансират от щедро по-щедро. Даже референдум благоволиха да допуснат, но резултатите не им харесаха и дружно решиха да не ги зачитат. Все пак 72% от българите се произнесоха, че субсидията трябва да е 1 лв. Но както всички знаем, за депутатите народната воля важи само когато съвпада с тяхната.Същото важи и за законите. Практиката е показала, че те могат да бъдат нарушавани в името на общото благо - ако депутатите са сторили някаква глупост и се налага да я поправят. По време на дебатите около субсидиите бе прегазен невъзмутимо Правилника за работа на парламента, който позволява само по две гласувания на текст – субсидията бе фиксирана на 8 лв. с трето гласуване на текст, който вече бе отхвърлен два пъти. Но както отбеляза председателят Цвета Караянчева: „Правилникът не изчерпва абсолютно всички житейски ситуации“. Те и законите са така, но простосмъртните понасяме последствия, ако ги нарушим даже поради незнание, камо ли с умисъл.В случая не става дума за сирохомилство – партиите имат нужда от финансиране. Проблемът даже не е в това колко голяма да е субсидията от държавния бюджет, макар че очевидно няма логика да превръщаме партиите в паразити, които живуркат от лихвите върху милионите субсидии, сложени на депозит. Въпросът е как се харчат тези пари. А точно там никой не желае да въведе ред. За разлика от всеки гражданин, фирма или организация, която трябва по три пъти да доказва пред данъчните всеки приход и разход, партиите се „отчитат“ на ангро. 70% от разходите им са в графа „Други“. Сметната палата, която трябва да ги проверява, само подпечатва т.нар. им отчети, без да се задълбочава защо например по закон парите трябва да отиват само и единствено за партийна дейност, а масово се използват за дарения на храмове. Както се казва, с чужда пита – помен се прави. И вече никой не си прави труда даже да привлича симпатизанти, които да внасят членски внос.Но дебат по този въпрос няма. Има драматични совалки за това дали субсидията да е 0 лв., 1 лв., 8 лв. или 10 лв., като дебатите често са лишени от всякаква логика. ДПС, например, първо бранеше идеята, че партиите изобщо не трябва да бъдат финансирани от бюджета – както може да се очаква от партията, основател на модела с обръчите от фирми. После предложи субсидията да е 10 лв., но категорично отказа да подкрепи БСП тя да е 8 лв.?!? ГЕРБ уж спазва повелята на лидера си субсидията да е 1 лв., защото така е поискал народът. Но бързо и даже „без отвращение“ клекна пред коалиционните партньори от „Обединени патриоти“ за 8 лв. ДПС обвини ГЕРБ, че е в сговор с БСП как да прекара субсидията от 8 лв. – като депутатите от ГЕРБ напуснат пленарната зала при гласуването, за да мине предложението. И после използваха абсолютно същата тактика, за да осигурят безпрепятствено минаване на текста за 8 лв.Целият този цирк допълнително срива и без това мижавия рейтинг на парламента. И едва ли ще убеди някого, че сеирът за масите си струва. Обаче келепирът за партиите е осигурен.", "date": "2019.12.06", "title": "Докато ние им гледаме сеира, те си уреждат келепира!"}
{"url": "https://offnews.bg/obshtestvo/priroda-v-kutia-za-lichnoto-prezhiviavane-na-prirodata-i-obshtnost-716738.html", "text": "Потънали в прахоляка на делника, истерията на трафика и умората на рутината, все повече се нуждаем от нещо, което да ни върне поне за час към плисналата се зеленина на планината или непрежалимото синьо на морето. Към цветовете и формите, които да събудят сетивата ни и да ни потопят в малко безвремие. Нещо като късче природа, което да ни стопли и усмихне, събирайки на едно място всичките ни любими вкусове и аромати. Нещо като „Природа в кутия“.„Природа в кутия“ е проект на Фондация „Биоразнообразие“, и за разлика от всякакви модерни прочити, тук всяка дума си е точно на мястото. Следвайки своята основна мисия - да съхрани природните ресурси, да промени отношението към защитените територии и защитените видове, да открие възможностите, ползите и отговорностите към тях, Фондация „Биоразнообразие“ създава кутии – подаръци, които разказват чрез храната за съхранените обичаи и опазената природа. В тях се съдържат продукти от малки ферми, които пазят вкуса на българските традиции, но и носят в себе си нещо ново и необичайно.Как порасна и се разви идеята от първия път, в който ви срещнахме с нея, разказва изпълнителният директор на Фондация „Биоразнообразие“ Румяна Иванова:„Преди една година идеята ни наистина се събираше в една кутия. Сега мрежата от хора, с които работим се разрасна много, измислихме много нови вариации на кутиите, ние самите се променихме и пораснахме много.“Сладка, солена, гурме, романтична, козметична, чаена – кутиите, с които можете да поканите природата на бюрото си или да подарите на скъп за вас човек са с изцяло натурален състав, изключително високо качество и гарантирана уникалност.„Фермерите, с които работим са моята причина да правя кутията, те наистина са фантастични“, категорична е Румяна Иванова.В началото кутиите се пълнят от земеделски производители, които живеят в много отдалечени райони. После към идеята се присъединяват и хора, които нямат нищо общо с фермерството, напротив – те живеят в големи градове, работят в офиси, но през свободното си време правят шипков мармалад или берат билки в планината. Всички те влагат толкова много средства и страст в това, което правят и продуктите им са толкова хубави и качествени, че от Фондация \"Биоразнообразие\" не само ги предлагат с гордост, но и са категорични, че не могат да се намерят никъде другаде.„Всеки от нас по различен начин и по различна причина преживява природата. Ние я разбираме, усещаме, осъзнаваме, наслаждаваме, ползваме по много начини. Но това, което ни обединява е, че преживяваме природата като много лично нещо. И хората, които купуват кутията също се свързват с това лично преживяване и стават част от него“, убедена е Румяна.За реализирането на тази и други, изпълнени със смисъл идеи, помощта от Български център за нестопанско право (БЦНП) е безценна за Фондация „Биоразнообразие“.„Работим с БЦНП от доста години и тяхната инициатива за социално предприемачество се оказа изключителна възможност да тестваме своите бизнес идеи и да се научим как да правим нещата по най-правилния начин. През последните години има много сериозен и неприятен натиск върху гражданските организации, а природозащитните организации, като най-силен носител на гражданското недоволство, пострадаха най-много. Моята лична мотивация аз изобщо да започна да мисля в посока бизнес, бе осъзнаването, че ако ние искаме да съществуваме и наистина да реализираме нашата мисия – да се грижим за природата, ние трябва да генерираме собствени средства“, споделя Румяна Иванова.Не е изненадващо, че „Природа в кутия“ е сред първите, включили се в онлайн платформата , разработена съвместно от БЦНП и Аксенчър България. Тя надгражда програмата за социално предприемачество, като събира на едно място социалните предприятия, техните каузи и продукти с фирмите и хората, които търсят не просто подарък, а подарък с добавена стойност. е място, където може да пазарувате с кауза различни продукти и услуги на социални предприятия. Те са групирани според каузата, която искате да подкрепите, или категорията продукти, която търсите. Организациите имат свой профил в платформата, за да разберете повече за това, което всъщност ще подкрепите, пазарувайки от техните продукти и услуги.„Тази  е подарък. Тя наистина е дар, защото дава възможност на социалните предприятия да популяризират каузите си, да разширят мрежата си от контакти, както с потребители, така и помежду си. Нещо повече - тя стимулира социалните предприятия да усъвършенстват непрекъснато продуктите си. Но най-ценното от всичко е, че тя изгражда общност от съмишленици, обединява и надгражда постигнатото до момента“, убедена е Румяна Иванова.", "date": "2019.12.06", "title": "'Природа в кутия' - за личното преживяване на природата и общността от съмишленици"}
{"url": "https://offnews.bg/politika/fandakova-s-9-zam-kmeta-bivsh-ministar-poema-transporta-717025.html", "text": "Бившият транспортен министър в служебното правителство на Марин Райков - Кристиан Кръстев, става зам.-кмет по транспорт на София.  Това съобщи столичният кмет Йорданка Фандъкова, която представи предложенията си за промени в екипа и структурата на Столична община. Кръстев ще трябва да се заеме първо с довеждащия транспорт до метрото, актуализация на разписанието на градския транспорт, спирки и навеси и мерки за намаляване на трафика.  Създава се направление \"Дигитализация, иновации и икономическо развитие\", то се поема от досегашния шеф на Столичната общинска агенция за приватизация и инвестиции Владимир Данаилов. Привличането на инвестиции остава една от ключовите му задачи и като зам.-кмет. През следващата седмица Фандъкова ще обяви и кой ще е зам.-кмет по новото направление - Обществено строителство. “Той ще е инженер с доказан опит. Имам разговори с няколко човека, следващата седмица ще обявя решението си”, каза Фандъкова. Тя ще внесе в СОС промените в структурата на Столичната община, които се надява да бъдат гласувани на 19 декември и заместниците й да се увеличават с един - от 8 на 9.В новото направление “Обществено строителство” личат поуките след ремонта на Графа. В него влизат дирекциите за строителство в транспортната инфраструктура, обществени сгради и ВиК мрежа. Към него се създава нова дирекция за планиране, проектиране и възлагане на публични обекти. Тя ще отговаря за представяне на проектите и материалите, които ще се използват в тях. Общинското предприятие “Софпроект” ще е на директно подчинение на зам.-кмета по строителство. Към направление финанси пък официално влиза и общинското здравеопазване. Двата ресора отдавна се ръководят от зам.-кмета Дончо Барбалов. Към направлението преминават дирекциите по обществени поръчки и кинцесии и по общинска собственост. “Столичната община ще е една от първите у нас, които от 1 януари ще преминат изцяло към електронни обществени поръчки. Имаме готовност да се включим веднага, щом заработи националният портал”, каза Фандъкова.Нов ресор ще има пък досегашният зам.-кмет по строителство и инвестиции Ирина Савина. Тя вече щеотговаря за “Европейски политики, международна дейност и туризъм”. Дирекцията, която отговаря за отчуждаване, преминава на подчинение на главния архитект на София Здравко Здравков. Фандъкова предлага и ново работно време на деловодството на общината, което ще приема граждани и в събота до 14 часа. ", "date": "2019.12.06", "title": "Фандъкова с 9 зам.-кмета, бивш министър поема транспорта"}
{"url": "https://offnews.bg/zdrave/prof-kantardzhiev-osnovnata-prichina-za-salmonela-e-nedobre-sahranen-717003.html", "text": "„Основната причина за появата на салмонела е недобре съхранена храна. Ако тя се държи на стайна температура, микробите се размножават. Ако продуктът е в хладилник и след това мине през висока термична обработка, няма проблем за хората, каза проф. Тодор Кантарджиев, директор на Националния център по заразни и паразитни болести, пред нова телевизия.Салмонелозата представлява токсикоинфекция, голяма група микроби, която се намира в много от храните”, уточни специалистът.В четвъртък от Агенцията по храните съобщиха, че над 100 тона пилешко месо със салмонела от Полша е достигнало българския пазар и до трапезата на българина.„Ако сме пипнали заразено пиле и докоснем друго месо, което се съхранява на топло, след няколко часа вече то ще е опасно за ядене. Опушеното месо също крие риск”, каза още Кантарджиев.Той допълни, че през последния месец няма завишаване на броя на заболелите от салмонела. По думите му микробът предизвика стомашно-чревни проблеми.Проф. Кантарджиев обясни, че разпространението на бактерията може да се контролира с термична обработка и добавяне на консерванти. „Салмонелата е най-опасна за деца и бременни жени”, предупреди експертът.", "date": "2019.12.06", "title": "Проф. Кантарджиев: Основната причина за салмонела е недобре съхранена храна"}
{"url": "https://offnews.bg/obshtestvo/babh-uspokoiava-salmonelata-umira-pri-termichna-obrabotka-niama-risk-716977.html", "text": "Агенцията за безопасност на храните предприе засилено наблюдение над пристигащите в България пратки с месо от полски производител, се посочва в писмо до медиите.Проверките на агенцията са установили, че голяма част от месото е предназначена за термична преработка. Салмонелните бактерии се унищожават при температурна преработка, поради което термично обработените продукти не представляват риск за здравето на хората.Писмото идва след съобщението за , стигнали до българския пазар. България е получила 16 нотификации. Неясно е защо при толкова много предупреждения от БАБХ не са предупредили хората. По-рано днес от БАБХ отказваха да кажат и кога са получени те.Поради зачестили нотификации по Системата за бързо известяване RASFF за замърсяване на птиче месо от полски производител със салмонела Българската агенция по безопасност на храните (БАБХ) предприе засилено наблюдение над пристигащите в България пратки с месо от този производител. Всички пратки от бизнес оператора, влизащи в страната, ще бъдат подложени на лабораторен анализ за Салмонела, уверяват от агенцията.Агенцията отправи запитване до полските компетентни власти за евентуални допълнителни мерки, които те предприемат спрямо предприятието. БАБХ поиска и методическа помощ от Центъра за оценка на риска по хранителната верига (ЦОРХВ) за препоръки за подобряване на ефикасността на прилаганите мерки.Първата нотификация е получена през месец март, като до края на месец октомври нотификациите са 6. За периода от 29.10.2019 г. до момента са получени 10 съобщения по системата. Във всички нотификации за месец ноември е засегнат един полски производител. Всяка нотификация се отнася за конкретни партиди. Получатели в България са различни компании, които се занимават с преработка и търговия.По всички случаи са предприети мерки незабавно след получаване на информацията, че България е засегната страна. В рамките на 24 часа се извършват проверки на място в обектите и се прави пълно проследяване на засегнатите партиди. Уведомяват се всички клиенти, закупили от тях. И се възбраняват количествата, налични на пазара. В предприятията, преработили замърсена суровина, допълнително се извършват почистване и дезинфекция.Законодателството в областта на храните позволява продуктите да се върнат на доставчика, да се насочат за термична преработка или да се предадат за обезвреждане в предприятие за преработка на странични животински продукти. За последващите действия към засегнатите продукти отговорността се носи от всеки производител или търговец, който предлага храни на пазара, а БАБХ контролира изпълнението.", "date": "2019.12.06", "title": "БАБХ успокоява: салмонелата умира при термична обработка, няма риск за човешкото здраве"}
{"url": "https://offnews.bg/zdrave/hiliadi-zdravi-apendiksi-se-otstraniavat-godishno-pokazva-britansko-i-717009.html", "text": "Хиляди апендикси се отстраняват годишно без необходимост, заради недостатъци на диагностиката. Най-засегнати са младите жени, показва изследване на британски хирурзи. Резултатите от проучването им са публикувани в British Journal of Surgery, цитирани от Medik Forum.Учените смятат, че въвеждането на компютърна томография може да направи диагностиката по-точна. Апендектомията е най-разпространената спешна операция в света. По оценки на различни учени количеството на „сбърканите“ операции варира между 11 и 49 процента.Ново изследване показва, че във Великобритания, с подозрение за апендицит, биват хоспитализирани 80 000 души годишно. Възрастта на пациентите варира между 16 и 45 години. На около 5500 пациенти се премахват здрави апендикси.В рамките на изследването били проучени данни на пациенти от 154 болници във Великобритания с подозрение за заболяването, в продължение на две седмици, в средата на 2017 г. Общо приетите хора били 5 345, две трети от които жени. Само при 32-ма от тях степента на риска от апендицит била оценена на базата на симптоматика и кръвни изследвания.Почти 2000 души били оперирани. Учените открили, че здрав апендикс е бил отстранен при 28% от жените и 12% от мъжете. Причините за по-високите стойности при жените се обясняват с вероятността симптомите да бъдат объркани с болките по време на менструация, при възпаление на тазовите органи, кисти на яйчниците.Както показва изследването, компютърната томография има високо ниво на точност при диагностика на апендицита, макар във Великобритания да е била назначена само на 15% от жените и 23% от мъжете, при които имало подозрения за заболяването.В САЩ и някои страни от Континентална Европа диагностиката на апендицита се провежда с компютърна томография, което значително снижава вероятността от извършване на ненужна операция. Сравнявайки данните на пациенти от 120 болници в Италия, Португалия, Ирландия и Испания, експертите установили, че само при 10,2% от жените и 2,6% от мъжете е бил отстранен здрав апендикс.Специалистите твърдят, че компютърната томография не гарантира абсолютна точност, но значително увеличава шансовете да се избегне ненужна операция.", "date": "2019.12.06", "title": "Хиляди здрави апендикси се отстраняват годишно, показва британско изследване"}
{"url": "https://offnews.bg/obshtestvo/bez-voda-v-chasti-ot-krastova-vada-i-poduiane-716968.html", "text": "„Софийска вода” временно ще прекъсне водоснабдяването в части на столицата, съобщиха от дружеството. Изграждане на сградно водопроводно отклонение на ул. „Георги Минчев“ в кв. „Подуяне“ налага спиране на водоподаването от 10:00 до 18:00 часа на ул. „Георги Минчев“ от ул. „Велчо Атанасов“ до ул. „Иларион Драгостинов“, ул. „Братя Жекови“. Строително-монтажни работи на ул. „Флора Кънева“ в кв. „Кръстова вада“ налагат спиране на водоподаването от 09:00 до 21:00 часа на ул. „Флора Кънева“ №19, №21, №23, ул. „Проф. Георги Йолов“ №37, №37А, №39 .", "date": "2019.12.06", "title": "Без вода в части от Кръстова вада и Подуяне"}
{"url": "https://offnews.bg/obshtestvo/borisov-za-mutafova-otide-si-edin-izkliuchitelen-mil-i-dobar-chovek-717005.html", "text": "\"Светла ѝ памет на Стоянка Мутафова! Отиде си един изключителен мил и добър човек. Тя винаги ще бъде от символите на българския театър. Поклон!\". Tова написа премиерът Бойко Борисов във Facebook в профила си за .Великата Стоянка Мутафова ни напусна на 97-годишна възраст. На 21 октомври Мутафова претърпя операция, след което последва тежко възстановяване.“С голямо прискърбие научих за загубата на Стоянка Мутафова – изключителна личност и творец. Призвана да дарява своя безграничен талант, обичана безрезервно от публиката”. написа и президентът Румен Радев във Facebook профила си. \"Успяваше да покаже по удивителен начин, че истинският извор на непрекъсващата и ярка човешка енергия е себераздаването. Надарена с удивителната сила на таланта, изпълнена с обич и уважение към всеки зрител – така десетилетия наред Стоянка Мутафова владееше сцената на голямото изкуство. Тя се превърна в негов символ\", написа още президентът. \"С нея всяка зала и всяка публика ставаше голяма, значима, одухотворена. Тя остава златна епоха в българския театър и кино. Дълбок поклон и вечна памет!\", пише още Радев.Скърбя за загубата на Стоянка Мутафова - една легенда на театъра, един невероятен талант, заяви председателят на парламентарната Комисия по културата и медиите Вежди Рашидов. Със загубата на Стоянка Мутафова въздухът обеднява все повече, добави Рашидов в кулоарите на Народното събрание Рашидов. Според него е тъжно, че един след друг са си отишли две имена, знакови за нацията (Стефан Данаилов бе погребан в понеделник). .„Отива си идентичността на българската нация, самочувствието й. Затова често казвам, че изкуството е вечно. Това са хората, които създават морала, хората, които проповядват морала“, каза още Вежди Рашидов. Просто една епоха си отиде. Жалко. Въздухът обеднява все повече и все по-малко озон остава в него. Съжалявам за това, което всеки ден се случва. Явно това е животът. За съжаление отиват си телата, но много съм щастлив, ако младото поколение запази самочувствието си, пазейки тези святи имена във времето, защото така се прави държава“, допълни Рашидов.“Няма друго явление, което така да спира дъха ни както урагана „Стояна” - дръзкото Стихийно бедствие на всяка театрална сцена, неотразимия женски феномен на българското кино”. Написа министърът на културата Боил Банов във Фейсбук профила си. \"Напусна ни легенда! Почивай в мир!\", написа още той.", "date": "2019.12.06", "title": "Борисов за Мутафова: Отиде си един изключителен мил и добър човек"}
{"url": "https://offnews.bg/politika/slavi-pobesnia-zaradi-8-te-leva-subsidia-gerb-i-bsp-se-sgodiha-716991.html", "text": "След като вчера парламентът отново вдигна партийните субсидии и те вече са не 1, а 8 лева на получен глас, шоуменът Слави Трифонов публикува гневен коментар във фейсбук профила си.Ето го:Помните ли онзи велик филм \"Опасен чар\" с Тодор Колев? В него Седларов и жена му скандираха с радост: \"Сго-дих-ме-се!\" Защо си спомних за него? Защото днес БСП и ГЕРБ се сгодиха. А кумове са им ВМРО и НФСБ.И за какво? За какво е тоя годеж? За пари. За нашите пари. За 8 лева субсидия на глас. Ама имало референдум, ама хората искали 1 лев на глас, ама гласували три милиона и половина души - никой не може да застане на пътя на любовта. Любовта е по-силна от всичко. Особено политическата любов.Българските политици са доста безогледни и развратни в любовта си към парите. И това го търпим, извинете - го търпите. Какво си казвате - 8 лева нищо не са. Да, ама не е така. Вие ги избирате и те за благодарност ви обичат финансово.Не ви ли омръзна, бе уважаеми българи? Нима думите чест и достойнство са само за Ботев и Левски?Ако продължавате да допускате една шайка да прави каквото си иска, наистина скоро няма да има такава държава.", "date": "2019.12.06", "title": "Слави побесня заради 8-те лева субсидия: ГЕРБ и БСП се сгодиха"}
{"url": "https://offnews.bg/kultura/preporachvame-vi-nosht-na-evropejskoto-kino-716439.html", "text": "В дните между 2 и 6 декември 54 държави от Европейския съюз ще бъдат домакини на специални събития, акцентиращи върху богатството на филмовата култура на Европа. „Нощ на европейското кино” е уникално събитие, което ще се случи едновременно на 54 места в Европа. Благодарение на него публиката ще има възможност да усети своята принадлежност към много по-голяма и изпълнена с интересно многообразие общност. В същото време ще бъде гарантирана връзката с местните особености на кината и разпространението на филми във всяка отделна държава.В София мястото е Дом на киното, денят е 6 декември, начало 19:00 часа, Филмът е „Момиче” на режисьора Лукас Донт, номиниран за \"Златен глобус\", носител за Queer Palm и \"Златна камера\" от Кан, с наградата на FIPRESCI и наградата за най-добър актьор в конкурсната програма \"Особен поглед\" - Кан.„Нощ на европейското кино” през 2019 година е второто издание на проект, създаден по инициатива на Програма Творческа Европа - Медиа, който е с отворен, свободен достъп за повече от 14500 граждани на Европа и се организира в партньорство с Европа Синемас.На всяко от събитията домакини ще бъдат киносалони, които принадлежат на паневропейската верига Europa Cinemas. Те ще започнат с прожекция на един от филмите, получили подкрепа от програма Медиа в последните две години. Публиката ще гледа 40 различни филми, избрани от местните разпространители. След прожекциите ще се проведат разговори с представители на творческите екипи на филмите или с филмови специалисти-кинокритици, а за финал на вечерта зрителите са поканени на коктейл. Събитията ще бъдат открити от ръководителите на бюрата на Творческа Европа - Медиа в съответната държава и представители на Европейската комисия.Целта на този проект е да представи на гражданите подкрепата, която осъществява реално Европейския съюз за създаването на нови кинотворби.Европейската комисия влияе върху формирането на аудиовизуалния сектор чрез Програма Медиа от 1991 година. Постига се сериозен успех в подкрепа на съревнованието между представителите на аудиовизуалните индустрии и в стимулиране на културното многообразие в Европа. Едно от най-важните действия е осигуряването на допълнителна финансова опора в реализирането на разпространението на европейските филми извън държавите, в които са произведени. Всяка година стотици филми могат да бъдат видени от публиката в цяла Европа с помощта на Програма Медиа.Създателите на кино в цяла Европа добре познават и ценят Медиа. Но за публиката участието на тази програма в осигуряване на разнообразието от филми често остава извън информационния поток и е нужно да се постави специален акцент върху значимостта на Медиа за Европа.Публиките са емоционално привързани към киносалоните в техните градове, в които се прожектират европейски филми с техните любими актьори и режисьори, но системата за финансиране от страна на Европейската комисия им изглежда като нещо далечно и несвързано директно с реалността. Този проект се реализира с цел да се изгради връзка между двете реалности, да се прокара мост между Програма Медиа с нейната значимост за киноиндустрията, и емоциите на зрителите, които ги превръщат в неразривна част от света на киното.", "date": "2019.12.06", "title": "Препоръчваме ви: Нощ на европейското кино"}
{"url": "https://offnews.bg/obshtestvo/dnes-pak-shte-e-studeno-no-prez-uikenda-se-zatoplia-716992.html", "text": "Преди обяд в равнините и котловините ще е мъгливо, а над останалите райони ще бъде предимно слънчево, показва прогнозата за времето на НИМХ.След обяд от запад ще започне да се заоблачава. Ще е почти тихо, в Източна България със слаб вятър от юг-югозапад. Минималните температури ще са от минус 6 градуса до минус 1 градус, а максималните - между 5 и 10 градуса, на местата с по-трайна мъгла и по-ниски.Най-топло ще е в Сандански и Благоевград където живакът на термометрите ще достигне до 10-11 градуса. За столицата минималната температура ще е -5 градуса, а максималната ще е 5 градуса.През уикенда студовете ще поомекнат и минималните температури също ще са над нулата.", "date": "2019.12.06", "title": "Днес пак ще е студено, но през уикенда се затопля"}
{"url": "https://offnews.bg/futbol/oshte-edin-zhelan-ot-levski-otriaza-sinite-716994.html", "text": "Защитникът на Ботев (Пловдив) Кристиан Димитров изненадващо призна, че няма да премине при \"сините\". Той беше считан за сигурно ново попълнение на Левски.Столичният гранд го преследва от една година, но получава трети отказ от него и едва ли ще има нова офанзива за подписа му.\"Опциите пред мен са или да остана в Ботев, или трансфер в чужбина\", обяви 22-годишният защитник пред \"Меридиан мач\".Позицията му не се е променила от лятото насам, когато Петър Хубчев настояваше да го вземе в състава си. Кристиан предпочита да има гаранции, че ще играе редовно и ще може да развива качествата си. Той е доволен, че и с партньорството с Димитър Пиргов успява да вдигне нивото си.Така Левски ще трябва да се насочи към други варианти за подсилване на защитата. Това е нов удар по амбициите за зимна селекция на клуба, тъй като халфът Симеон Славчев предпочете да остане в Карабах, а Тодор Неделев обяви също като Димитров, че или ще остане в Ботев, или ще отиде в чужбина.", "date": "2019.12.06", "title": "Още един желан от Левски отряза сините"}
{"url": "https://offnews.bg/futbol/arsenal-prodalzhava-sas-zagubite-i-bez-emeri-716997.html", "text": "Арсенал претърпя поражение от Брайтън с 1:2 в среща от 15-и кръг на Премиършип, играна на стадион “Емирейтс” пред повече от 60 000 фенове.Гостите поведоха с гол на Адам Уебстър в 36-ата минута, Арсенал изравни в 50-ата чрез Александър Лаказет, но Брайтън стигна до победен гол в 80-ата минута, когато точен бе Нийл Мопе.С актив от 19 точки Арсенал е на 10-а позиция в таблицата, а Брайтън с 18 е на 13-а. Лондонският тим вече е в серия от 9 мача без победа (6 равенства и 3 поражения), а това е най-лош резултат за клуба в последните 42 години.Заради негативната серия мениджърът Унай Емери беше освободен, а постът му зает от Фреди Люнгберг.За последно подобно нещо се е случило с Арсенал през сезон 1976/77. В следващия кръг “топчиите” гостуват на Уест Хам, а Брайтън посреща Уулвърхемптън.В друг мач от междинния кръг Нюкасъл постигна ценна победа с 2:0 като гост над Шефилд Юнайтед. \"Свраките\" се върнаха на победния път в първенството и с този успех се изравниха по точки със съперника си в този мач. Алан Сент-Максимин в 15-ата и Джонджо Шелви в 70-ата минута реализираха головете за успеха на гостите.", "date": "2019.12.06", "title": "Арсенал продължава със загубите и без Емери"}
{"url": "https://offnews.bg/sviat/bez-sad-v-india-zastreliaha-chetirima-zapodozreni-v-iznasilvane-i-ubi-717019.html", "text": "Полицията в Индия е застреляла четирима мъже, заподозрени в изнасилването и убийството на 27-годишна ветеринарка в Хайдарабад, щата Телангана, Югоизточна Индия, съобщи Ройтерс. Мъжете били в ареста и са застреляни в близост до мястото на престъплението.Двама от убитите са шофьори на камион, другите двама - чистачи, като възрастта им е между 20 и 26 години. Те са откарани на мястото на престъплението, където са се опитали да отнемат оръжието на придружаващите ги полицаи и при престрелката са били убити.Пострадали са и двама полицаи. Все още няма информация колко полицаи са ескортирали четиримата обвиняеми и дали те са били с белезници. По-рано местната полиция обяви, че заподозрените са убити в 3:30 ч сутринта. Индийската полиция често е обвинявана в извънсъдебни убийства, особено в гангстерските войни в Мумбай и въстанията в щата Пенджаб и Кашмир.През миналата седмица хиляди индийци излязоха на протест заради изнасилването и убийството на ветеринарката. 27-годишната жена е напуснала дома си със своя скутер, като по-късно се обадила на сестра си, че е спукала гума и я успокоила, като й казала, че шофьор на камион е предложил помощ, докато тя изчаквала такси. Според полицията жената е била отвлечена, изнасилена и удушена, след което обвиняемите са запалили тялото. Семейството на жертвата приветства новината за убийството на предполагаемите извършители. Изминаха 10 дни, откакто дъщеря ми беше убита. Поздравявам полицията, моята дъщеря е на по-добро място сега, заяви баща й пред Ройтерс. Събралата се тълпа в подкрепа на акцията е хвърляла цветя по полицейските микробуси в знак на благодарност.", "date": "2019.12.06", "title": "Без съд в Индия застреляха четирима, заподозрени в изнасилване и убийство"}
{"url": "https://offnews.bg/zdrave/usbalo-s-obnovena-klinika-po-meditcinska-onkologia-717022.html", "text": "Новоизградената Клиника по медицинска онкология (химиотерапевтичен комплекс) в столичната Университетска специализирана болница за активно лечение по онкология (УСБАЛО) ще бъде открита на 10 декември, съобщиха от лечебното заведение. Средствата за строително-ремонтните дейности в размер на 1,3 млн. лв. са осигурени от бюджета на здравното министерство. Два от неизползваните досега етажи на сградата са превърнати в модерна клиника, която отговаря на всички условия за европейско лечение и безопасност на пациентите, казват от лечебното заведение.УСБАЛО е най-голямото специализирано заведение за лечение на онкологични заболявания в страната, което осигурява болнично медицинско обслужване на повече от 13 хиляди души годишно.В момента тече реконструкция в Клиниката по нуклеарна медицина, където ще бъде инсталиран най-модерният ПЕТ КТ скенер в Югоизточна Европа. Апаратурата трябва да започне да обслужва пациенти през първата половина на 2020 г.Очаква се лечебното заведение да завърши 2019 г. без дългове. За период от две години просрочените задължения са намалени от 7,5 млн. лв на 1,9 млн. лв.", "date": "2019.12.06", "title": "УСБАЛО с обновена Клиника по медицинска онкология"}
{"url": "https://offnews.bg/futbol/natcionalite-po-futbol-shte-igraiat-kontrola-s-belarus-717007.html", "text": "Българският национален отбор по футбол ще играе контролна среща с Беларус в началото на 2020 година, съобщава \"24 часа\".Проверката е насрочена за 26 февруари в София. Мачът е част от подготовката на държавния ни тим за баража с Унгария на 26 март.При победа ще имаме още един мач, който ще е решаващ за класиране на европейското първенство през 2020 година - срещу победителя от двубоя Исландия - Румъния.В плановете на селекционера Георги Дерменджиев влиза и контрола с младежкия национален отбор на 11 март.", "date": "2019.12.06", "title": "Националите по футбол ще играят контрола с Беларус"}
{"url": "https://offnews.bg/ikonomika/parlamentat-shte-ratifitcira-dogovora-za-interkonektora-s-gartcia-716993.html", "text": "Народното събрание се очаква днес да ратифицира Гаранционното споразумение между България и Европейската инвестиционна банка по договор от 10-ти октомври между Банката и Българския енергиен холдинг за финансиране на проекта \"Междусистемна газова връзка Гърция-България\". Заемът е за 109 900 000 евро.Междусистемната газова връзка Гърция България е проект, който е включен в седемте най-важни приоритета на Европейския съюз. Предвижда се гратисният период за главницата да бъде до 7 години и срокът на погасяването на заема да е до 25 години.Ратификацията е и предварително условие за влизане в сила на договора и за усвояване на кредитирането.В рамките на днешния парламентарен контрол ще се проведат и разисквания по питането от народния представител Антон Кутев към министъра на културата Боил Банов относно политиката на правителството за гарантиране свободата на словото.Мариана Николова - заместник министър-председател по икономическата и демографската политика, ще отговори на въпрос за конвенцията на ООН и правата на детето.Министърът на регионалното развитие Петя Аврамова се очаква да отговори на питане на БСП за политиката на Министерството на регионалното развитие и благоустройството за предотвратяване на опасността от воден режим в някои населени места.", "date": "2019.12.06", "title": "Парламентът ще ратифицира договора за интерконектора с Гърция"}
{"url": "https://offnews.bg/zdrave/spasiha-zhena-sled-6-chasa-sardechna-smart-716998.html", "text": "Испански лекари са върнали към живот британка на 34 години след шестчасов сърдечен арест, съобщи БТА като цитира Асошиейтед прес.Барселонската болница Вал д'Еброн уточни, че Одри Марш е попаднала в снежна буря в Пиринеите на 3 ноември, изпаднала е в тежка хипотермия, довела до спиране на сърдечната и дихателна дейност. Шест часа по-късно, след като е спасена с хеликоптер, тя е съживена в болницата.Жената е докарана в лечебното заведение с температура 20 градуса по Целзий. Според медиците това рязко спадане може да я е спасило, защото студът е запазил органите й.Марш, която живее в Барселона, още не е възстановила чувствителността на ръцете си. От болницата обаче очакват тя да се върне на работа до дни", "date": "2019.12.06", "title": "Спасиха жена след 6 часа сърдечна смърт"}
{"url": "https://offnews.bg/obshtestvo/nikulden-e-zapushete-dupkata-v-portfejla-s-liuspa-ot-sharana-716668.html", "text": "Хиляди именици черпят днес, празнуват моряци и банкери, Църквата ни почита Св. Николай Мирликийски Чудотворец. Никулден е и празникът на Бургас. Името означава \"побеждаващ\", имен ден честват Никола, Николай, Николина, Николета, Нина, Кольо и производни на тях.Българите почитат светеца като патрон на рибарите и мореплавателите и като господар на океаните, моретата, реките и езерата. Според легендата свети Никола е покровител и на банкерите. Преданието разказва, че той е бил богаташ, който раздавал пари на бедните. Незабелязано подхвърлил три кесии със злато в дома на обеднял търговец, за да може да омъжи трите си дъщери и да ги спаси от безчестие. През 1992 г. Асоциацията на търговските банки и Българската народна банка възстановяват традицията църковният празник Никулден да се отбелязва и като празник на банките и банкерите.На Никулден се яде задължително риба, най-често шаран, пълнен с орехи. Причината: Веднъж, когато светецът плувал с лодката си в морето и излезлите силни вълни пробили дъното й, той бръкнал с ръка във водата, хванал един шаран и запушил с него пукнатината. Така спасил от удавяне своите спътници. От тогава останал и обичаят да се жертва шаран в чест на светеца.Трапезата на Никулден не се вдига през целия ден. Според поверието люспи при чистенето на рибата не трябва да падат на земята, а костта от главата на шарана се пази за здраве през цялата година. Останалите кости се хвърлят в огъня или се закопават в земята. Традиция е и да се сложат най-големите люспи от шарана в портфейла - за да има пари в него през цялата година.Празникът се чества и като родов, а на масата се слагат и постни ястия.", "date": "2019.12.06", "title": "Никулден е, запушете дупката в портфейла с люспа от шарана"}
{"url": "https://offnews.bg/kultura/gabrovskiat-teatar-izprashta-uchitel-po-istoria-na-poseshtenie-v-shek-717008.html", "text": "Учител по история от местното ОУ „Неофит Рилски“ спечели голямата награда от Коледния театрален фестивал на Габровския драматичен театър. Името на 33-годишния Цветомир Хаджииванов беше изтеглено от томболата след като приключи последният спектакъл - „Мнимият болен“, вечерта на 4 декември. Това стана на сцената на театъра в присъствието на публиката, гост актьора Николай Урумов, габровската трупа и тричленната комисия в състав: Петко Койчев - директор на ДТ „Рачо Стоянов“, Светлана Цвяткова и Павлина Пенчева.Цветомир Хаджииванов спечели пропуск за двама за представлението „Укротяване на опърничавата” в „Шекспировия Глоуб Тиътър“ в Лондон на 8 февруари 2020 г., с осигурени туристическа обиколка на театъра, самолетни билети до английската столица и обратно, две нощувки в хотел, като целият пакет е за двама. Печелившият му талон беше изтеглен от 13-годишния Валентин Петров, който публиката познава от спектакъла на Габровския театър „За Първото Българско царство: Отшелника“ на режисьора Петринел Гочев. Цветомир сподели, че е гледал всички представления от Коледния фестивал.Освен него, станаха ясни кои са носителите на другите четири награди. Николай Урумов донесе късмет на Васвие Адем, която също се оказа преподавател, но по информационни технологии в ОУ „Ран Босилек“ в града. Тя спечели втората награда - пропуск „Златен билет” за двама за всички премиери на ДТ „Рачо Стоянов” - Габрово през 2020 г.Актьорите от габровската трупа Даниел Тотов, Надежда Петкова и Магдалена Славчева изтеглиха имената на останалите печеливши: Татяна Хинтоларска - трета награда - пропуск за двама за представление на Народен театър „Иван Вазов” през февруари или март 2020 г.; Дианка Делуди - четвърта награда – пропуск за двама за представлението „Одисей” на Драматичен театър – Пловдив в началото на 2020 г.; Деница Асенова - пета награда – пропуск за двама за спектакъла „Майстори” на Народен театър „Иван Вазов”, който ще се играе на 15 декември 2019 г. на сцената на ДТ „Рачо Стоянов” – Габрово.В салона присъстваха и лично приеха наградите си Цветомир Хаджииванов, Васвие Адем и Деница Асенова. Екипът на театъра се свърза с другите двама печеливши.Коледният театрален фестивал се проведе от 1 до 4 декември 2019 г. на сцената на Габровския драматичен театър. В рамките на четири дни, публиката гледа четири комедийни постановки – две на ДТ „Рачо Стоянов“: „Чешити“ и „Мнимият болен“, спектакъла „Съблечи се“ на Драматичен театър – Пловдив и представлението „Брачни безумия“, съвместна проукция на Театър Криле и ДТ „Рачо Стоянов“. Общо 1045 зрители посетиха фестивала. Като съпътстващо събитие към фестивала беше организирана коледна томбола за зрителите с пет театрални награди.", "date": "2019.12.06", "title": "Габровският театър изпраща учител по история на посещение в 'Шекспировия Глоуб Тиътър'"}
{"url": "https://offnews.bg/temida/jonko-grozev-chovek-ot-prokuraturata-niama-kak-nezavisimo-da-razsledv-716999.html", "text": "Вътрешен човек от прокуратурата няма как независимо да разследва главния прокурор. Това заяви българският съдия в Европейския съд по правата на човека Йонко Грозев в интервю за БНР.Днес Венецианската комисия се очаква да се произнесе във връзка с възможността да има независим прокурор, който да може да разследва главния прокурор в случай на извършено престъпление, но той да бъде избиран с 2/3 от прокурорската квота на ВСС.Според него притеснителен елемент е бил въвеждането на процедура, която касае и председателите на ВАС и ВКС.Днес той ще участва в конференция на тема „Независимостта на съда. Актуални аспекти в практиката на Европейския съд по правата на човека“, която се организира от ВКС.", "date": "2019.12.06", "title": "Йонко Грозев: Човек от прокуратурата няма как независимо да разследва главния прокурор"}
{"url": "https://offnews.bg/volejbol/sokolov-s-prinos-za-obrat-na-zenit-717014.html", "text": "Цветан Соколов реализира 19 точки и помогна на своя Зенит Казан да победи Кучине Лубе Чивитанова с 3:2 (12:25, 23:25, 25:12, 25:20, 15:10) в среща от последния кръг от груповата фаза на Световното клубно първенство по волейбол в Бетим, Бразилия.Соколов беше най-резултатен в мача със своите 19 точки, а с 16 за успеха допринесе Максим Михайлов.Европейският първенец Кучине Лубе Чивитанова се нуждаеше от само гейм, за да си гарантира първото място, а италианците го направиха бързо след убедително 25:12 в първата част.Впоследствие те спечелиха и втората, а очевидното отпускане след това позволи на руския гранд да стигне до обрат. Камил Рахлицки беше най-добър Кучине Лубе Чивитанова с 14 точки.В другата среща от групата домакините от Сада Крузейро спечелиха категорично срещу Ал-Раян (Катар) с 3:0 (25:20, 25:16, 25:17), с което си гарантираха второто място.Така на полуфиналите в събота бразилците ще играят срещу Зенит, а Кучине Лубе Чивитанова ще срещне Ал-Раян, който допусна три загуби без спечелен гейм в турнира досега.", "date": "2019.12.06", "title": "Соколов с принос за обрат на Зенит"}
{"url": "https://offnews.bg/futbol/bojko-borisov-s-gol-i-pas-za-tigrite-otstapva-duzpa-na-bizhutera-717018.html", "text": "Премиерът Бойко Борисов отново се разписа за отбора на Витоша (Бистрица). \"Тигрите\" спечелиха титлата в зона \"Югозапад\" в първенството при ветераните след разгром със 7:1 на финала над Беласица.Борисов се отчете с едно попадение и даде една асистенция. Голов дебют за \"тигрите\" направи легендата на Левски Христо Йовов.Бижутера, който се кандидатира за кмет на Своге от ГЕРБ, се разписа от дузпа, чието изпълнение му беше отстъпено от Бойко Борисов, който по принцип е титулярен изпълнител на наказателните удари за Витоша.Купата на Витоша беше връчена от легендата на Левски Емил Спасов.Следващата цел пред \"тигрите\" е участие в суперфинал, в който ще играят победителите от четирите зони при ветераните. Тези мачове са през пролетта на 2020 година.", "date": "2019.12.06", "title": "Бойко Борисов с гол и пас за Тигрите, отстъпва дузпа на Бижутера"}
{"url": "https://offnews.bg/interviu/aleksandar-aleksiev-semejstvoto-e-moiata-doza-shtastie-716990.html", "text": "Наскоро българското кино заслужено получи своята „Доза щастие“. Изящният танц между документалистиката и художествения разказ, силното визуално въздействие и изключително прецизната актьорска игра спечелиха десетки хиляди зрители още в първите дни след премиерата. Създаден по истинската история на журналистката Весела Тотева, описана в биографичната ѝ книга \"Падение и спасение\", филмът вече е включен в образователните инициативи на Министерството на образованието и науката, свързани с превенция на зависимостите.Режисьорката Яна Титова поверява един от най-сложните образи в него на съпруга си – Александър Алексиев, в чиито роли зрителите неизменно се влюбват, независимо дали става дума за емоционалния д-р Василев от „Откраднат живот“, любещия Гичо от „Възвишение“ или уповаващия се Тони от „Доза щастие“.  Александър, освен актьор е и продуцент на филма. Ето какво разказа той пред OFFNews за щастието, любовта и храбростта да правиш продукция от такъв мащаб в България.Как успяхте създадете един толкова истински филм, без онзи характерен угнетяващ ефект, който почти винаги съпътства българското кино?Яна Титова и операторът Мартин Балкански си поставиха за цел да разкажат максимално честно и искрено историята на Весела с всичките ѝ етапи и преживявания. Яна умее да разказва много добре и не се опитва да налага някаква стилистика на всяка цена, а се стреми да бъде честна и откровена.От друга страна, историята сама по себе си е много емоционална, вълнуваща и важна. В нея всеки може да припознае себе си, доколкото по един или друг начин се е докоснал до някакъв вид зависимост – било лично или чрез свои близки: наркотици, алкохол, хазарт, интернет, работа.  А Валентина Каролева е феноменална актриса, която прави чудовищна роля. Тя и останалите актьори, които влизат в по-големи или по-малки роли те карат наистина да потънеш в цялата история.Валентина Каролева казва, че този филм е бил като терапия за нея. А за вас с Яна какво беше?За мен беше един много по-различен процес от този, в който бях свикнал да бъда. Не само, защото съм и в ролята на продуцент, но и чисто актьорски ми беше много трудно да предам тази чистота, която Тони притежава. Но Яна е истински водач . Тя знае точно какво иска и знае как да провокира и да поведе актьорите.За нас беше гмуркане, дълбане, изплуване. Срещнахме много любов и подкрепа. Всеки се хвърляше заедно с нас, когато разбереше каква е темата и какво искаме да постигнем. Приятели помагаха, мъкнеха мебели или обикаляха София, за да намерим правилните места и реквизити. Да съберем толкова готини хора, не само креативен, но и истински отдаден екип, и заедно да сме част от създаването на един от най-важните филми, които някога съм правил в живота си е незабравимо преживяване.Целият филм е изпълнен с много любопитни и приятни съвпадения, както и с много късмет. В началото си говорихме колко емоционално и сантиментално ще бъде за нас самите да снимаме в реални локации. Стана така, че снимахме в истинския апартамент на Иван – там, където и Валя е била като малка и има спомени. Други локации се оказаха случайно реалистични – Яна избира някое място, после Валя казва, че има история, свързана с него.Колко храброст се изисква да се направи такъв филм в България и то без държавно финансиране?Аз бих повторил цялото изживяване, независимо от това колко трудно беше и все още е, заради децата, които срещаме след прожекциите. Едно дете отиде при Яна и каза: „Гледах филма и мисля, че и аз ще успея да се отърва от моята зависимост.“ Липсата на знание и опит какво ще се случи, ни провокираха да сме смели и да направим този филм. Но темата е основния провокатор. За друг филм едва ли бих го направил - първо да намериш начините да го реализираш, после да намериш и хора, които да ти повярват. Весела повярва на Яна и каза: Действайте! Дерзайте! Само да не стане тегав български филм.Темата винаги е била важна за мен. Откакто се помня съм търсил начини да бъда полезен на хората със зависимости. Имах мечта да мога да помагам и чрез филма осъзнавам, че тази мечта се сбъдва и ще мога да бъда полезен с всички кампании и каузи, които сме си поставили за цел.Що се отнася до подкрепата – много е жалко, че в нашата държава се лобира за отбрани проекти, на които да се разпределят субсидиите. А тези, които са селектирани сред най-добрите европейски проекти, биват избутани. Това е изключително обезкуражаващо и смазващо.Инициирате посещения на ученици на прожекциите, защо е важно за тях да гледат филма?Имаме запитвания от цяла България и това ни радва, защото ние искаме да бъдем част от превенцията и информираността. Това е мисията както на филма, така и на фондацията на Весела, чиято кауза сега ще продължим. Убедени сме, че децата, ако гледат филма и прочетат книгата, няма да посегнат към наркотиците, а ще задават въпроси, ще направят информиран избор и ще вземат правилното решение. Защото днес цялата химия е много достъпна и евтина, марихуаната, която пушат децата е всъщност отрова за мишки и белина. Затова им казваме – замислете се, информирайте се и се решете дали искате да тръгнете по този път и тръгнете ли – връщане назад почти няма.Кой е пътят към зависимостта?Никой не е предпазен по презумпция, защото наблюденията са, че са засегнати деца от всякакви семейства – и добри, и проблемни. Много от тях го правят от скука. Не са открили какво обичат и с какво искат да се занимават, животът си минава покрай тях и те решават да го разнообразят, с убеждението, че нищо толкова няма да им се случи. Затова едно от най-важните неща е да провокираме децата да открият това, което ги кара да се събуждат и да са развълнувани за деня си.Кое накара Брайън Молко от Placebo да подари на продукцията песента си „Protect Me From What I Want“?Яна искаше точно това парче, защото е като текст и концепция е много близо до филма. Брайън Молко гледа филма, много го хареса и той го предложи. Предстои да се срещна с Брайън и да му благодаря лично. Други музиканти също ни подкрепиха. Усещането е страхотно и доказва, че темата е важна не само за България, но за целия свят.Как успявате да се съхраните здраво стъпил на земята и да не се поддадете на мегаломанията?Израснал съм в театъра и на снимачната площадка. Пред мен винаги са били едни от най-великите български актьори и режисьори – Наум Шопов, Крикор Азарян, Сашо Морфов, Мария Кавърджикова. Изключително земни и човечни, те и моето семейство винаги са ми били големи примери. Живеем в толкова малка държава, че е много смешно и жалко някой да си повярва толкова, че да се държи надменно.Има една тънка червена нишка във всички Ваши проекти - и във „Възвишение“, и в „Откраднат живот“ и в „Доза щастие“ - и тя е за любовта и прошката. Те ли са спасителният пояс във всеки мрак?Любовта със сигурност е това, което може да спаси от всяко пропадане. Весела я спасява любовта към дъщеря ѝ, към близките, към Бога. Прошката към себе си и към другите е вторият елемент на спасението. Много интересна тема е това. Дали Асенчо си е простил, преди да го разстрелят? Гичо със сигурност му е простил, защото той е поредното разочарование в живота му, но дали той е простил на себе си?Къде е по-трудно под режисурата на Яна – на сцената или вкъщи?Яна е толкова добра в това, което прави, че работата с нея е удоволствие и истинско партньорство. Тя винаги е успявала да провокира истината – и в работата си, и в живота. Вкъщи ни режисират двете деца. Те са дозата щастие, а ние сме изпълнителните продуценти. Няма друго такова щастие!", "date": "2019.12.06", "title": "Александър Алексиев: Семейството е моята 'доза щастие'"}
{"url": "https://offnews.bg/tenis/sadiat-partnior-na-federer-za-iznasilvane-717032.html", "text": "Бившият партньор на двойки на швейцареца Роджър Федерер Ив Алегро е обвинен и ще бъде съден за изнасилване. Любопитното е, че инцидентът е отпреди пет години и се е случил в Талин, където е имало форум на европейските треньори.Под въздействието на алкохола, Алегро изнасилил бивша австрийска тенисистка, която също била подпийнала.На сутринта дамата забелязала по тялото си синини, смучки и ожулвания, а дрехите й били разкъсани.След като се посъвзела и поизтрезняла 48 часа по-късно, тя си спомнила, че Алегро я принудил да правят секс с насилие и заплахи и подала жалба срещу него. Делото ще се гледа на 9 декември, понеделник.Алегро не е от най-известните швейцарски тенисисти, но е играл на двойки с асове като Федерер и Стан Вавринка. С Роджър е печелил два турнира - във Виена и Хале и играят финал в Банкок.", "date": "2019.12.06", "title": "Съдят партньор на Федерер за изнасилване"}
{"url": "https://offnews.bg/futbol/kontuzenite-igrachi-na-levski-shte-sa-na-linia-za-macha-s-vitosha-717011.html", "text": "Медицинският щаб на Левски ще успее да вдигне контузените футболисти за последното домакинство от есенния полусезон. То е в неделя, 8 декември, пише \"Тема Спорт\".Тогава \"сините\" приемат на \"Герена\" последния в класирането Витоша Бистрица. Двубоят е от 16:30 часа. Преди кръга тимът е втори в класирането, като изостава на 7 точки от лидера Лудогорец.С контузии от срещата с Черно море (1:0) за Купата на България са Дени Алар и Паулиньо. Те бяха заменени срещу варненци, а треньорът Петър Хубчев призна, че австриецът е играл на инжекции.Състоянието им обаче не е сериозно. Болежки имат бековете Живко Миланов и Иван Горанов, но те за пореден път ще стиснат зъби и ще играят - двамата не са пропуснали шампионатен двубой през този сезон.Аут за срещата са защитникът Нуно Рейш и халфът Хали Тиам. Те ще бъдат наказани за по един мач за натрупани 5 жълти картона.", "date": "2019.12.06", "title": "Контузените играчи на Левски ще са на линия за мача с Витоша"}
{"url": "https://offnews.bg/ikonomika/ministar-desislava-taneva-babh-ne-e-signalizirala-za-pileshkoto-taj-717033.html", "text": "Общо 544 тона охладено пилешко месо е внесъл у нас полският производител, в чиито продукти е установено наличие на бактерии на салмонела. 109 т от месото са иззети от контролните органи след предупреждения (нотификации) по линия на европейското сътрудничество. Не е ясно колко от тези 544 т са били заразени.Това стана ясно от думите на земеделския министър Десислава Танева, която даде пред журналисти в парламента разяснения по случая.Танева увери, че риск за здравето на потребителите няма, тъй като пилешкото месо не е било предназначено за директна продажба или консумация, а е било откупено от наши преработватели за производство на други продукти. Месото не е опасно след термична обработка.  Нито един килограм от това месо не е продадено в мрежата, увери министърът.БАБХ не е уведомила веднага обществеността за наличието на заразено месо, защото то не е за директно разпространение в магазините и в такъв случай агенцията няма ангажимент да информира за това, посочи Десислава Танева. Тя е разпоредила оттук нататък такава информация да се предоставя на потребителите дори в случаи, които не касаят внос на храни за директна консумация.От март досега страната ни е получила 17 нотификации за заразено пилешко месо от Полша. 15 от сигналите касаят един и същ производител. Затова неговата продукция ще бъде преглеждана от контролните органи при бъдещ внос. Производителят е изнасял месо за поне 7 европейски държави, каза още Танева.Нямаме право да съобщим името на производителя и кой е закупил неговата стока, добави министърът.", "date": "2019.12.06", "title": "Министър Десислава Танева: БАБХ не е сигнализирала за пилешкото, тъй като не е за директна консумация"}
{"url": "https://offnews.bg/obshtestvo/ekspert-babh-zakasnia-da-predupredi-za-pileshkoto-sas-salmonela-po-g-717017.html", "text": "Контролният орган на БАБХ няма нито един открит случай на салмонела, а всичко се случва, ако други страни ни предупредят.Tова коментира в сутрешния блок на БНТ д-р Сергей Иванов от Асоциация \"Активни потребители\" по повод информацията, че 100 т заразено със салмонела месо е внесено у нас от Полша.Според специалиста по-голямата част от внесеното заразено месо вече е изконсумирано.\"Малко предистория - става въпрос за нотификацията от 2 декември, за последния месец има 7 нотификации, пристигнали от Полша. Не знам за коя партида става въпрос и от всяка партида колко е пристигнало. При всички положения БАБХ закъсня драстично с предупрежденията\", отбеляза д-р Иванов.Специалисти успокоиха, че при термична обработка (готвене) заразеното месо не е опасно за човека.Д-р Иванов обаче посочи, че през изминалата седмица само в София има 8 доказани случая на болни от салмонелоза, което е доста над обичайния брой, особено за този сезон.Според него основният проблем е, че системата за предупреждение не сработва, а за да сработи - БАБХ трябва да изпълнява мониторингова програма с лабораторни тестове.Салмонелата е класически микробиологичен замърсител по храните. В случая става въпрос за подвид на салмонелата, който е по-слабо виролентен и предизвиква хранителни разстройства, допълни Сергей Иванов.Няма точна информация каква част от стоте тона сурово пилешко месо, внесени от Полша, са били заразени. Знае се, че те са били преработени в колбаси от различни български производители. Не е ясно също каква част е стигнала до пазара.", "date": "2019.12.06", "title": "Експерт: БАБХ закъсня да предупреди за пилешкото със салмонела, по-голямата част е изядено"}
{"url": "https://offnews.bg/medii/darzhavata-promenia-modela-na-finansirane-na-bnt-i-bnr-717036.html", "text": "Народното събрание възложи на Министерския съвет да състави пла за развитието на медийната среда у нас в срок до 31 март 2020 г. Планът трябва да съдържа и визия за нов модел на финансиране на обществените медии (БНТ, БНР и евентуално БТА), за да се гарантира тяхната финансова и редакционна независимост.Решението бе прието със 120 гласа \"за\" след дебат по питането на Антон Кутев (БСП) към министъра на културата Боил Банов относно политиките за гарантиране на свободата на словото в България. Като мярка в тази посока Банов цитира решението на премиера за разпространение на печатни издания през \"Български пощи\" и решението на парламента от вчера до 31 март правителството да внесе законопроект за изменение и допълнение на Закона за радиото и телевизията за привеждането му в съответствие със Закона за публичните финанси и правилата на държавните помощи. Първата мярка има за цел да премахне монопола при разпространението на вестници, а втората - да отвори врата за нов модел на финансиране на обществените медии.В момента обществените медии БТА, БНР и БНТ се финансират основно чрез държавна субсидия, която всяко година се гласува от парламента в закона за държавния бюджет, както и от своите приходи от реклама. Медиите обаче считат, че размерът на субсидията е недостатъчен, а освен това е инструмент за контрол от страна на управляващите. По отношение на частните медии, Банов заяви, че всякакви допълнителни регулации са извън контекста на демократичните процеси на развитието на държавата.Тома Биков (ГЕРБ) отбеляза, че проблемът не е само български, и посочи трансформацията на медиите в световен мащаб. Всяка частна медия на първо място цели да спечели пари и оттам нататък да защити и своите интереси. Така ние ставаме свидетели на един плурализм, който обаче не се осъществява в една медия, която дава всички гледни точки, а се осъществява през различни медии, които внушават своята гледна точка, коментира той. Плурализмът съществува обаче в обществените медии, там, където държавата участва, където обществото със своите пари участва, смята Биков, цитиран от БТА. Затова според него най-важното е да се запазят обществените медии.Йордан Цонев (ДПС) отбеляза, че парламентът вече е приел закон за осветляване на собствеността на медиите и закон за офшорните компании, в който има забрана да притежават медии. По отношение на частните медии извън тези регулации, всяка друга регулация е с единия крак регулация, с другия - ограничаване на свободата, посочи той. \"Основният проблем според мен е, че България не заслужава 111-то място, което дължим на Сорос организациите и на подопечната им \"Репортери без граници\", коментира Цонев. По думите му темата за монопола в разпространението и въобще притежанието на медии е \"чиста дъвка\". Според Цонев първото условие да има свобода на словото е да има колкото се може по-малко регулация, второ - да има прозрачност - \"who is who\", да е ясно финансирането и какви са зависимостите от него, и петото условие е как се управляват обществените медии.Обществената функция на частните медии трябва да бъде стимулирана, включително финансово, с всички правила, които изброихте, и прозрачност, коментира в отговор Антон Кутев (\"БСП за България\").Според Юлиан Ангелов (\"Обединени патриоти\") България сигурно е номер едно по всички класации по свобода на словото, защото всеки може да каже каквото си иска, всеки може да направи медия, каквато си иска. Проблемът е обективността на медиите, дали изпълняват поръчки или не, посочи той. По думите му не е тайна, че немалка част от такива международни организации, които правят класации, са финансирани от кръгове, които поддържат определени идеологии. Според него темата трябва да бъде как да се спрат фалшивите новини и тенденции за налагане на такива идеологии.Крум Зарков от левицата го репликира, че свободата на словото не е всеки да каже каквото си иска, а да се създадат условия професионалистите да отразяват обективната истина. Според него единственият начин да се преборят фалшивите новини е с авторитета на изданията и на журналистите.Депутатът от \"Атака\" - в момента независим - Павел Шопов обърна внимание на актуален случай с народен представител, задал неуместен въпрос на репортерка. Всички гледахте на телефона си този случай и много се подхилквахте, обърна се той към колегите си в залата. Шопов обаче отбеляза, че вместо да се потърси отговорност на този депутат, ръководството на НС отнема акредитацията на тази репортерка и телевизия \"Алфа\" е лишена от правото си да отразява случващото се в парламента.", "date": "2019.12.06", "title": "Държавата променя модела на финансиране на БНТ и БНР"}
{"url": "https://offnews.bg/ikonomika/wizz-air-biznes-klasata-za-kratki-poleti-da-se-zabrani-vdiga-vrednit-717034.html", "text": "Най-голямата нискотарифна авиокомпания в Централна и Източна Европа Wizz Air призовава авиокомпаниите да спрат да изпълняват полети с празни места в бизнес класа при полети до 5 часа, съобщават от дружеството.Според въздушния превозвач бизнес класата трябва да бъде забранена за всички кратки полети. Аргументът на Wizz Air е, че местата за пътници в бизнес класа допринасят за два пъти по-голям въглероден отпечатък спрямо тези за пътници в икономична класа, и индустрията е отговорна, че продължава да следва този неефективен и архаичен модел.Wizz Air призовава авиокомпаниите да се ангажират с пълна забрана на полети с празни места в бизнес клас за полети при къси дистанции до 5 часа. Ерата на старомодните пътувания е към края си, и същото важи за бизнес класата, заявяват от дружеството.В момента Wizz Air оперира с най-ниски емисии на CО2 на пътник сред всички конкурентни авиокомпании, равняващи се на 56.8 г/пътник/км към октомври 2019 г. Ултра нискотарифният бизнес модел на WIZZ разчита на висок коефициент на натоварване (планирани 95% за първата половина на 2020 г.) и плътно разпределение на местата, за да се гарантира устойчивото летене и възможно най-ниски емисии на CО2 на пътник.Wizz Air е поела ангажимент и за допълнително намаляване на емисиите си с 30% за всеки пътник през следващите 10 години и призовава другите авиокомпании да направят същото. Според въздушния превозвач това е проблем на целия отрасъл, който се нуждае от всеобщи решения. Wizz Air се ангажира да изгради своя устойчива флотилия с най-модерните самолети от neo серията на Airbus, като вече има направена поръчка за 268 от най-ефективните самолети в света. ", "date": "2019.12.06", "title": "Wizz Air: Бизнес класата за кратки полети да се забрани, вдига вредните емисии"}
{"url": "https://offnews.bg/futbol/taran-na-tcska-e-pod-vapros-za-derbito-s-levski-717006.html", "text": "ЦСКА ще загуби двама играчи заради наказания за шампионатната визита на Арда в неделя. Изгоненият вчера Али Coy ще бъде със спрени права за поне една среща.Видеозапис обаче показа, че гамбиецът посяга с крак към Илиас Хасани и в тунела, след като двамата бяха изгонени, пише \"Тема Спорт\". Ако това действие бъде разгледано от Дисциплинарната комисия, е възможно нападателят на ЦСКА да изгори за повече от 1 двубой.Според правилника, \"удар или опит за удар с ръка или с крак (ритане) на друг състезател\" извън игрово време се наказва със спиране на правата за 4 срещи и глоба от 1000 лева.ДК би трябвало да се произнесе днес следобед, но конкретният случай между Coy и Хасани в съблекалните може да бъде разгледан и на следващо заседание.Така или иначе гамбиецът ще пропусне неделния сблъсък. Не е изключено той да е санкциониран и за дербито с Левски, което ще се състои в 1-ия пролетен кръг в първенството.Офанзивният халф Тиаго пък ще бъде със спрени права за един двубой. В Кърджали той получи 5-ия си жълт картон през сезона. Така португалецът гори за срещата с Арда на \"Лаута\". Мачът в неделя е от 14:15 часа.", "date": "2019.12.06", "title": "Таран на ЦСКА е под въпрос за дербито с Левски"}
{"url": "https://offnews.bg/zdrave-i-krasota/pravilno-li-miem-ratcete-si-717035.html", "text": "Изследвания доказват, че ако измиваме правилно ръцете си, ще снижим риска от стомашна инфекция с 30%, а от респираторна с 20%. Ние несъзнателно докосваме лицето си десетки, дори стотици пъти дневно. С всяко докосване рискуваме да пренесем инфекция чрез лигавицата на носа, устата и очите, пише специализираното издание Women’s Health.Как да мием ръцете сиНе е сложен процес и все пак има някои особености. Важно е да има пяна или достатъчно количество мицел, който ще обере частичките прах. Важно е да бъдат почистени и местата, на които обикновено не отделяме внимание – между пръстите, под ноктите, в основата на китката.СЗО има разработена схема и за това – това са 11 стъпки към идеално чистите ръце. За да сработи механизмът е достатъчно да мием ръцете си 20 секунди (според авторите на схемата колкото да изпеем два пъти Happy Birthday). Правилните движения много бързо се автоматизират, уверяват от СЗО. След измиване обезателно следва избърсване с чиста кърпа.Колко често да мием ръцете сиОсновна цел е да минимализираме шанса за попадане на микроби в устната кухина или в лигавицата на носа и очите За целта е препоръчително миенето на ръце в следните случаи:- винаги преди хранене, преди готвене, преди подреждането на масата. Задължително след готвене на месо и сурови зеленчуци.- когато сме изхвърляли отпадъци;- след посещение тоалетната (в 1 г фекалии се съдържат трилион микроорганизми, сред които много причинители на стомашни инфекции);- след грижи за бебето, при смяна на памперс или миене;- след обработване на рани или ползване на лекарствени средства;- след игра с домашните любимци, те често пренасят инфекциозни и паразитни заболявания.Честото миене на ръце е правило при боледуване, защото помага да не се разнася инфекцията и да зарази околните. Лекарите препоръчват да се киха и кашля в сгъвката на лакътя, а не в дланите.С какво да мием ръцетеРазбира се, надеждното средство е сапунът. Това повърхностно-активно вещество помага да се разруши мръсният слой върху ръката и да се отделят частиците му от повърхността. Когато се образува емулсия от пяна, в малките балончета попадат неразтворими мастни частици и други замърсители, в които живеят бактериите. Това позволява да бъдат отмити с вода.Вариант е и антибактериалният гел. Той обаче не може да замени пълноценното миене на ръцете, тъй като не действа на всички вируси и бактерии. Не отмива мръсотията и не заличава следите от пестициди или соли на тежките метали, които могат да се открият във водоеми, в почвата, затова не са добра идея след пикник или работа в градината. Ефективно се бори срещу много инфекции, ако бъде правилно използван – дланите да се обтриват до изсъхването му. Съветът на специалистите е да се избира гел с алкохолно съдържание не по-малко от 60%.Антибактериалните сапуни не са препоръчителни. Първо, доказано е, че ефективността им не е по-голяма от тази на обикновените сапуни. Второ, постоянното използване на антибактериални средства може да доведе до поява на бактерии, които са устойчиви на антимикробните агенти. Това е причина през 2016 г. американската организация FDA (Food and Drug Administration), която отговаря за безопасността на лекарствата и храните, да забрани продажбата на антибактериални сапуни и душ гелове в САЩ.", "date": "2019.12.06", "title": "Правилно ли мием ръцете си?"}
{"url": "https://offnews.bg/futbol/fenovete-na-botev-plovdiv-izlizat-na-protest-za-kolezha-717010.html", "text": "Феновете на Ботев (Пловдив) се организират за голям протест утре пред стадион \"Христо Ботев\". От Сдружение ПФК Ботев настояват за изпълнение на поетия ангажимент за дострояването на стадиона, който беше поет предизборно, но след това се стигна до спиране на строителните дейности. Собственикът на клуба Георги Самуилов пък поиска нова концесия и дори заплаши с напускане. Ето какво написаха от Сдружението:", "date": "2019.12.06", "title": "Феновете на Ботев (Пловдив) излизат на протест за \"Колежа\""}
{"url": "https://offnews.bg/sviat/pet-zhertvi-pri-gazova-eksplozia-v-blok-v-slovakia-717047.html", "text": "Петима души са загинали при газова експлозия в 12-етажен блок в словашкия град Прешов.Взривът е станал днес по обед, съобщава Radio Slovakiа.След взрива са се запалили горните етажи на сградата.В града е обявено извънредно положение.Хората, живеещи в блока, са евакуирани. Има опасност от срутване на сградата.На място работят пожарникари, лекари и спасители. ", "date": "2019.12.06", "title": "Пет жертви при газова експлозия в блок в Словакия"}
{"url": "https://offnews.bg/112/trima-mazhe-sa-raneni-pri-vzriv-v-tceh-za-biogaz%c2%a0v-iambolsko-717056.html", "text": "Трима работници са ранени при взрив в цех за обработка на тор за производство на биогаз-метан в ямболското село Симеоново.Единият от пострадалите работници е със сериозни наранявания.След експлозията не е възникнал пожар.Няма опасност за населението в района, обявиха от полицията.Тримата пострадали мъже са в ямболската болница.", "date": "2019.12.06", "title": "Трима мъже са ранени при взрив в цех за биогаз в Ямболско"}
{"url": "https://offnews.bg/obshtestvo/aktove-v-mladost-triaditca-i-poduiane-goriat-otpadatci-na-otkrito-717040.html", "text": "В изпълнение на мерките заложени в „Програма за управление качеството на атмосферния въздух на Столична община екипи на Столичен инспекторат извършват проверки на обекти, с потенциални източници на замърсяване. Тази седмица са проверени 33 строителни обекта, 21 автосервизи, пунктове за смяна на автомобилни гуми, ателие за тапицерски услуги. Извършени са 4 проверки на пунктове за изкупуване на отпадъци от хартия, картон, пластмаса съвместно с експерти от РИОСВ - София. Проверките включват начина на отопление и нерегламентирано горене на отпадъци. Проверени са и 5 производствени обекти.За непочистена прилежаща територия са наложени две глоби.Съставени са 4 акта за установени нарушения за горене на отпадъци на открито. Районите, в които са констатирани нарушенията са \"Младост\", \"Триадица\" и \"Подуяне\". ", "date": "2019.12.06", "title": "Актове в Младост, Триадица и Подуяне - горят отпадъци на открито"}
{"url": "https://offnews.bg/zdrave/stolichnata-lekarska-kolegia-vrachi-nagradite-lekar-na-godinata-2019-717057.html", "text": "Акушер-гинекологът проф. д-р Иван Костов, изпълнителен директор на СБАЛАГ „Майчин дом“, е носител на приза „Лекар на годината“ 2019 г. присъждан от Столичната лекарска колегия (СЛК) към БЛС.Герои на вечерта бяха медиците от „Пирогов“, пожарникарите и полицаите, участвали в спасяването на пациентите от Второ вътрешно отделение при пожара, който избухна неотдавна в лечебното заведение. Те получиха приза „Смело сърце“.В категорията „Ментор“ беше отличен проф. д-р Андрей Йотов, началник на Клиниката по ортопедия и травматология в УМБАЛ „Софиямед“.С наградата \"Лекар на годината\" в категория „Доайен“ бе удостоен проф. Камен Канев, ръководител на Клиниката по спешна токсикология на ВМА.Заместник-председателят на БЛС д-р Николай Брънзалов беше награден за приноса му в развитието и утвърждаването на авторитета на лекарското съсловие.Д-р Явор Пукалски, ортопед-травматолог в Отделението по детска ортопедия и травматология на „Пирогов“, беше отличен в категорията „Ти си нашето бъдеще“. Другите двама млади специалисти, удостоени със същата награда, са Христо Милушев, ЦСМП и Елица Тошкова, общопрактикуващ лекар.За принос в развитието и прилагането на иновативна медицина и уникални техники беше награден доц. д-р Антони Георгиев, началник на Клиниката по артроскопска травматология в УМБАЛ „Софиямед“.Наградата „Добра мисия“ беше присъдена на проф. д-р Валентин Джонов, ръководител на Института по анатомия на университета в Берн, за помощта, която оказва на българските специалисти.Директорът на Пета МБАЛ София д-р Борил Петров беше удостоен с наградата \"Мениджмънт управление на финансовите ресурси\".Столичният кмет Йорданка Фандъкова беше отличена в категорията „Добрата кауза обединява“ за връщането на профилактичните прегледи при децата в яслена възраст. Призовете за медийно партньорство отидоха при журналиста от БНР Гергана Хрисчева и екипа на БНТ.Церемонията, която се състоя във Военния клуб, беше водена от д-р Асен Меджидиев, председател на СЛК и медийния експерт Георги Лозанов. Гости на събитието бяха предс. на НС Цвета Караянчева, еврокомисарят Мария Габриел, зам.-министърът на здравеопазването д-р Бойко Пенков, обмудсманът Диана Ковачева, министърът на вътрешните работи Младен Маринов и др.", "date": "2019.12.06", "title": "Столичната лекарска колегия връчи наградите 'Лекар на годината' 2019"}
{"url": "https://offnews.bg/futbol/svaliha-transfernoto-embargo-na-chelsi-717037.html", "text": "Челси ще може да купува футболисти още от 1 януари 2020 година. Това реши Спортният арбитражен съд в Лозана.\"Сините\" от Лондон бяха наказани от ФИФА за два трансферни прозореца, заради неправомерно привличане на непълнолетни играчи, но КАС редуцира санкцията на половина.Челси вече изтърпя първата част от наказанието, след като \"сините\" нямаха право да картотекират играчи през летния трансферен прозорец на тази година, но с настъпването на новата ще бъдат свободни да усилват състава си.Така лондончани ще имат възможността да привлекат английския национал Джейдън Санчо от Борусия Дортмунд, на когото са му хвърлили око от известно време.\"Сините\" са готови да предложат 100 милиона паунда на \"жълто-черните\" за услугите на футболиста. Манчестър Юнайтед, Ливърпул и Реал Мадрид са конкурентите на клуба от \"Стамфорд Бридж\" за подписа на 19-годишния халф.Той обаче е в отлични отношения с Калъм Хъдсън-Одой и Тами Ейбрахам от английския национален отбор. Така Санчо може да им стане съотборник.Челси ще трябва да почака до лятото, за да се случи тази сделка, тъй като още има наказание за трансфери.", "date": "2019.12.06", "title": "Свалиха трансферното ембарго на Челси"}
{"url": "https://offnews.bg/112/bus-i-tramvaj-se-sblaskaha-na-botevgradsko-shose-716995.html", "text": "Катастрофа между бус и трамвай е образувала огромно задръстване на бул. „Ботевградско шосе” на кръстовището с ул. „Витиня”, съобщи Нова телевизия.Инцидентът е станал в около 08:00 ч тази сутрин.За момента няма информация за пострадали.", "date": "2019.12.06", "title": "Бус и трамвай се сблъскаха на Ботевградско шосе"}
{"url": "https://offnews.bg/obshtestvo/voenniat-flot-se-sdobi-s-dva-novi-koraba-vtora-raka-ot-holandia-717013.html", "text": "Парламентът ратифицира договор за доставка и закупуване на два военни кораба от Холандия. Договорът е за два минни ловци „Мааслуис” и „Хелевутслайс“. Той е подписан на 7 ноември 2019 г. от нидерландското правителство и на 11 ноември от българското. Цената на сделката е 1, 9 млн. eвро.Закупуването на два минни ловци ще повиши рязко способностите на ВМС, каза депутатът от ГЕРБ вицеадмирал Пламен Манушев. „Двата минни ловци са кораби, предназначени специално за борба с мини. Имаме един такъв кораб, който беше подарен от Белгия заедно с трите белгийски фрегати. Корабът е напълно оперативен, усвоен“, каза Манушев. Според него ВМС имат сериозна нужда от промяна на противоминните си сили, тъй като тези с които разполагаме са съветско производство, миночистачи, които са на привършване на жизнения си цикъл.Закупуването на два минни ловци е крачка напред, каза и Николай Цонков от БСП. \"Макар че придобиваме отбранителни продукти, които са по-старо поколение да кажем, това е добре за флота. Това е начин да мотивираме военнослужещите на флота в Българската армия. Те ще служат за учения за повишаване на бойната подготовка на българските моряци и в крайна сметка ще повишат отбранителните способности на Българската армия“, заяви Цонков.Според информация от ВМС и Министерството на отбраната на OFFNews двата кораба са от същия клас като минния ловец “Цибър”, който беше купен от Белгия през 2004 г. - Tripartite. От тях са построени 45 кораба между 1981 г. и 1989 г. Проектът е съвместна разработка на Белгия, Холандия и Франция. Цената, на която ги придобива България, е много добра, според ВМС.Корабите били изключително запазени и практически са усвоени от Военноморските сили. “Цибър” и новите кораби могат да се използват за противоминни операции, артилерийски стрелби, търсене и и спасяване по вода на самолети, кораби и хора зад борда. По всяка вероятност единият от тях ще бъде оставен за резервни части.С тази покупка ВМС ще имат 5 кораба по стандартите на НАТО, макар и всички те да са купени втора ръка. “Цибър” е гордостта на военния флот и участва в учения и операции на НАТО.Все още не завършила процедурата по избор на фирма, която да построи два нови кораба за българските ВМС, като проектът е на стойност 820 милиона лева без ДДС. По всяка вероятност корабите ще бъдат построени в България, но цената за това ще нарасне, което налага проектът да бъде гласуват отново от парламента. ", "date": "2019.12.06", "title": "Военният флот се сдоби с два нови кораба втора ръка от Холандия"}
{"url": "https://offnews.bg/ikonomika/saudi-aramco-nabra-25-6-mlrd-dolara-v-naj-goliamoto-ipo-v-sveta-716996.html", "text": "Ѕаudі Аrаmсо нaбpa 25,6 млрд. долара в paмĸитe нa нaй-гoлямoтo пъpвичнo пyбличнo пpeдлaгaнe нa aĸции в иcтopиятa, съобщи Блумбърг.Цeнaтa зa eднa aĸция дocтигнa 32 peaлa или 8,53 долара. Инвеститорите отправиха общо предложения на стойност 119 млрд. долара. За саудитският престолонаследник принц Мохамед бин Салман продажбата на акции от дружеството може да помогне за възстановяване на доверието, което беше подкопано след неуспехите в неговия план да реформира икономиката на страната, както и след убийството на журналиста Джамал Кашоги и войната в Йемен.Πъpвичнoтo пyбличнo пpeдлaгaнe в ĸpaйнa cмeтĸa изглeждa дaлeч пo-paзличнo oт прогнозираното от принца, когато пpeдcтaви зa пъpви път идeятa пpeз 2016 г.Принц Мохамед бин Салман смяташе, че ще получи до 100 млрд. долара oт пpoдaжбaтa нa aĸции в нaй-пeчeлившaтa ĸoмпaния в cвeтa, но в крайна сметка Аrаmсо пpeдлoжи eдвa 1,5 пpoцeнтa oт aĸциитe cи и избра предлагане нa мecтнaтa бopca, cлeд ĸaтo инвecтитopитe пo cвeтa ocтaнaxa cĸeптични ĸъм нaдeждитe зa oцeнĸa oт 2 тpилиона долара.Глобалните банки, работещи по сделката, бяха отстранени, след като Саудитска Арабия реши да се съсредоточи върху продажбата на акциите на местни и регионални инвеститори.Аrаmсо cтaвa най-cĸъпaтa публична ĸoмпaния в cвeтa, изпpeвapвaйĸи Місrоѕоft и Аррlе.Πpoцeдypaтa oтвapя eднa oт нaй-пoтaйнитe ĸoмпaнии в cвeтa, чийтo пeчaлби пoмoгнaxa зa пoĸpивaнe нa paзxoдитe нa ĸpaлcтвoтo и yпpaвлявaщoтo ceмeйcтвo дeceтилeтия нapeд.Pияд нaпpaви вcичĸo възмoжнo, зa дa ocигypи ycпex нa пpeдлaгaнeтo.Данъците на компанията бяxa нaмaлeни тpи пъти, като бe пpeдлoжeн нaй-гoлeмият дивидeнт в cвeтa и бoнyc aĸции зa дpeбни инвecтитopи, ĸoитo да задържат вече ĸyпeнитe такива.Cpeдcтвaтa oт пpoдaжбaтa щe бъдaт пpexвъpлeни в Πyбличния инвecтициoнeн фoнд, ĸoйтo пpaви peдицa cмeли влoжeния: 45 милиарда долара във Vіѕіоn Fund нa ЅоftВаnk, 3,5 млрд. долара в Ubеr и плaниpa фyтypиcтичeн гpaд зa 500 млрд. долара.", "date": "2019.12.06", "title": "Saudi Aramco набра 25,6 млрд. долара в най-голямото IPO в света"}
{"url": "https://offnews.bg/temida/savetat-na-evropa-i-venetcianskata-komisia-kritikuvat-balgaria-zaradi-717058.html", "text": "Комитетът на министрите на Съвета на Европа и Венецианската комисия излязоха с изключително критични становища за предложения от правосъдния министър Данаил Кирилов законопроект, който регламентира възможностите за разследване на главния прокурор и председателите на Върховния касационен съд и Върховния административен съд.България трябва да измени закона, за да гарантира независимостта на наказателното разследване на главния прокурор. \"Пакетирането\" на независимото разследване на главния прокурор с това на председателите на двете върховни съдилища не е оправдано. Проектозаконът съдържа разпоредби за автоматично отстраняване от длъжност на тези двама най-висши съдии, което би могло да застраши тяхната независимост, посочва в становището си Комитетът на министрите.Същевременно Комитетът на министрите призовава \"властите да изготвят незабавно нови законодателни предложения, гарантиращи независимостта и ефективността на разследването спрямо главния прокурор или, в случай че се установят непреодолими конституционни пречки, да предложат необходимите изменения в Конституцията\".Венецианската комисия към Съвета на Европа също излезе с критично становище по проектозакона.Според комисията обсъжданите промени не следва да обхващат върховните съдии - българските власти са призовани да се откажат от това намерение, защото то не е от полза за съдийската независимост и не съответства на европейските изисквания и на българската Конституция.През седмицата премиерът Бойко Борисов обяви, че правителството ще се съобрази с всички препоръки на Венецианската комисия. Затова и за събота сутринта е насрочено извънредно правителствено заседание, на което ще се преразгледа проекта на Закона за допълнение на Наказателно-процесуалния кодекс.", "date": "2019.12.06", "title": "Съветът на Европа и Венецианската комисия критикуват България заради калпавия закон за контрол на главния прокурор"}
