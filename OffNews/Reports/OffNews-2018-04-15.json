{"url": "https://offnews.bg/sviat/zhurnalist-razkril-smartta-na-desetki-ruski-naemnitci-padna-ot-balko-678732.html", "text": "В Екатеринингбург при странни обстоятелства загина журналистът на руската информационна агенция \"Нов ден\" Максим Бородин, който публикува разкрития за смъртта на десетки руски наемници от частната армия \"Вагнер\" в Сирия, съобщиха световните агенции.Официалната версия е, че е паднал от прозорец. Информация за смъртта на журналиста е потвърдена и от болницата, където е бил откаран трупът.Инцидентът се е случил на 13 април. Бородин паднал от прозореца на апартамента си на петия етаж. Той претърпял сериозни наранявания и изпаднал в кома.Главният редактор на „Нов ден“ Полина Румянцева заяви, че не вярва смъртта на журналиста да е злополука или самоубийство.\"За да се разбере какво се е случило, трябва да получим достъп до апартамента му. С това сега се занимаваме. Ако се появят и най-малки доказателства за престъпление, своевременно ще ви информираме\", казва тя.Според Румянцева няма причини Бородин да се е самоубил.Максим Бородин беше един от журналистите, който направи разкрития за смъртта на войниците от \"PMC Вагнер\" в Сирия след въздушен удар на американските сили на 7 февруари тази година.", "date": "2018.04.15", "title": "Журналист, разкрил смъртта на десетки руски наемници, падна от балкона и умря"}
{"url": "https://offnews.bg/obshtestvo/balgari-i-ungartci-sa-naj-vrazhdebni-kam-imigrantite-v-evropa-678719.html", "text": "Българите и унгарците са най-враждебно настроени към имигрантите в Европа, показват данни от изследване на Евробарометър.У нас само 13 процента от хората изразяват готовност да се сприятелят с чужденец, заселил се у нас. По-зле е настроено обществото към имигрантите единствено в Унгария. В страната, управлявана от антибежанското и евроскептично правителство на Виктор Орбан, едва един от 10 души е готов да се сприятели с някой, дошъл от чужбина.Прави впечатление, че като цяло в бедните държави от Източна Европа антиемигрантските нагласи са в пъти по-силни в сравнение с богатия запад.87 процента от шведите и 85% от холандците заявяват, че нямат никакъв проблем да другаруват с имигранти. Подобни са и нагласите сред хората от Испания, Франция, Португалия, Обединеното кралство, Люксембург и Ирландия.", "date": "2018.04.15", "title": "Българи и унгарци са най-враждебни към имигрантите в Европа"}
{"url": "https://offnews.bg/na-tozi-den/15-april-uchredena-e-balgarska-fondova-borsa-sofia-678067.html", "text": "На тази дата през 1914 година е учредена е Българска фондова борса - София, правилникът ѝ влиза в сила от 1 юни 1915.Първият Закон за борсата е приет през 1907 г. и регулира структурата и дейността на фондовите и стоковите борси в страната. На 15 април 1914 г. с царски указ № 7 се разрешава учредяване на първата истинска фондова борса в България, наречена Софийска фондова борса.Според указа Софийската фондова борса е „тържище, където се срещат членове на борсовата корпорация и борсови посредници за покупка и продажба на публични и частни ценни книжа“. Софийска фондова борса започва реална дейност през януари 1918 г, като първоначално на нея се търгуват акциите на 21 дружества. През 1922 г. е приет Правилникът на борсата, в който се регламентират нейното управление и устройство, изискванията за членство, както и редът и начинът на провеждане на борсовите сесии.", "date": "2018.04.15", "title": "15 април - учредена е Българска фондова борса - София"}
{"url": "https://offnews.bg/politika/bsp-vsichki-triabva-da-znaem-koj-shte-e-realniat-kupuvach-na-chez-678717.html", "text": "Според писмо, представено в парламентарната комисия за ЧЕЗ от самата компания, през всички правителствени периоди представители на компанията са обсъждали с българските власти желанието ЧЕЗ да се продава. И е дадена възможност, ако се интересува, държавата да направи своята оферта. Постъпи и писмо от премиера Борисов, който твърди, че никога не са водени такива разговори. Тези противоречия са и причината БСП да предложи създаването на комисията за ЧЕЗ в НС.Това заяви пред БНР зам.-председателят на ПГ „БСП за България” и член на временната комисия за ЧЕЗ в НС Крум Зарков.Една българска банка е дала готовност за кредитиране на стойност 80 милиона. Тя е била информирана от консултанта на фирмата Инерком, че това ще бъде фирмата, която ЧЕЗ ще избере, и е поискано да финансира известна стойност. Банката приема, твърди Зарков.Той отбеляза заявеното от Инерком - че фирмата има активи за 100 млн. „Но до 300 млн. има още много пари, които трябва да се дадат за сделката. Трябва да се знае обаче - кой ще даде тези пари и ще стане реален купувач, защото от него ще зависи токът на една трета от България и половината й население”, каза Зарков.Според него, сегашното правителство или не е виждало какво става, или се е правило, че не вижда.Пред ЧЕЗ Инерком е представила достатъчно убедителни за чешката компания доказателства за произхода на средствата, с които ще я купи. Мисля, че тази информация трябва да бъде предоставена и на парламентарната комисия, както и на цялото общество, заяви Зарков.Защо ЧЕЗ иска 51% увеличение на нощната тарифа, както и други доста съществени увеличения? Другите два оператора искат увеличение, но в рамките на 5-6%, каза Крум Зарков.Според него трябва да стане ясно: дали Инерком знае за увеличението, което иска ЧЕЗ, дали споделя тази ценова политика?", "date": "2018.04.15", "title": "БСП: Всички трябва да знаем кой ще е реалният купувач на ЧЕЗ"}
{"url": "https://offnews.bg/politika/zaharieva-voennoto-reshenie-za-siria-ne-e-reshenie-678714.html", "text": "Няма друго решение, освен преговорите, освен политическото решение. Военното решение за Сирия не е решение. Осма година е конфликтът в Сирия. Очевидно е, че с гражданска война и военни действия не стигаме до никъде. Това заяви пред Нова телевизия вицепремиерът и министър на външните работи Екатерина Захариева.Европа няма място във военен конфликт и това е позицията на Европейския съюз - многократно сме подчертавали и призовавали, че няма друго решение в Сирия, освен политическото, каза Захариева.По думите й, вчерашните въздушни удари не са били за смяна на режима в Сирия, а са отговорът на международната общност срещу използването на химическо оръжие, което е военно престъпление.Сега трябва да се върнем на масата на международното право, да започнем да изпълняваме резолюциите на ООН - като например: връщане на преговорния процес в Женева, коментира министърът на външните работи.Сирийските граждани трябва да изберат на демократични избори кой да ги управлява, добави Екатерина Захариева.", "date": "2018.04.15", "title": "Захариева: Военното решение за Сирия не е решение"}
{"url": "https://offnews.bg/112/zastreliaha-55-godishen-mazh-v-iambolsko-selo-678721.html", "text": "55-годишен мъж е застрелян в село Правдино, извършителят е задържан, съобщиха от ОДМВР – Ямбол.Сигналът е подаден на 14 април малко след 19.30 часа на тел. 112, съобщи агенция \"Фокус\".Тогава в село Правдино пред наследствен имот е намерен 55-годишният мъж. На място е установено, че е починал от огнестрелна рана в главата.След разследване и издирване е арестуван 61-годишен мъж с инициали П.С., съпричастен към убийството.Иззети са веществени доказателства, а предполагаемият извършител е задържан за 24 часа. Днес в хода на разследването той е привлечен като обвиняем по чл. 116 от НК и с прокурорско постановление е задържан за срок до 72 часа.", "date": "2018.04.15", "title": "Застреляха 55-годишен мъж в ямболско село"}
{"url": "https://offnews.bg/112/5-zaginali-i-30-raneni-v-katastrofi-u-nas-prez-poslednite-24-chasa-678713.html", "text": "Петима души са загинали и 30 са ранени при 18 пътни произшествия в страната през изминалото денонощие, съобщиха от пресцентъра на МВР.В София са станали два тежки и 53 леки пътни инцидента. Пострадали са двама души.Две жени са в реанимация с опасност за живота след катастрофата снощи, при която  на магистрала \"Тракия\" и на място загинаха двама души. Tрима пострадали са настанени в хирургията на ямболската болница, а други двама - в болницата в Сливен.През изтеклата нощ няма съществена промяна в състоянието на пациентите, настанени в УМБАЛ \"Св.Анна\"- София, които пострадаха при катастрофата край Вакарел. Те са обезболени, стабилизирани и контактни, заяви дежурният лекар д-р Стефановска. Най-тежко пострадалата жена е на апаратна вентилация. Все още не е отминала опасността за живота на пациентите.Нощта е преминала спокойно за пациентите, които бяха настанени в \"Пирогов\" след катастрофата край Вакарел в петък.13-годишното момче остава в детската реанимация на спешната болница и днес. То е в стабилно състояние, а направените контролни изследвния показват, че белият му дроб вече е разгънат и притокът на кислород към организма възстановен.Майката на момчето вече е изписана от травматологията, където беше приета заради наранявания по ръката.Другата жена, настанена в \"Пирогов\", продължава да е в хирургията, без непосредствена опасност за живота към момента.", "date": "2018.04.15", "title": "5 загинали и 30 ранени в катастрофи у нас през последните 24 часа"}
{"url": "https://offnews.bg/obshtestvo/startira-podpiska-sreshtu-zapreshtenieto-varhu-hora-s-intelektualni-za-678718.html", "text": "Подписка в подкрепа на премахване на запрещението и внасяне на проектозакон за физическите лица и мерките за подкрепа бе стартирана днес от Национална гражданска иницатива с участието на омбудсмана Мая Манолова.Инициативата има за цел да ангажира народните представителите да отменят разпоредбите на Закона за лицата и семейството от 1949 година, които касаят режима на правоспособността и дееспособността на физическите лица.В България има над 7000 души с интелектуални затруднения или психически заболявания, които са под запрещение. Тези хора нямат право да се женят, да работят, да избират къде и с кой да живеят и други основни човешки права.Конвенцията за правата на хората с увреждания на ООН изиска премахване на всички форми на запрещение и въпреки че в България тя бе ратифицирана още през 2012 година и до днес то съществува. Изисканите промени ще позволят на попадналите под запрещение да работят с доверени за тях лица, които да им помагат при взимане на решения с правна стойност.„Конституционният принцип, че всички хора се раждат равни и свободни по достойнство е в основата на тази кауза. Затова възниква въпросът как можем да търпим 70-годишен закон, който реално обезправява хората? Ето защо трябва да си дадем сметка колко е важен този законоопроект. Не само защото той е в пълно съответсвие с член 12 на Конвенцията за защита правата на хората с увреждания, не само защото ще излезем от осъдителните решения срещу България, а най-вече заради тези 7000 души, които имат нужда от подкрепа”, каза още омбудсманът.В кампанията се включи и бившият омбудсман и конституционен съдия Констнантин Пенчев.Кампанията за събиране на подписи ще продължи до 27 юни и ще включва координирани събития в цяла България. Градовете, които ще участват в инициативата са София, Пловдив, Варна, Добрич, Видин, Ловеч, Пазарджик, Русе, Бобов дол. На 19 май координирано на тези места ще се състоят публични събития, с които ще се отбележи Денят на способностите - своеобразно продължение на Фестивала на способностите.Инициативен комитет на Национална гражданска инициатива включва Кремена Стоянова, председател и членове – Ани Андонова, Мария Методиева, Мария Недялкова и Любка Александрова.", "date": "2018.04.15", "title": "Стартира подписка срещу запрещението върху хора с интелектуални затруднения"}
{"url": "https://offnews.bg/112/21-godishna-zhena-blasna-edna-sled-druga-10-koli-v-plovdiv-i-izbiaga-678715.html", "text": "21-годишна жена е блъснала 10 паркирани коли пред жилищен комплекс \"Оазис 4\" в Кючук Париж в Пловдив рано тази сутрин.След катастрофата жената е изоставила джипа си и е избягала.21-годишната е шофирала след употреба на марихуана, а дрегерът е отчел и над 1.3 промила алкохол.Сигналът за катастрофата е подаден тази сутрин около 6.20 часа в полицията в Пловдив.Жената е арестувана за 24 часа.", "date": "2018.04.15", "title": "21-годишна жена блъсна една след друга 10 коли в Пловдив и избяга"}
{"url": "https://offnews.bg/dw/turskiat-serial-zapochna-s-nosia-pred-televizora-678724.html", "text": "\"Отсечи главата на неверника!\" - под това заглавие \"Франкфуртер Алгемайне Цайтунг\" отпечатва поредното есе на турския журналист Бюлент Мумай от поредицата му \"Писмо от Истанбул\".Мумай разказва за тоталната пропаганда на правителството, за кръвожадните и исторически изопачени сериали и за драматичното противопоставяне между двете половини от населението. В предишно свое \"Писмо от Истанбул\" авторът бие тревога, че и последната относително независима медийна група в страната вече е сменила собственика си, а покупката е кредитирана с пари на данъкоплатците. Неслучайно новият собственик се обръща към президента Ердоган с \"шефе\", пише Мумай в последното си есе. Ето някои акценти от него:\"Турция прилича на букет цветя, част от които линеят ден след ден. Благодарение на един режим, който става все по-авторитарен, цветовете и уханията в тази страна постепенно чезнат. Демократичните достижения и двестагодишният стремеж да живеем по западен образец – на всичко това е ударена спирачка. На правителството не му е останало нищо друго, освен въздигнатият до небесата национализъм, наквасен в религиозен сос, поради което то просто желае да повехнат онези цветя, които не пасват в букета му. Или пък ги прекършва и ги изхвърля. Външнополитически успехи няма никакви, икономиката не е в състояние да произведе благоденствие, поради което правителството излива гнева си върху \"другата половина\". То сочи \"другите\" с пръст, превръща ги в мишена за \"своите 50%\" и нагнетява поляризацията в обществото. И понеже не може с делата си да даде удовлетворение на хората, то насъсква своите привърженици и анатемосва опозицията.\"Отсечи главата на неверника!\"Най-подходящият инструмент за осъществяване на тази тактика без съмнение са медиите, които вече се намират изцяло под контрола на правителството. Особено националистическите сериали на държавната телевизия ТРТ постепенно се превръщат в ехо на правителствената пропаганда. Ердоган лично се явява на снимачната площадка на някои от тези сериали или устройва за екипите приеми в своя дворец с хиляда стаи, а в ответ сериалите преливат от героични тиради, които са в пълно съзвучие с правителствената политика. Ако Ердоган в момента има разправии с някоя европейска държава, в съответния османско-исторически сериал посланикът на тази страна начаса получава звучни шамари от султана.Без никакво съмнение тези сериали имат за цел да консолидират последователите на управляващата Партия на справедливостта и развитието и освен това да придърпат към нея още гласоподаватели от най-масовата група – националистите. Многобройни постинги в социалните мрежи показват, че правителството действително постига търсения успех. В дните, когато се излъчват сериалите, социалните мрежи са пълни със снимки на техни почитатели, които седят пред телевизорите с щитове и мечове. По време на победоносните битки на турските войници възгласите \"Аллах, Аллах!\" отекват не само на бойното поле, но и от диваните пред малкия екран. А ако битката се води срещу християнска армия (това е общият случай), тогава зрителите дерат гърла: \"Отсечи главата на неверника!\"\"По-нататък в есето си авторът разказва, че тези ритуали постепенно се превръщат в своеобразно социално общуване: мъжете се събират на групи пред телевизора в кафенето или у дома, облечени в носии и исторически костюми, и гръмогласно \"участват\" в битките.Изопачаване на фактите\"Сериали, които раздухват националистическите настроения, вървят не само по държавната телевизия, но и по частните канали на лоялни предприемачи. По време на всяка турска военна офанзива извън границите на страната, войници и полицаи в бойни униформи нахлуват по всички канали в най-гледаното време. Но тази Рамбо-пропаганда, поставена в исторически мизансцен, е само по-малката част от злото. По-лошото е, че историческите факти се изопачават и цензурират. Така например султан Абдул Хамид II, за когото е известно, че е изгубил най-обширните територии в историята на Османската империя, в сериалите се явява с репликата: \"По-скоро ще дадем живота си, отколкото педя земя!\". В действителност по време на 33-годишното управление на Абдул Хамид II империята губи над милион и половина квадратни километра територии в Тунис, Египет, Кипър, Сърбия, Черна гора и Румъния и по този начин е изтласкана от Европа и Африка.И още. В османските дворци алкохолните напитки открай време са били на почит. Дори неколцина султани са писали хвалебствени химни за виното. Днешният религиозно задръстен национализъм обаче не търпи алкохолните напитки. Не търпи дори най-обикновеното им споменаване. В съзвучие с атмосферата на нетърпимост, създадена от правителствената цензура, днес думата \"вино\" се изличава дори от текстовете на песни, писани преди хиляда години от прочутия персийски поет Омар Хаям.\"Статията препечатваме от ", "date": "2018.04.15", "title": "Турският сериал започна. С носия пред телевизора!"}
{"url": "https://offnews.bg/futbol/milan-otdalechi-napoli-ot-titlata-678727.html", "text": "Отборът на Милан направи услуга на Ювентус, след като завърши 0:0 с претендента за трофея Наполи в дербито от 32-ия кръг на Серия А на \"Сан Сиро\".Двубоят бе важен и за двата тима, които останаха еднакво недоволни от равенството.\"Росонерите\" бяха доста неточни в завършващата фаза, като отправиха едва два точни удара, а прецизността на неаполитанци също не бе особено впечатляваща и те намериха очертанията на вратата, пазена от Джанлуиджи Донарума, само три пъти.В добавеното време 19-годишният Джиджо спаси удар отблизо на Аркадиуш Милик и опази тима си от загуба.По този начин Наполи може да изостане с шест точки от лидера Ювентус, ако по-късно днес торинци вземат домакинството си на Сампдория. Милан от своя страна остава на шесто място с актив от 53 точки, две повече от седмия Фиорентина.", "date": "2018.04.15", "title": "Милан отдалечи Наполи от титлата"}
{"url": "https://offnews.bg/112/sastezatelen-avtomobil-se-vriaza-v-publikata-v-shumen-shest-dushi-sa-678720.html", "text": "Шестима души са ранени при инцидент по време на планинското рали „Мемориал Валерий Великов“ в Шумен, съобщи МВР.Сигналът е подаден малко след 14.45 часа днес.По първоначални данни състезателен автомобил се е врязал в публиката по време на Третия състезателен манш в Шумен.Около 14:30 ч. състезателен автомобил БМВ с пилот Николай Георгиев от Варна е загубил контрол над автомобила, който се е врязал в публиката.При инцидента са пострадали шестима души – две жени и четирима мъже. Те са транспортирани в болнично заведение за преглед.Състезанието към момента е спряно.Пред БНР директорът на шуменската болница д-р Атанас Атанасов заяви, че няма опасност за живота на нито един от пациентите.Двама души са със счупени крака, един е с фрактура на опашната кост, а при едно момиче има съмнения за фрактура на таза. Други двама пострадали са с различни контузии, раните им се обработват.снимка: лап.бг", "date": "2018.04.15", "title": "Състезателен автомобил се вряза в публиката в Шумен. Шест души са в болница"}
{"url": "https://offnews.bg/sviat/asad-savetskite-raketi-pokazaha-prevazhodstvo-nad-orazhieto-na-agreso-678716.html", "text": "Сирийският президент Башар Асад е дал висока оценка на съветското въоръжение, което е задействано за отразяване на ракетния удар на САЩ, Великобритания и Франция.Това съобщи днес депутатът от руската Дума Сергей Железняк, член на ръководството на партията \"Единна Русия\", след среща на руски парламентаристи с Асад.Железняк каза, че от гледна точка на Асад вчерашните удари са били агресия. Сирийският президент се е изказал много ласкаво за \"руското оръжие, показало превъзходство над оръжието на агресорите\".Асад е изтъкнал, че вчерашните удари са отблъснати от Сирия \"със съветски ракети, произведени през 70-те години\", посочил е, че от 90-те години в американските филми руското оръжие е показвано като \"изостанало\", но сега е станало ясно кой наистина изостава. По негови оценки, за да възстанови икономиката си, на Сирия ще са й необходими 400 милиарда долара.Сирийският президент е приел покана да посети Русия и е припомнил, че децата му миналата година са били на почивка в лагера \"Артек\" в Крим.", "date": "2018.04.15", "title": "Асад: Съветските ракети показаха превъзходство над оръжието на агресорите"}
{"url": "https://offnews.bg/obshtestvo/otkriha-izlozhba-na-istinski-choveshki-tela-v-stolichen-mol-video-678728.html", "text": "За едни скандална, за други любопитна. Зрителят сам ще прецени, когато види изложбата с истински човешки тела в столичния мол на бул. България.Знаете ли, че…. когато ходим, използваме 200 различни мускула? Езикът се състои от 16 отделни мускула. Човек може да оцелее до 7 дни без храна, но не повече от 48 часа без вода… Такива любопитни факти могат да се научат от изложбата „Човешкото тяло - Науката в нас”.Младите хора показват на посетителите най-интересните неща от изложбата в София. Диана споделя, че на децата главно им е много интересно. Александър е първи курс рехабилитатор и не крие, че на него най-интересна му е кръвоносната система, костите и мускулите. Първият въпрос, който обикновено им задават е:„Всъщност да, всичките ни експонати са истински - и органи, и системи на хора, които са дали съгласието си след тяхната смърт да бъдат използвани техните тела за медицински и научни цели. И от там нататък се пробужда любопитството на хората и те започват да гледат по-друг начин на цялата изложба, всъщност им е много по-интересно, защото осъзнават, че цялото това нещо, което е изложено се намира вътре в нас”, разказа Диана, цитирана от агенция БГНЕС.\"Човешкото тяло – Науката в нас\" е една от най-посещаваните и обсъждани изложби в света. В София тя представя над 100 реални експоната на органи и части от човешкото тяло, сред които и 8 цялостно запазени човешки тела. Експозицията е истинска пътуваща енциклопедия, която запознава любопитната публика с начина, по който изглежда и функционира собственото ни тяло. Тя проследява историята на медицината от най-ранните времена, в които хората са започнали да изследват човешкия организъм, като детайлно представя всяка една от системите в нашето тяло. В същото време, изложбата образова посетителите за причините, водещи до част от най-често срещаните и тежки заболявания в човешкия организъм, а също и начините да се предпазим от тях и водим по-здравословен начин на живот.До момента образователната изложба е посетена от над 40 милиона души по света.За първи път е в България, досега е обикаляла в градове в целия свят и чак сега пристига у нас, каза Дан-Николае Фироиу. Той посочи, че всички експонати са изложени, за да могат хората да се образоват и да научат повече за човешкото тяло с истински експонати.Дан обясни, че има четири продукции, които изнасят тази изложба по цял свят. Настоящата изложба е била в Южна Америка.Той обясни, че всяка изложба е различна сама по себе си, има различни елементи, експонати и различен начин на показване.„Ако имаме една изложба на Салвадор Дали и е показана едната в Токио, а другата в Барселона например ще бъде по различен начин показана и в двата града, въпреки че е на един и същ човек тази изложба”, посочи той, давайки отговор на онези, които се чудят каква е връзката с популярния немски анатом и изобретател Гюнтер фон Хагенс, заради когото милиони хора по света имат възможност да видят на живо чудото на човешкото тяло.", "date": "2018.04.15", "title": "Откриха изложба на истински човешки тела в столичен мол (видео)"}
{"url": "https://offnews.bg/sviat/sasht-ne-smiatat-da-si-tragvat-skoro-ot-siria-678725.html", "text": "САЩ няма да изтеглят войските си от Сирия преди да изпълнят поставените пред тях задачи в тази държава, заяви постоянният представител на Вашингтон в ООН Ники Хейли в интервю за телевизия Фокснюз.В разпространения в Туитър откъс от интервюто не се посочва какви са целите на САЩ в Сирия. Както обясни посланикът на САЩ президентът Доналд Тръмп е обсъдил ситуацията със съюзници и им казал за „необходимостта да се направи нещо по-голямо“.По-рано командващия Централното командване на въоръжените сили на САЩ (CENTCOM) ген. Джозеф Вотел каза, че присъствието на американски военни сили в Сирия е необходимо за стабилизиране на ситуацията в освободените от терористите региони, за завръщането на мирното население по своите домове и за дългосрочната реконструкция на страната по време на периода за стабилизиране.В момента официално в Сирия се намират около 2000 американски военни, посочва агенция БГНЕС.", "date": "2018.04.15", "title": "САЩ не смятат да си тръгват скоро от Сирия"}
{"url": "https://offnews.bg/sviat/zaharova-sasht-ni-nakazvat-prosto-zashtoto-sme-na-svetovnata-stcena-678730.html", "text": "Новите санкции, които САЩ планират да въведат против Русия, са само заради нейното присъствие на международната сцена, нямат връзка с никакви конкретни събития.Това заяви говорителят на руското външно министерство Мария Захарова по телевизия „Россия 1“, цитирана от БГНЕС.В. „Комерсант“ съобщи, че Хънтсман е изпратил до руското дипломатическо ведомство писмо за подготвянето на нови санкции срещу Москва.", "date": "2018.04.15", "title": "Захарова: САЩ ни наказват просто защото сме на световната сцена"}
{"url": "https://offnews.bg/sviat/hiliadi-na-protest-v-barselona-v-zashtita-na-arestuvanite-separatistki-678722.html", "text": "В Барселона хиляди започнаха протестен марш срещу задържането в ареста на деветима лидери на каталунските сепаратисти, които ще бъдат съдени по обвинения в подстрекаване към бунт, съобщиха световните агенции.Много от протестиращите скандираха „Свобода за политическите затворници“, докато се събираха на една от главните улици в Барселона, носейки жълти шалове, пуловери или якета в този цвят, който символизира солидарността им с арестантите.Протестът беше свикан от създадената през март платформа „за защита на каталунските институции“ и „правата и основните свободи“ на гражданите на областта.Протестът беше подкрепен от каталунските клонове на двата най-големи профсъюза в Испания CCOO и UGT, което предизвика безпокойство в профсъюзните членове, които са против независимостта на заможния регион.Демонстрацията се провежда десет дена, след като германски съд отказа изпълнението на искане за екстрадиране на сваления каталунски президент Карлес Пучдемон, отправено от испанските магистрати на основание подбуждане към бунт. Пучдемон беше освободен под гаранция.Миналата седмица испанската прокуратура изпрати в Германия още информация в подкрепа на искането си. Пучдемон също така е обвинен в злоупотреба с държавни средства за провеждането на референдум за независимостта на Каталуния на 1 октомври.Испанският министър на правосъдието Рафаел Катала нарече използването на жълти панделки \"обидно\" и заяви, че в Испания няма политически затворници, а става дума за \"политици в затвора\".От 16 октомври лидерите на двете най-големи групи за независимост на Каталуня – Жорди Санчес и Жорди Куишарт – са в затвора, докато очакват съдебните процеси срещу тях, предаде АФП, цитирана от БГНЕС.", "date": "2018.04.15", "title": "Хиляди на протест в Барселона в защита на арестуваните сепаратистки лидери"}
{"url": "https://offnews.bg/kultura/preporachvame-vi-kino-biarke-ingels-vremeto-na-arhitekta-678700.html", "text": "Тази вечер в кино \"Люмиер\" от 20:30 часа ще бъде прожектиран филмът на Каспар Аструп Шрьодер \"Бярке Ингелс - времето на архитекта\".Прожекцията е част от фестивала за документално кино .В началото Бярке Ингелс е млад човек, който мечтае да създава анимации. Сега „The Wall Street Journal“ го нарича „една от най-големите звезди в архитектурата“. BIG TIME проследява Бярке в продължение на 5 години (2011-2016), през които той се опитва да завърши най-големия си проект досега. Филмът разкрива творческите процеси у Бярке, както и безкрайните компромиси, свързани с работата му, а виждаме и как личният му живот започва да го притиска.Компанията на Бярке Ингелс „Бярке Ингелс Груп“ (BIG) получава задачата да проектира и построи един от небостъргачите на мястото на Кулите близнаци, рухнали на 11 септември 2001г. в Манхатън. Докато Бярке създава сграда, която ще промени силуета на Ню Йорк, го връхлитат проблеми със здравето. Филмът предлага дълбок поглед към иновативния и амбициозен датски архитект, когото целият свят смята за гений.", "date": "2018.04.15", "title": "Препоръчваме ви: Кино - \"Бярке Ингелс - времето на архитекта\""}
{"url": "https://offnews.bg/obshtestvo/gledajte-chumata-po-epic-drama-tazi-vecher-678424.html", "text": "Тази вечер, от 23:00 ч, телевизионният канал Epic Drama ще излъчи предпоследния епизод ot ноар трилъра \"Чумата\".През 16-и век Черната смърт се спуска над Севиля - един от най-богатите и значими градове в света. Тук е европейският вход към златото на Новия свят. Градът е привидно благочестив, а всъщност затънал в страх, алчност и битки за власт. Нравите в манастирите са разпуснати, публичните домове са регулирани и болниците са използвани като гробища. Управляват мистицизмът и хаосът...", "date": "2018.04.15", "title": "Гледайте 'Чумата' по Epic Drama тази вечер"}
{"url": "https://offnews.bg/obshtestvo/tri-izpita-presiavat-kandidat-studenti-v-sofijskia-universitet-678626.html", "text": "Три приемни изпита ще пресяват кандидат-студенти в Софийския университет днес.Ще се проведат биология, география и събеседването за специалността \"Музикални медийни технологии и тонрежисура\".Изпитът по биология и събеседването започват в 9 ч, а географията е от 14 ч.Кандидатстудентският изпит по биология е писмен, анонимен, в две части с обща продължителност от 4 астрономически часа.Първата част е от 30 тестови задачи, включващи материал от VIII, IX и X клас. Задачите са със структуриран отговор - множествен избор с четири дистрактора (неправилни, но правдоподобни отговори) и единствен верен отговор. Задачите показват фактически знания по биология и основни логически и аналитични умения.Втората част е развиване на тема от учебния материал от IX и X клас. Тематичната част трябва да бъде разработена в рамките на училищния курс по биология. При оценяване на писмените работи ще се имат предвид следните критерии: вярно, точно, логично и изчерпателно представяне на биологичния материал; начин на интерпретиране на учебното съдържание и възможности за анализиране и съпоставяне на съществени факти; изчерпателно излагане и аргументиране на знанията; владеене и правилна употреба на биологичните термини; обща биологична и езикова култура на кандидата.Конкурсният изпит за специалност „Музикални медийни технологии и тонрежисура“ се провежда под формата на събеседване, на което кандидат-студентите представят портфолио с медийни реализации, предоставени на стандартен звуконосител или личен лаптоп, в един от следните варианти: аранжименти; звукозаписни проекти; рекламни клипове; ремикси и др. В момента на събеседването се дискутира начинът на изработка, концепцията и изпълнението.Кандидатстудентският изпит по география е върху учебния материал от задължителната и профилираната подготовка по география и икономика. Той е писмен, във вид на тест от 100 въпроса, от които 40 са от учебния материал за IX клас, а останалите 60 – от учебния материал за X клас. Времетраенето на изпита е 3 часа. Тестът съдържа задачи за географски факти, обекти, явления и процеси и за тяхното анализиране, интерпретиране и сравнение. Всеки въпрос има само един верен отговор от четири възможни, отбелязани в теста с буквите А, Б, В и Г. Всеки верен отговор носи по 1 точка. Максималният брой точки от теста е 100.Правилните отговори се публикуват на страницата на Софийския университет няколко часа след приключването на съответния изпит.", "date": "2018.04.15", "title": "Три изпита пресяват кандидат-студенти в Софийския университет"}
{"url": "https://offnews.bg/112/mazh-e-arestuvan-za-bludstvo-v-pazardzhik-no-na-drugia-den-e-osvobode-678706.html", "text": "64-годишен мъж с прякор Мъзи е арестуван в петък в полицията в Пазарджик по сигнал на родителите и настойниците на две малолетни момичета – на 8 и 11 години, съобщава местното издание \"Виделина\".Според бащата на едно децата, цитиран от изданието, Мъзи е извършил блудствени действия с двете момичета в мазето на блок на ул. „Спартак” в Пазарджик. Това се е случило в четвъртък, 12 април, в ранния следобед.Мъзи е избягал от мазето през отвор в стената. Той е задържан на следващия ден, петък, в Кричим и доведен в пазарджишкия арест. Освободен е в събота сутринта.Не е ясно към момента дали е повдигнато обвинение на Мъзи от прокуратурата и ако е така, с каква гаранция е освободен от ареста, пишеВ понеделник 8-годишното момиче, както и неговите родители отново ще дават показания в полицията.", "date": "2018.04.15", "title": "Мъж е арестуван за блудство в Пазарджик, но на другия ден е освободен"}
{"url": "https://offnews.bg/sviat/desetki-hiliadi-ungartci-na-protest-sreshtu-orban-v-tcentara-na-budape-678704.html", "text": "Десетки хиляди унгарци се включиха в Будапеща в най-голямата опозиционна демонстрация от години.Протестиращите настояват за нови избори и нова национална избирателна система.Премиерът Виктор Орбан беше преизбран миналата седмица. Неговата дясна популистка партия ФИДЕС, заедно със съюзника си - малката Християндемократическа партия, спечели мнозинство в парламента: 134 от 199 депутатски места.Опозиционните поддръжници са недоволни, че изборните правила са дали на партията на Орбан такова голямо мнозинство в парламента, а тя е спечелила само около 50 процента от гласовете. Демонстрантите настояват за повторно преброяване на бюлетините, свободни медии, нов изборен закон, както и за по-ефективно сътрудничество между опозиционните партии.Участниците в протестното шествие преминаха от операта до парламента, скандирайки \"Нови избори!\" и \"Ние сме мнозинството!\".По оценка на организаторите, в шествието в събота вечерта са участвали над 100 000 души.За разлика от заключителния предизборен митинг на Орбан в родния му Шекешфехервар миналата седмица, където преобладаваха възрастните и хората на средна възраст, протестът в Будапеща привлече хора от по-младите поколения, отбелязва Ройтерс.", "date": "2018.04.15", "title": "Десетки хиляди унгарци на протест срещу Орбан в центъра на Будапеща"}
{"url": "https://offnews.bg/obshtestvo/tomina-nedelia-slaga-kraj-na-velikdenskia-tcikal-678608.html", "text": "В първата неделя след Възкресение Христово почитаме паметта на апостол Тома - един от учениците на Исус Христос. В евангелските текстове се разказва как Тома не повярвал на разказите за Възкресението Христово, докато не видял със собствените си очи раните от гвоздеите и от пробитото копие в ребрата Христови. Изразът Тома Неверни е станал нарицателен за недоверчив човек.Седмицата след Великден се нарича Светла или Празна, поради забраната да се работи каквото и да е. Томината неделя слага край на Великденския празничен цикъл. Въпреки заплахата от фарисеите, които го търсят, за да го убият, Христос решил да отиде във Витания, за да съживи Лазар. Апостол Тома казал на другите ученици: \"Да отидем и ние да умрем с него\".", "date": "2018.04.15", "title": "Томина неделя слага край на Великденския цикъл"}
{"url": "https://offnews.bg/sviat/frenskiat-poslanik-u-nas-nie-ne-sme-v-situatcia-na-treta-svetovna-voj-678707.html", "text": "Нашата цел беше да избегнем всеки риск от ескалация. Понякога в коментарите има тенденцията да се преувеличават нещата – ние не сме в ситуация на Трета световна война или поемане на някакви рискове, заяви пред bTV френският посланик у нас Ерик Льобедел.Той показа , който потвърждава заключението, че режимът на Башар Асад е извършил химическата атака в сирийския град Дума.Това е консолидиран доклад, който изразява мнението на френските разузнавателни служби. Вътре има и политически, и военни становища. В доклада има много улики, които съвпадат и които ни отвеждат към заключението, че няма никакво съмнение: именно режимът на Асад е извършил химическата атака срещу град Дума. По този въпрос няма никакво съмнение, коментира посланик Льобедел.В събота, 7 април 2018, в Дума, десетки мъже, жени и деца бяха избити в резултат на употребата на химическо оръжие, в пълно нарушение на международното право и на резолюциите на Съвета за сигурност на ООН. Обстоятелствата и отговорността на сирийския режим са вън от всякакво съмнение, заяви и в комюникето си вчера президентът на Франция Еманюел Макрон.Френският посланик у нас Ерик Льобедел определя въздушните удари в отговор на употребата на химическо оръжие в Сирия като „необходими, целенасочени и напълно законни”.Франция непрекъснато се бори срещу употребата на химическо оръжие в Сирия и през юли 2013 г. беше готова да нанесе удари, но за съжаление по това време нашите съюзници – САЩ и Великобритания, не бяха готови, коментира още френският посланик.От една страна, ударите вчера бяха достатъчно мощни и целенасочени, за да унищожат една голяма част от това, което оставаше от химическите запаси на режима. От друга страна, тази проява, тази заявка на воля, на решителност от страна на САЩ, Великобритания и Франция ще окаже влияние на сирийския режим и особено върху Русия, каза Ерик Льобедел.", "date": "2018.04.15", "title": "Френският посланик у нас: Ние не сме в ситуация на Трета световна война"}
{"url": "https://offnews.bg/futbol/manchestar-siti-stana-shampion-na-anglia-678731.html", "text": "Манчестър Сити е новият шампион на Англия. Това стана факт след шокиращата загуба на преследвача Манчестър Юнайтед от последния в класирането Уест Бромич с 0:1 на \"Олд Трафорд\" в двубоя от 34-ия кръг.Единственото попадение реализира Джей Родригес в 73-ата минута. \"Гражданите\" водят с 16 точки пред \"червените дяволи\" и са недостижими на върха пет кръга преди края на сезона.Сити става за трети път шампион на Англия през новия век след успехите през 2012 и 2014 година.За мениджъра на \"гражданите\" Джосеп Гуардиола това е първа титла на Острова, след като преди това е извеждал до шампионските трофеи Барселона в Испания и Байерн Мюнхен в Германия.За Манчестър Юнайтед остава един шанс за трофей през сезона и това е ФА Къп, където му предстои да играе полуфинал срещу Тотнъм.", "date": "2018.04.15", "title": "Манчестър Сити стана шампион на Англия"}
{"url": "https://offnews.bg/futbol/barselona-s-nov-rekord-v-la-liga-678711.html", "text": "Наставникът на Барселона Ернесто Валверде изрази задоволства от рекорда, които поставиха възпитаниците му в Ла Лига след победата над Валенсия миналата вечер.Каталунците нямат поражение вече в 39 поредни мача в първенството и по този начин задминаха постижението на Реал Сосиедад от края на 70-те години. Барса стигна до рекорда с победа над Валенсия с 2:1, която дойде няколко дни след разочароващото отпадане в четвъртфиналите на Шампионската лига.\"Този рекорд е хубав, но по-важното е, че продължаваме с победите. Това са златни три точки за нас и сега ни трябват още само седем, за да спечелим титлата.Успяхме да се съберем след седмицата, която имахме. Атмосферата в клуба бе малко мрачна и трябваше да сложим край на това. Сега имаме шанс да спечелим и Копа дел Рей, което е друг важен трофей за нас\", коментира Валверде след успеха, дошъл след попадения на Луис Суарес и Самюел Юмтити.", "date": "2018.04.15", "title": "Барселона с нов рекорд в Ла Лига"}
{"url": "https://offnews.bg/analizi-i-komentari/vsichki-sreshtu-chovechestvoto-678723.html", "text": "Коя е тази страна, която беше разкъсана на парчета от чужди и свои? Какъв е този конфликт, който налива милиарди в най-различни посоки?\"Арабската пролет\" достигна до Сирия сравнително късно, след като вече беше променила Тунис, Либия, Египет. Дори и чуждите медии не обърнаха първоначално внимание на това, което се случваше по улиците на Дараа. Големи корпорации отдавна вече бяха налазили Ирак, а частна фирма се грижеше дори за сигурността и по улиците на Багдад.Една война, която днес се води от външни сили, съюзили се по най-различни причини, в най-различни конфигурации. Турската армия воюва с кюрдите на север, Израел периодично се сблъсква с иранската и сирийската армия на югозапад. Асад и Русия воюват с ислямистите, американците подкрепят кюрдите срещу ислямистите, турците удрят кюрдите, а Израел иранските позиции.Откъм границата с Ливан е сблъсъкът на Асад срещу бунтовниците – конфликтът-майка, който разпали всичко останало.Откъм границата с Ирак, на изток, е борбата на сирийското правителство с ДАЕШ, военни действия на Русия срещу ДАЕШ и американски операции срещу ДАЕШ. Терористичната организация беше изтласкана от Ракка основно от кюрдските бойци, но това подхрани следващата бомба.Турция се почувства заплашена от кюрдските сили, добре въоръжени и мобилизирани, с немалък боен опит, натрупан през последните пет години. Сблъсъкът беше неизбежен.Русия даде картбланш на Турция да атакува кюрдите, докато самата тя подкрепя режима на Башар Асад, срещу който е Турция. Абсолютно странна ситуация. Иран се установи трайно в Сирия в подкрепа на Асад, приближавайки границите на Израел, което от своя страна провокира периодични въздушни удари на израелската авиация на сирийска територия.Съедините щати и Великобритания подкрепяха опозицията в първите години на конфликта, снабдявайки ги с оръжие. Саудитска Арабия допринесе тези въоръжени от Запада бунтовници да се ислямизират. Към днешна дата наблюдаваме тотална война, в която всеки е срещу всеки с оръжие, купено отвсякъде – Германия, Франция, Русия, Великобритания, Съединените щати, Сърбия, България и много други.Това е проекция на Третата световна война, която се води на територията на една единствена държава – Сирия.На кого му пука за сирийците? На тези, които удрят ли? Не, те дори спряха да броят жертвите. Намесват се стари и нови играчи, основно по вътрешнополитически съображения. Медиаторите не са на мода, те изчезнаха, въпреки крещящата нужда от такива.И както винаги цената ще плати добрата, стара Европа, както става винаги, когато се разклати този регион. Всъщност, в някое друго време, други хора, може би след нас, ще се чудят докъде може да достигне човешката омраза и жажда за власт и пари. Пари в голямата политика. Над половин милион загубиха живота си. Милиони си избягаха. Това е Сирия. Това е войната, която продължава вече седма година. Това е светът, в който живеем. В него всички са срещу човечеството.Б.ред. ", "date": "2018.04.15", "title": "Всички срещу човечеството"}
{"url": "https://offnews.bg/izvan-terena/karanga-predizvika-furor-na-armiata-678710.html", "text": "Нападателят на ЦСКА Фернандо Каранга изработи над 30 000 лева като продавач. Той седна на сергията с пропуски за мача с Лудогорец и юбилейни фланелки на \"Българска армия\" преди двубоя с Верея (5:1), който пропусна поради наказание.При появата на Кирил Десподов феновете се ентусиазираха така, че едва не обърнаха сергията при опитите си да се докоснат до любимците си, пише още \"24 часа\".Бразилецът беше посрещнат с букет от администратора на клуба Димитър Вутов, който го поздрави за 27-ия рожден ден.\"Ще се предадем едва след последния съдийски сигнал. Всеки губи точки, не може и съперникът да не сбърка. Напълно готов съм за мача с Левски\", обеща Каранга на феновете.Децата бяха най-развълнувани от срещата си с нападателя и скачаха от радост, след като той се разписваше на специално изработените негови картички с надпис \"Аз ще се боря за ЦСКА докрай! А вие?\".", "date": "2018.04.15", "title": "Каранга предизвика фурор на \"Армията\""}
{"url": "https://offnews.bg/futbol/loko-pd-i-septemvri-s-shans-za-evropa-678733.html", "text": "Отборите на Септември и Локомотив Пловдив ще се борят за място в Европа, след като постигнаха победи в срещите от третия кръг на група Б на втората осмица на родния шампионат.Столичният тим победи с 2:0 Дунав в Русе. Успехът на отбора от \"Красна поляна\" също така означава, че столичани ще са част от родния елит и през следващия сезон.Играчите на Николай Митов стигнаха до успеха с попадения през първата част, като точен бе Крис Гади, а Михаил Милчев си отбеляза автогол.Локомотив (Пловдив) пък победи с 1:0 Етър (Велико Търново). Трите точки за “смърфовете” донесе Димо Бакалов, който заби единственото попадение в сблъсъка.Временно класиране:1. Септември 382. Локомотив Пд 363. Етър 244. Дунав 22", "date": "2018.04.15", "title": "Локо Пд и Септември с шанс за Европа"}
{"url": "https://offnews.bg/obshtestvo/kandidat-studentite-na-izpita-po-biologia-v-su-pishat-za-dnk-678712.html", "text": "В 9.00 часа в 272-ра аудитория на Ректората на Софийския университет Калина Генова от Бургас изтегли темата, по която ще пишат 626 кандидати, подали заявление за явяване на изпита по биология.Темата е „ДНК – носител на наследствеността: структура, функции и биосинтеза\".Иван Йовков от Смолян изтегли вариант № 1 на тестa.Председател на изпитната комисия е доц. Петя Христова от Биологическия факултет.Специалностите, за които кандидат-студентите могат да кандидатстват след успешно положен изпит, са: Оптометрия; Учител по природни науки в основна степен на образованието; Екохимия; Биология; Молекулярна биология; Екология и опазване на околната среда; Биотехнологии; Биология и химия; География и биология; Биомениджмънт и устойчиво развитие; Биология и английски език; Агробиотехнологии; Геология; Физическо възпитание и спорт; Медицинска сестра; Медицинска рехабилитация и ерготерапия.С успешно положени изпити по биология и химия бъдещите студенти могат да кандидатстват за специалност „Фармация\".В 9.00 ч. във Факултета по начална и предучилищна педагогика започна и конкурсният изпит за специалност „Музикални медийни технологии и тонрежисура\". Кандидат-студентите, които са подали заявление за явяване на изпита, са 16.Конкурсният изпит се провежда под формата на събеседване, на което кандидат-студентите представят портфолио с медийни реализации в един от посочените по-долу варианти и предоставени на стандартен звуконосител или личен лаптоп: аранжименти; звукозаписни проекти; рекламни клипове; ремикси и други.", "date": "2018.04.15", "title": "Кандидат-студентите на изпита по биология в СУ пишат за ДНК"}
{"url": "https://offnews.bg/obshtestvo/slancheva-nedelia-do-28-gradusa-dnes-678703.html", "text": "В неделя ще преобладава слънчево време с висока облачност, след обяд – значителна.По Черноморието и на места, главно в Горнотракийската низина, в сутрешните часове ще е мъгливо, но през деня видимостта ще се подобри.Ще духа слаб до умерен вятър от изток-югоизток.Максималните температури ще са между 23 и 28 градуса, в София – около 23.", "date": "2018.04.15", "title": "Слънчева неделя, до 28 градуса днес"}
